[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jde) 

------------------------------------------------------------------------

### Maori Bible: Revelation

<span id="an_1:1">1:1</span> ¶ Ko te whakakitenga a Ihu Karaiti, i homai
nei e te Atua ki a ia, kia whakapuakina ki ana pononga nga mea meake nei
rite; na whakaaturia mai ana e ia, ara e tana anahera i tonoa mai e ia,
ki tana pononga, ki a Hoani:

<span id="an_1:2">1:2</span> Ko ia nei te pono o te kupu a te Atua, o te
whakaaturanga hoki a Ihu Karaiti, ara o nga mea katoa i kite ai ia.

<span id="an_1:3">1:3</span> ¶ Ka hari te tangata e titiro ana i te
pukapuka, me te hunga ano hoki e whakarongo ana ki nga kupu o te
poropititanga, e pupuri ana hoki i nga mea kua oti te tuhituhi ki reira:
kua tata hoki te taima.

<span id="an_1:4">1:4</span> Na Hoani ki nga hahi e whitu i Ahia: Kia
tau ki a koutou te aroha noa me te rangimarie, he mea nana e ora nei ia,
i mua ano ia, a kei te haere mai ano; he mea hoki na nga Wairua e whitu
i mua i tona torona;

<span id="an_1:5">1:5</span> He mea ano na Ihu Karaiti, na te
kaiwhakaatu pono, ko ia nei te putanga matamua o te hunga mate, te
rangatira o nga kingi o te whenua. Ki a ia, i arohaina nei tatou e ia, i
horoia ano hoki o tatou hara ki ona toto,

<span id="an_1:6">1:6</span> A meinga ana tatou e ia hei kingi, hei
tohunga ki te Atua, ara ki tona Matua; waiho atu ki a ia te kororia me
te kaha ake tonu atu. Amine.

<span id="an_1:7">1:7</span> Tenei ia te haere mai nei me nga kapua, e
kite hoki i a ia nga kanohi katoa, me te hunga hoki i wero i a ia: ka
aue ano hoki nga hapu katoa o te whenua ki a ia. Ae, Amine.

<span id="an_1:8">1:8</span> Ko ahau te Arepa, te Omeka, te timatanga,
te whakamutunga, e ai ta te Ariki, e ora nei, i mua ano ia, a kei te
haere mai ano, ko te Kaha Rawa nei ia.

<span id="an_1:9">1:9</span> ¶ Ko ahau tenei, ko Hoani, ko to koutou
tuakana, kua uru tahi nei ki te tukinotanga, ki te rangatiratanga ano
hoki, ki te manawanui kei roto i a Ihu, i te motu ahau e huaina nei ko
Patamo, he mea hoki mo te kupu a te Atua, mo te whakaatu hoki i a I hu.

<span id="an_1:10">1:10</span> I te Wairua ahau i te ra o te Ariki, a ka
rongo ahau i te reo nui i muri i ahau, me te mea no te tetere,

<span id="an_1:11">1:11</span> E mea ana, Tuhituhia ki te pukapuka tau e
kite nei, tukua atu hoki ki nga hahi e whitu i Ahia; ki Epeha, ki
hamurana, ki Perekamu, ki Taiataira, ki Harariha, ki Parerepia, ki
Raorikia.

<span id="an_1:12">1:12</span> Na ka tahuri ake ahau kia kite i te reo i
korero nei ki ahau. A, i taku tahuritanga ake, ka kite ahau i nga
turanga rama koura e whitu;

<span id="an_1:13">1:13</span> A i waenganui o nga turanga rama ko
tetahi e rite ana ki te Tama a te tangata, ko tona kakahu tatu noa ki
nga waewae, he mea whitiki te uma ki te whitiki koura;

<span id="an_1:14">1:14</span> A ko tona matenga me nga makawe ma tonu,
ano he wuuru ma, he hukarere; ko ona kanohi, ano he mura ahi;

<span id="an_1:15">1:15</span> A ko ona waewae rite tonu ki te parahi
pai, ano e ka ana i roto i te oumu; ko tona reo, ano ko te tangi a nga
wai maha.

<span id="an_1:16">1:16</span> E whitu hoki nga whetu i tona ringa
matau: a i puta mai i tona mangai he hoari matarua, he mea koi: ko tona
kanohi, ano kei te ra ina kaha te whiti mai.

<span id="an_1:17">1:17</span> A, no toku kitenga i a ia, hinga ana ahau
ki ona waewae, ano he tangata kua mate. Na ka whakapangia mai e ia tona
ringaringa matau ki ahau, ka mea ki ahau, Kaua e mataku; ko ahau te
tuatahi, te whakamutunga:

<span id="an_1:18">1:18</span> Ko ahau te Mea Ora; i mate hoki ahau i
mua, na, e ora nei a ake tonu atu, kei ahau ano nga ki o te mate raua ko
te reinga.

<span id="an_1:19">1:19</span> Na reira tuhituhia nga mea kua kite nei
koe, nga mea onaianei nei, me nga mea e puta mai a muri ake nei;

<span id="an_1:20">1:20</span> Ko te mea ngaro, ko nga whetu e whitu i
kite nei koe i toku matau, me nga turanga rama koura e whitu. Ko nga
whetu e whitu, ko nga anahera o nga hahi e whitu: ko nga turanga rama e
whitu, ko nga hahi e whitu.

<span id="an_2:1">2:1</span> ¶ Tuhituhi atu ki te anahera o te hahi i
Epeha; Ko nga kupu enei a te kaipupuri i nga whetu e whitu i tona matau,
e haereere ana i waenganui o nga turanga rama koura e whitu;

<span id="an_2:2">2:2</span> Ka matau ahau ki au mahi, ki tou uaua, ki
tou manawanui, e kore hoki koe e ata hanga ki te hunga kino: kua
whakamatautauria hoki e koe te hunga e mea nei he apotoro ratou, a
ehara, kua mau i a koe he hunga teka ratou:

<span id="an_2:3">2:3</span> I whakamanawanui koe, i mahi tonu, ahakoa
pehia, he whakaaro ki toku ingoa, kahore hoki i hoha.

<span id="an_2:4">2:4</span> Otira he mea ano taku ki a koe, kua
whakarerea e koe tou aroha tuatahi.

<span id="an_2:5">2:5</span> Na, kia mahara ki te wahi i taka iho ai
koe, ripeneta, mahia hoki nga mahi o mua; ki te kahore, ka hohoro toku
haere atu ki a koe, ka nekehia atu e ahau tou turanga rama i tona wahi,
ki te kore koe e ripeneta.

<span id="an_2:6">2:6</span> Ko tenei ia tau na, e kino ana koe ki nga
hanga a nga Nikoraiti, e kinongia nei hoki e ahau.

<span id="an_2:7">2:7</span> Ko te tangata he taringa tona, kia rongo ia
ki ta te Wairua e mea nei ki nga hahi: Ko te tangata i a ia te
wikitoria, ka hoatu e ahau mana e kai to te rakau o te ora, e tu ana i
waenganui o te Paraiha o te Atua.

<span id="an_2:8">2:8</span> ¶ Tuhituhi atu hoki ki te anahera o te hahi
i Hamurana; Ko nga kupu enei a te tuatahi, a te whakamutunga, i mate
nei, a kua ora ano:

<span id="an_2:9">2:9</span> Ka matau ahau ki tou tukinotanga, ki tou
rawakoretanga; engari he whai rawa tonu koe; e matau ana ano ahau ki nga
hahani a te hunga e mea nei he Hurai ratou, a ehara, engari ko te
whakamenenga ratou a Hatana.

<span id="an_2:10">2:10</span> Kaua e wehi ki nga mamae meake nei pa ki
a koe; na, tera e maka etahi o koutou e te rewera ki te whare herehere,
kia whakamatautauria ai koutou; a ka whakamamaetia koutou kotahi tekau
nga ra. Kia pono koe a mate noa, a maku e hoatu ki a koe te k arauna o
te ora.

<span id="an_2:11">2:11</span> Ko te tangata he taringa tona, kia rongo
ia ki ta te Wairua e mea nei ki nga hahi; Ko te tangata i a ia te
wikitoria, e kore ia e he i te matenga tuarua.

<span id="an_2:12">2:12</span> ¶ Tuhituhi atu hoki ki te anahera o te
hahi i Perekamu; Ko nga kupu enei a te kaimau i te hoari koi, i te mea
matarua;

<span id="an_2:13">2:13</span> Ka matau ahau ki te wahi e noho na koe,
ko te wahi ia i te torona o Hatana: e mau ana hoki koe ki toku ingoa,
kahore hoki koe i whakakahore ki toku whakapono, i nga ra i ara i taku
kaiwhakaatu pono, i a Anatipa, i whakamatea nei i roto i a kouto u i te
wahi e noho na a Hatana.

<span id="an_2:14">2:14</span> Tenei ia ETAHI MEA AKU KI A KOE, NO TE
MEA KEI A KOE TE HUNGA E MAU ANA KI TE AKO A Paraama, nana nei i
whakaako a Paraka ki te maka tutukitanga waewae ki te aroaro o nga tama
a Iharaira, i kai ai ratou i nga mea i patua ma te whakapakoko, i moe
puku ai hoki.

<span id="an_2:15">2:15</span> Kei a koe ano hoki te hunga e mau ana ki
te ako a nga Nikoraiti, pera ano.

<span id="an_2:16">2:16</span> No reira, ripeneta; na ki te kahore, ka
hohoro toku haere atu ki a koe, a ka whawhaitia ratou e ahau ki te hoari
a toku mangai.

<span id="an_2:17">2:17</span> Ko te tangata he taringa tona, kia rongo
ia ki ta te Wairua e mea nei ki nga hahi; Ko te tangata i a ia te
wikitoria, ka hoatu e ahau te mana huna, ka hoatu ano e ahau ki a ia he
kohatu ma, me te ingoa hou, he mea tuhituhi ki te kohatu, e kore n ei e
matauria e tetahi, ko te tangata anake e whiwhi ana.

<span id="an_2:18">2:18</span> ¶ Tuhituhi atu hoki ki te anahera o te
hahi o Taiataira; Ko nga kupu enei a te Tama a te Atua, ko ona kanohi
nei me te mea he mura ahi, ona waewae rite tonu ki te parahi paiata;

<span id="an_2:19">2:19</span> E matau ana ahau ki au mahi, ki tou
aroha, ki tau mahi minita, ki tou whakapono, ki tou manawanui, a nui atu
au mahi o muri nei i nga mea o mua.

<span id="an_2:20">2:20</span> Tenei ano ia etahi mea aku ki a koe, no
te mea e tukua ana e koe taua wahine a Ietepere, e mea nei he poropiti
ia; kei te whakaako, kei te kukume i aku pononga kia moepuku, kia kai
ano hoki i nga mea e patua ana ma nga whakapakoko.

<span id="an_2:21">2:21</span> A i hoatu e ahau ki a ia he taima e
ripeneta ai ia; otira kahore ia e pai kia ripeneta i tana moepuku.

<span id="an_2:22">2:22</span> Na, ka maka ia e ahau ki tetahi moenga,
me te hunga e puremu ana ki a ia, ki roto ki te whiu taimaha, mehemea
kahore ratou e ripeneta ki a ratou mahi.

<span id="an_2:23">2:23</span> Ka whakamatea hoki e ahau ana tamariki
kia mate rawa; a ka matau nga hahi katoa ko ahau te kairapu i ta nga
whatumanawa, i ta nga ngakau: ka rite hoki ki a koutou mahi taku e hoatu
ai ki tenei, ki tenei o koutou.

<span id="an_2:24">2:24</span> Ko taku kupu ia tenei ki a koutou, ki era
atu hoki i Taiataira, ki te hunga kahore nei i a ratou tenei ako, kahore
ano kia matau ki nga mea hohonu a Hatana, ki ta ratou e korero nei; E
kore e whakawaha e ahau tetahi atu mea taimaha ki a koutou.

<span id="an_2:25">2:25</span> Ko te mea ia i a koutou, puritia kia mau
kia tae atu ra ano ahau.

<span id="an_2:26">2:26</span> Na, ko te tangata i a ia te wikitoria, ko
te tangata hoki e puritia e ia aku mahi taea noatia te mutunga, maku e
hoatu ki a ia he mana rangatira ki nga tauiwi:

<span id="an_2:27">2:27</span> He rino hoki te tokotoko e whakahaere
tikanga ai ia mo ratou, ka pera i nga oko a te kaipokepoke paru, ka
pakaru ririki; ka rite ki ta toku matua i homai ai ki ahau:

<span id="an_2:28">2:28</span> A ka hoatu e ahau ki a ia te whetu o te
ata.

<span id="an_2:29">2:29</span> Ko te tangata he taringa tona, kia rongo
ia ki ta te Wairua e mea nei ki nga hahi.

<span id="an_3:1">3:1</span> ¶ Tuhituhi atu hoki ki te anahera o te hahi
i Harariha; Ko nga kupu ana, kei a ia nei nga Wairua e whitu o te Atua,
me nga whetu e whitu; Ka matau ahau ki au mahi, na he ingoa tou, e ora
ana koe, heoi he tupapaku ano koe.

<span id="an_3:2">3:2</span> Kia mataara, whakaukia nga mea e toe nei,
ka tata nei te mate; kahore hoki ahau i kite i au mahi kia tino rite ki
te aroaro o toku Atua.

<span id="an_3:3">3:3</span> Kia mahara ra ki te rironga o nga mea i a
koe, ki au i rongo ai, a puritia, ripeneta hoki. Na ki te kore koe e
mataara, ka tae atu ahau ki a koe, ano he tahae; e kore hoki koe e matau
ki te haora e tae atu ai ahau ki a koe.

<span id="an_3:4">3:4</span> Tena ano kei a koe etahi ingoa ouou nei i
Harariha, kahore nei i poke o ratou kakahu; ka haereere tahi ena me
ahau, he ma nga kakahu; no te mea he pai ratou.

<span id="an_3:5">3:5</span> Ko te tangata i a ia te wikitoria, ka
whakakakahuria ia ki te kakahu ma; e kore ano hoki e ukuia e ahau tona
ingoa i te pukapuka o te ora, a ka whakaaetia e ahau tona ingoa ki te
aroaro o toku Matua, ki te aroaro ano hoki o ana anahera.

<span id="an_3:6">3:6</span> Ko te tangata he taringa tona, kia rongo ia
ki ta te Wairua e mea nei ki nga hahi.

<span id="an_3:7">3:7</span> ¶ Tuhituhi atu hoki ki te anahera o te hahi
i Pirarerepia; Ko nga kupu enei a te tapu, a te pono, kei a ia nei te ki
o Rawiri, ko ia hei whakapuare, a kahore tetahi hei tutaki; mana hoki e
tutaki a kahore tetahi hei whakapuare;

<span id="an_3:8">3:8</span> E matau ana ahau ki au mahi: na, kua hoatu
e ahau ki tou aroaro he tatau puare, e kore nei e taea te tutaki e
tetahi: he kaha hoki tou, he mea iti nei, kua puritia ano e koe taku
kupu, kahore ano hoki koe i whakakahore ki toku ingoa.

<span id="an_3:9">3:9</span> Na, maku e mea te hunga o te whakamenenga a
Hatana, e mea nei he Hurai ratou, a ehara, he teka hoki na ratou; na,
maku ratou e mea kia haere mai, kia koropiko ki mua i ou waewae, a kia
matau kua arohaina koe e ahau.

<span id="an_3:10">3:10</span> No te mea kua puritia e koe te kupu o
taku manawanui, waihoki ka puritia koe e ahau i te haora o te
whakamatautauranga, i taua haora meake nei puta ki te ao katoa, hei
whakamatautau i te hunga e noho ana i te whenua.

<span id="an_3:11">3:11</span> Ka hohoro toku haere atu: kia mau ki tau,
kei tangohia tou karauna e tetahi.

<span id="an_3:12">3:12</span> Ko te tangata i a ia te wikitoria, maku
ia e mea hei pou i roto i te whare o toku Atua, a e kore ia e haere atu
i kona ki waho a muri atu; maku hoki e tuhituhi ki runga ki a ia te
ingoa o toku Atua, te ingoa hoki o te pa o toku Atua, o Hiruharam a hou,
ka heke iho nei i te rangi i toku Atua, me toku ingoa hou ano hoki.

<span id="an_3:13">3:13</span> Ko te tangata he taringa tona, kia rongo
ia ki ta te Wairua e mea nei ki nga hahi.

<span id="an_3:14">3:14</span> ¶ Tuhituhi atu hoki ki te anahera o te
hahi i Raorikia; Ko nga kupu enei a te Amine, a te kaiwhakaatu pono,
tika, a te timatanga o ta te Atua hanganga;

<span id="an_3:15">3:15</span> E matau ana ahau ki au mahi, ehara koe i
te matao, ehara koe i te wera: ka pai ahau me i matao koe, me i wera
ranei.

<span id="an_3:16">3:16</span> Heoi, i te mea he mahanahana kau koe,
ehara i te matao, ehara i te wera, ka ruakina atu koe e ahau i roto i
toku mangai.

<span id="an_3:17">3:17</span> No te mea e ki ana koe, Kua whai taonga
ahau, kua tini aku rawa, kahore hoki tetahi mea e matea ana e ahau;
kahore hoki e matau he waikorohuhu noa iho koe, he he noa iho, he
rawakore, he matapo, he mea kakahukore:

<span id="an_3:18">3:18</span> Ko taku kupu tenei ki a koe, kia hokona e
koe i ahau he koura kua oti te tahu ki te ahi, kia whai rawa ai koe; he
kakahu ma hoki, hei kakahu ki a koe, kia kaua ai e kitea te whakama o
tou tunga kautanga; he rongoa hoki hei pani ki ou kanohi, kia kite ai
koe.

<span id="an_3:19">3:19</span> Ko aku e aroha nei, ka riria e ahau, ka
whiua; na, kia ngakau nui koe, ripeneta hoki.

<span id="an_3:20">3:20</span> Na, tenei ahau te tu nei i te tatau, te
patukituki nei: ki te whakarongo tetahi ki toku reo, a ka uaki i te
tatau, ka tomo atu ahau ki a ia, hei hoa kai mona, ko ia hoki hei hoa
kai moku.

<span id="an_3:21">3:21</span> Ko te tangata i a ia te wikitoria, ka
hoatu e ahau ki a ia kia noho ki toku taha ki runga ki toku torona,
penei me ahau i ahau nei te wikitoria, kua noho ki te taha o toku Matua
i runga i tona torona.

<span id="an_3:22">3:22</span> Ko te tangata he taringa tona, kia rongo
ia ki ta te Wairua e mea nei ki nga hahi.

<span id="an_4:1">4:1</span> ¶ Muri iho i enei mea ka kite ahau, na, he
tatau kua oti te whakapuare i te rangi, a ko te reo tuatahi i rongo ai
ahau me te mea he reo no tetahi tetere e ki mai ana ki ahau, e mea ana,
Haere mai ki runga nei, a ka whakakitea e ahau ki a koe nga me a kua
takoto mo muri i enei.

<span id="an_4:2">4:2</span> I reira pu ano kua nohoia ahau e te Wairua:
na, he torona kua tu ki te rangi, a ko tetahi i runga i te torona e noho
ana;

<span id="an_4:3">4:3</span> A ko tera i noho ra rite tonu ki te titiro
atu ki te kohatu hahapa, ki te harariu: he aniwaniwa hoki i nga taha
katoa o te torona, ko te ahua ki te titiro atu kei to te emerara.

<span id="an_4:4">4:4</span> Na i nga taha katoa o te torona etahi
torona e rua tekau ma wha: a ka kite ahau i runga i nga torona ko nga
kaumatua e rua tekau ma wha e noho ana, he mea whakakakahu ki te kakahu
ma; he karauna koura i runga i o ratou matenga.

<span id="an_4:5">4:5</span> Na ka puta mai i roto i te torona he uira,
he reo, he whatitiri. A tera nga rama ahi e whitu e ka ana i mua i te
torona; ko nga Wairua e whitu enei o te Atua;

<span id="an_4:6">4:6</span> I mua i te torona ano he moana karaihe, te
rite kei te haupapa: a i waenganui o te torona, i nga taha katoa ano o
te torona, ko nga mea ora e wha, kapi tonu a mua, a muri o ratou i te
kanohi.

<span id="an_4:7">4:7</span> Ko te tuatahi o nga mea ora i rite ki te
raiona, ko te tuarua o nga mea ora i rite ki te kuao kau, ko te mata o
te tuatoru o nga mea ora i rite ki to te tangata, a ko te tuawha o nga
mea ora i rite ki te ekara e rere ana.

<span id="an_4:8">4:8</span> ¶ Na, ko aua mea ora e wha, he parirau o
ratou, e ono o tena, o tena, i nga taha katoa; ki tonu hoki a roto o
ratou me nga taha i te kanohi: a kahore he tanga i te ao, i te po, he
mea tonu ta ratou, Tapu, tapu, tapu, te Ariki, te Atua Kaha Rawa, i mua
nei ia, tenei ano inaianei, a e haere mai nei.

<span id="an_4:9">4:9</span> A i te mea ka hoatu e nga mea ora te
kororia, te honore, te whakawhetai ki tera e noho ana i runga i te
torona, e ora ana ake ake,

<span id="an_4:10">4:10</span> Ka hinga iho nga kaumatua e rua tekau ma
wha ki te aroaro o tera e noho ra i runga i te torona, na ka koropiko ki
a ia e ora tonu nei ake ake, ka panga hoki i o ratou karauna ki mua o te
torona, ka mea,

<span id="an_4:11">4:11</span> Tika tonu, e te Ariki, kia riro i a koe
te kororia, me te honore, me te kaha: nau hoki i hanga nga mea katoa, a
nau i pai i takoto ai aua mea, i hanga ai.

<span id="an_5:1">5:1</span> ¶ A i kite ano ahau i te ringa matau o tera
e noho ra i runga i te torona, he pukapuka kua oti te tuhituhi a roto, a
tua hoki, he mea hiri ki nga hiri e whitu.

<span id="an_5:2">5:2</span> A i kite ahau i tetahi anahera kaha e
karanga ana, he nui te reo, Ko wai e tika ana hei whakatuwhera i te
pukapuka, hei wawahi i ona hiri?

<span id="an_5:3">5:3</span> A kihai i taea e tetahi i te rangi, i te
whenua ranei, i raro ranei i te whenua, te whewhera i te pukapuka, te
titiro ranei ki reira.

<span id="an_5:4">5:4</span> Na nui atu toku tangi, no te mea kihai i
kitea tetahi e tika ana hei whewhera i te pukapuka, hei titiro iho ranei
ki reira:

<span id="an_5:5">5:5</span> Na ka mea mai tetahi o nga kaumatua ki
ahau, Kaua e tangi, na, kua riro te wikitoria i te Raiona o te hapu o
Hura, i te Putake o Rawiri, mana e whakatuwhera te pukapuka, e wawahi
ona hiri e whitu.

<span id="an_5:6">5:6</span> ¶ A i kite ano ahau, na, i waenganui o te
torona, o nga mea ora hoki e wha, i waenganui ano hoki o nga kaumatua,
he Reme e tu ana, te ahua kei to te mea i whakamatea, e whitu ona haona,
e whitu nga kanohi; ko nga Wairua e whitu enei o te Atua, kua tonoa nei
puta noa i te ao.

<span id="an_5:7">5:7</span> Na ka haere atu ia, ka tango i te pukapuka
i roto i te matau o tera e noho ra i runga i te torona.

<span id="an_5:8">5:8</span> A, no ka tango ia i te pukapuka, ka hinga
iho nga mea ora e wha, me nga kaumatua e rua tekau ma wha, ki te aroaro
o te Reme, he hapa i tetahi, i tetahi o ratou, me nga oko koura ki tonu
i nga mea kakara, ko nga inoi era a te hunga tapu.

<span id="an_5:9">5:9</span> Na ka waiata ratou i te waiata hou, ka mea,
Pai tonu koe hei tango i te pukapuka, hei wahi i ona hiri: i whakamatea
hoki koe, a hokona ana matou e koe hei hunga ma te Atua ki ou toto, i
roto i nga hapu, i nga reo, i nga huihuinga tangata, i nga i wi katoa;

<span id="an_5:10">5:10</span> A meinga ana ratou e koe hei kingi, hei
tohunga ki to matou Atua: ka kingi ano ratou ki runga ki te whenua.

<span id="an_5:11">5:11</span> Na i kite ahau, i rongo hoki ahau i te
reo o nga anahera maha i nga taha katoa o te torona, o nga mea ora hoki,
o nga kaumatua: na ko to ratou tokomaha kei nga mano tekau mano tekau,
me nga mano mano;

<span id="an_5:12">5:12</span> Nui atu to ratou reo ki te mea mai, Pai
tonu te Reme i whakamatea hei tango i te kaha, i te taonga, i te
matauranga, i te mana, i te honore, i te kororia, i te whakapai.

<span id="an_5:13">5:13</span> I rongo ano ahau ki nga mea hanga katoa o
te rangi, o te whenua, i raro ano hoki i te whenua, ki era hoki i te
moana, ki nga mea katoa o reira, e mea ana, Waiho atu i tenei e noho nei
i runga i te torona, i te Reme hoki, te whakapai, te honore, te kororia,
te kaha a ake ake.

<span id="an_5:14">5:14</span> Na ka mea nga mea ora e wha, Amine. A ka
hinga iho nga kaumatua, ka koropiko.

<span id="an_6:1">6:1</span> ¶ A i kite ahau i te wahanga o tetahi o nga
hiri e te Reme, i rongo hoki i tetahi o nga mea ora e wha e mea mai ana,
ano he reo whatitiri, Haere mai.

<span id="an_6:2">6:2</span> I kite ano ahau, na, he hoihoi ma: a ko te
tangata e noho ana i runga he kopere tana; a ka hoatu he karauna ki a
ia: a haere atu ana ia i runga i te wikitoria ki te wikitoria.

<span id="an_6:3">6:3</span> ¶ A i tana wahanga i te rua o nga hiri ka
rongo ahau i te rua o nga mea ora e mea ana, Haere mai.

<span id="an_6:4">6:4</span> Na ka puta mai tetahi hoiho ano, he hoiho
whero: a i hoatu ki te kainoho i runga kia tangohia atu e ia te
rangimarie i runga i te whenua, kia patu ai ratou tetahi i tetahi: i
hoatu ano hoki he hoari nui ki a ia.

<span id="an_6:5">6:5</span> A i tana wahanga i te toru o nga hiri ka
rongo ahau i te toru o nga mea ora e mea ana, Haere mai. A i kite ahau,
na, he hoiho mangu; me te kainoho i runga he pauna taimaha tana kei tona
ringaringa.

<span id="an_6:6">6:6</span> A ka rongo ahau i te reo, ano i waenganui o
nga mea ora e wha, e mea ana, He kuata witi mo te pene, e toru kuata
parei mo te pene; kei kino hoki tau mahi ki te hinu, ki te waina.

<span id="an_6:7">6:7</span> A i tana wahanga i te wha o nga hiri, ka
rongo ahau i te reo o te wha o nga mea ora, e mea ana, Haere mai.

<span id="an_6:8">6:8</span> A ka kite ahau, na, he hoiho ha ma: a ko te
kainoho i runga, tona ingoa ko te Mate, me te aru ano te Reinga i a ia.
Na i hoatu ki a raua te tikanga ki te tuawha o nga wahi o te whenua, kia
whakamatea ki te hoari, ki te matekai, ki te mate turoro, ki nga
kararehe hoki o te whenua.

<span id="an_6:9">6:9</span> ¶ A i tana wahanga i te rima o nga hiri, ka
kitea e ahau i raro i te aata nga wairua o te hunga i whakamatea mo te
kupu a te Atua, mo ta ratou whakaatu hoki:

<span id="an_6:10">6:10</span> Nui atu to ratou reo ki te karanga, ki te
mea, Kia pehea te roa, e te Ariki, e te tapu, e te pono, a kore ana koe
e whakawa, e rapu utu mo o matou toto, i te hunga e noho ana i runga i
te whenua?

<span id="an_6:11">6:11</span> A i hoatu he kakahu ma ki tenei, ki tenei
o ratou; a i kiia atu ki a ratou, kia okioki ratou he wa iti nei, kia
rite ra ano o ratou hoa pononga me o ratou teina, i meinga nei kia
patua, kia peratia me ratou.

<span id="an_6:12">6:12</span> A ka kite ahau i tana wahanga i te ono o
nga hiri, na, ko te ru nui; a ka mangu te ra ano he kakahu taratara,
puhuruhuru, a ko te marama pena katoa i te toto;

<span id="an_6:13">6:13</span> A ka taka iho nga whetu o te rangi, ano
he piki e whakangahoro nei i ona hua koriri, ina rurea ia i te hau nui.

<span id="an_6:14">6:14</span> Na ka tahia atu te rangi me te pukapuka e
whakakopaia ana; a ka nekehia atu nga maunga katoa me nga motu i o ratou
turanga.

<span id="an_6:15">6:15</span> Na, ko nga kingi o te whenua, ko nga
tangata nunui, ko nga tangata taonga, ko nga rangatira mano, ko nga
tangata kaha, ko nga pononga katoa, me nga rangatira katoa, piri ana
ratou ki roto ki nga ana, ki nga toka o nga maunga;

<span id="an_6:16">6:16</span> Me te ki ake ano ratou ki nga maunga, ki
nga toka, E hinga ki runga ki a matou, hei huna i a matou i te kanohi o
tera e noho ra i runga i te torona, i te riri hoki o te Reme:

<span id="an_6:17">6:17</span> Kua taea hoki te ra nui o tona riri; a ko
wai e tu?

<span id="an_7:1">7:1</span> ¶ Muri iho i enei mea ka kite ahau i nga
anahera tokowha, e tu ana i nga pito e wha o te whenua, e pupuri ana i
nga hau e wha o te whenua, kia kaua e pupuhi te hau ki runga ki te
whenua, kia kaua ki te moana, kia kaua ranei ki runga ki tetahi rakau.

<span id="an_7:2">7:2</span> I kite ano ahau i tetahi atu anahera e
haere ake ana i te rawhiti, i a ia te hiri a te Atua ora; na, nui atu
tona reo ki te karanga ki nga anahera tokowha, i tukua nei ma ratou e
mea he kino ki te whenua, ki te moana,

<span id="an_7:3">7:3</span> E mea ana, Kaua e meatia he kino ki te
whenua, kaua ki te moana, kaua hoki ki nga rakau; kia hiritia ra ano e
matou nga rae o nga pononga a to tatou Atua.

<span id="an_7:4">7:4</span> A i rongo ahau ki te tokomaha o te hunga i
hiritia, kotahi rau e wha tekau ma wha nga mano i hiritia, no nga pu
katoa o nga tama a Iharaira.

<span id="an_7:5">7:5</span> O te pu o Hura kotahi tekau ma rua nga mano
i hiritia: o te pu o Reupena kotahi tekau ma rua nga mano: o te pu o
Kara kotahi tekau ma rua nga mano:

<span id="an_7:6">7:6</span> O te pu o Ahera kotahi tekau ma rua nga
mano: o te pu o Nepetarima kotahi tekau ma rua nga mano: o te pu o
Manahi kotahi tekau ma rua nga mano:

<span id="an_7:7">7:7</span> O te pu o Himiona kotahi tekau ma rua nga
mano: o te pu o Riwai kotahi tekau ma rua nga mano: o te pu o Ihakara
kotahi tekau ma rua nga mano:

<span id="an_7:8">7:8</span> O te pu o Hepurona kotahi tekau ma rua nga
mano: o te pu o Hohepa kotahi tekau ma rua nga mano: o te pu o Pineamine
kotahi tekau ma rua nga mano i hiritia.

<span id="an_7:9">7:9</span> Muri iho i enei mea ka kite ahau, na, he
mano tini, e kore nei e taea e tetahi te tatau, no nga iwi katoa, no nga
hapu, no nga huihuinga tangata, no nga reo, e tu ana i mua i te torona,
i mua hoki i te Reme, he mea whakakakahu ki nga kakahu ma, h e nikau
hoki ki o ratou ringaringa;

<span id="an_7:10">7:10</span> Nui atu to ratou reo ki te karanga, ki te
mea, Ko te whakaoranga ki to tatou Atua, e noho nei i runga i te torona,
ki te Reme hoki.

<span id="an_7:11">7:11</span> Na ko nga anahera katoa e tu ana i nga
taha katoa o te torona, i nga taha hoki o nga kaumatua, o nga mea ora e
wha; a ka tapapa ratou ki mua i te torona, ka koropiko ki te Atua,

<span id="an_7:12">7:12</span> Me te ki ake ano, Amine: Ko te whakapai,
ko te kororia, ko te matauranga, ko te whakawhetai, ko te honore, ko te
mana, ko te kaha, kei to tatou Atua ake ake. Amine.

<span id="an_7:13">7:13</span> ¶ A ka oho mai tetahi o nga kaumatua, ka
mea mai ki ahau, Ko enei i whakakakahuria nei ki nga kakahu ma, ko wai
ra? a i haere mai ratou i hea?

<span id="an_7:14">7:14</span> Ano ra ko ahau ki a ia, E kara, e matau
ana koe. Ka mea mai ia ki ahau, Ko te hunga tenei i puta mai i te
tukinotanga nui, ko o ratou kakahu he mea horoi na ratou, he mea whakama
ki nga toto o te Reme.

<span id="an_7:15">7:15</span> Koia ratou e noho nei i mua i te torona o
te Atua, e mahi nei ki a ia i te ao, i te po, i roto i tona whare: a ma
tera e noho ra i runga i te torona e hipoki tona tapenakara ki runga i a
ratou.

<span id="an_7:16">7:16</span> Kore ake o ratou matekai, kore ake o
ratou matewai; e kore ano hoki te ra e pa iho ki a ratou, tetahi wera
ranei:

<span id="an_7:17">7:17</span> Ko te Reme hoki i waenganui o te torona
hei hepara mo ratou, a mana ratou e arahi ki nga puna wai o te ora: a ma
te Atua e muru atu nga roimata katoa i o ratou kanohi.

<span id="an_8:1">8:1</span> ¶ A i tana wahanga i te whitu o nga hiri,
kahore he aha i rangona i te rangi me te mea kotahi te hawhe haora.

<span id="an_8:2">8:2</span> A ka kite ahau i nga anahera tokowhitu e tu
ra i te aroaro o te Atua; a e whitu nga tetere i hoatu ki a ratou.

<span id="an_8:3">8:3</span> A ka haere mai tetahi atu anahera, ka tu ki
runga o te aata, he tahu koura tana; a he maha nga whakakakara i hoatu
ki a ia, hei tapiri mana ki nga inoi a te hunga tapu katoa ki runga ki
te aata koura i mua i te torona.

<span id="an_8:4">8:4</span> A, ko te paoa o nga whakakakara me nga inoi
a te hunga tapu, ka kake atu i te ringaringa o te anahera ki te aroaro o
te Atua.

<span id="an_8:5">8:5</span> A ka mau te anahera ki te tahu whakakakara,
ka whakakiia ki te kapura o te aata, panga ana e ia ki te whenua: na ko
te putanga mai o nga whatitiri, o nga reo, o nga uira, o te ru.

<span id="an_8:6">8:6</span> Na kua takatu nga anahera tokowhitu i nga
tetere e whitu, ka mea ki te whakatangi.

<span id="an_8:7">8:7</span> ¶ Whakatangi ana te anahera tuatahi, na, he
whatu tera, he kapura, he toto ano hoki i roto, ka panga ki te whenua:
na kua pau i te ahi te wahi tuatoru o te whenua, kua pau i te ahi te
wahi tuatoru o nga rakau, a pau ake hoki i te ahi nga tarutaru m atomato
katoa.

<span id="an_8:8">8:8</span> A ka whakatangi te rua o nga anahera, na,
me te mea he maunga nui tera, e kaia ana e te ahi, kua maka ki te moana:
a ka meinga te wahi tuatoru o te moana hei toto;

<span id="an_8:9">8:9</span> A mate iho te wahi tuatoru o nga mea hanga
i roto i te moana, o nga mea whai ora; ngaro iho hoki te wahi tuatoru o
nga kaipuke.

<span id="an_8:10">8:10</span> A ka whakatangi te toru o nga anahera,
na, kua taka iho i te rangi he whetu nui e ka ana, ano he rama, a taka
ana ki te wahi tuatoru o nga awa, ki nga puna hoki o nga wai;

<span id="an_8:11">8:11</span> A ko te ingoa o te whetu ko Taru kawa: a
ka meinga te wahi tuatoru o nga wai hei taru kawa; a he tokomaha nga
tangata i mate i nga wai, no te mea kua kawa.

<span id="an_8:12">8:12</span> A ka whakatangi te wha o nga anahera, na,
kua patua te wahi tuatoru o te ra, me te wahi tuatoru o te marama, me te
wahi tuatoru hoki o nga whetu; kia pouri ai te wahi tuatoru o aua mea,
kia kore ai e marama te wahi tuatoru o te ra, o te po ano h oki.

<span id="an_8:13">8:13</span> A i kite ahau, i rongo hoki i tetahi
ekara e rere ana i waenganui o te rangi, he nui tona reo ki te mea mai,
Aue, aue, aue, te mate mo te hunga e noho ana i runga i te whenua, i era
reo o te tetere a nga anahera tokotoru, meake nei tangi!

<span id="an_9:1">9:1</span> ¶ A ka whakatangi te rima o nga anahera, a
ka kite ahau i tetahi whetu no te rangi kua taka iho ki te whenua: a ka
hoatu ki a ia te ki o te poka torere.

<span id="an_9:2">9:2</span> A uakina ana e ia te poka torere; a ka puta
ake he paoa i te poka, ano he paoa no tetahi kapura nui; a pouri iho te
ra me te rangi i te paoa o te poka.

<span id="an_9:3">9:3</span> A ka puta mai i te paoa he mawhitiwhiti ki
runga ki te whenua; i hoatu hoki ki a ratou he kaha, he pera me te kaha
o nga kopiona o te whenua.

<span id="an_9:4">9:4</span> I korerotia hoki ki a ratou kia kaua e kino
i a ratou te tarutaru o te whenua, tetahi mea matomato ranei, tetahi
rakau ranei; ko nga tangata anake kahore nei te hiri a te Atua i o ratou
rae.

<span id="an_9:5">9:5</span> I tukua ano hoki ki a ratou kia kaua e
whakamate i era, engari me whakamamae kia rima ra ano nga marama: a ko
ta ratou whakamamae kia pera me te whakamamae a te kopiona, ina wero i
te tangata.

<span id="an_9:6">9:6</span> A i aua ra tera nga tangata e rapu i te
mate, a e kore rawa e kitea; e hiahia ano ratou kia mate, heoi ka oma te
mate i a ratou.

<span id="an_9:7">9:7</span> Na ko te waihanga o nga mawhitiwhiti rite
tonu ki nga hoiho kua oti te whakanoho mo te pakanga: a i runga i o
ratou matenga he mea e rite ana ki nga karauna koura, a ko o ratou
kanohi ano he kanohi tangata.

<span id="an_9:8">9:8</span> He makawe ano to ratou rite tonu ki te
makawe wahine, ko o ratou niho me te mea no te raiona.

<span id="an_9:9">9:9</span> He pukupuku hoki o ratou, ano he pukupuku
rino; a ko te haruru o o ratou pakau, ano ko te haruru o nga hariata, o
nga hoiho maha e rere ana ki te tatauranga.

<span id="an_9:10">9:10</span> He hiku o ratou pera i o nga kopiona, he
wero hoki: a kei o ratou hiku to ratou kaha ki te whakamamae tangata mo
nga marama e rima.

<span id="an_9:11">9:11</span> He kingi ano to ratou, ko te anahera o te
poka torere; ko tona ingoa i te reo Hiperu ko Aparona, a i te reo Kariki
ko Aporiona tona ingoa.

<span id="an_9:12">9:12</span> Kua pahemo te tuatahi o nga aue; na e rua
ake nga aue kei te haere mai i muri.

<span id="an_9:13">9:13</span> ¶ Na ka whakatangi te ono o nga anahera,
a ka rongo ahau ki tetahi reo, e ahu mai ana i nga haona e wha o te aata
koura i te aroaro o te Atua,

<span id="an_9:14">9:14</span> E mea ana ki te ono o nga anahera, kei a
ia nei te tetere, Wetekina nga anahera tokowha e here ra i te awa nui, i
Uparati.

<span id="an_9:15">9:15</span> Na ka wetekina aua anahera tokowha, kua
noho rite noa ake nei mo te haora, me te ra, me te marama, me te tau, e
whakamate ai ratou i te wahi tuatoru o nga tangata.

<span id="an_9:16">9:16</span> A ko te tokomaha o nga taua o nga hoia
eke hoiho e rua tekau mano nga tekau mano; i rongo hoki ahau ki to ratou
tokomaha.

<span id="an_9:17">9:17</span> Ko taku tenei i kite ai i ahau e titiro
matakite ana, ko nga hoiho me nga kainoho i runga he pukupuku o ratou,
ano he ahi, he hakiniti, he whanariki: na, ko nga upoko o nga hoiho, ano
he upoko raiona; e puta mai ana hoki i o ratou mangai he kapu ra, he
paoa, he whanariki.

<span id="an_9:18">9:18</span> Na enei mate e toru i patu te wahi
tuatoru o nga tangata, na te kapura, na te paoa, na te whanariki, i puta
mai i o ratou mangai.

<span id="an_9:19">9:19</span> Ko te kaha hoki o nga hoiho kei o ratou
mangai, kei o ratou waero: ko o ratou waero koia ano kei te nakahi, he
upoko o ratou; ko a ratou mea tukino enei.

<span id="an_9:20">9:20</span> Na, ko era atu tangata, kihai nei i
whakamatea e enei mate, kahore ratou i ripeneta ki nga mahi a o ratou
ringaringa, kihai hoki i mutu to ratou koropiko ki nga rewera, ki nga
whakapakoko koura, hiriwa, parahi, kohatu, rakau ranei; ki nga mea ka
hore nei e kite, kahore e rongo, kahore e haereere:

<span id="an_9:21">9:21</span> Kahore ano hoki ratou i ripeneta ki a
ratou kohuru, ki a ratou mahi makutu, ki a ratou moepuku, ki a ratou
tahae.

<span id="an_10:1">10:1</span> ¶ A ka kite ahau i tetahi atu anahera
kaha e heke iho ana i te rangi, he mea whakakakahu ki te kapua: ko te
aniwaniwa i runga i tona matenga, ko tona kanohi rite tonu ki te ra, ona
waewae ki te pou kapura:

<span id="an_10:2">10:2</span> I tona ringaringa hoki tetahi pukapuka
nohinohi e tuwhera ana: a ko tona waewae matau e takahi ana ki te moana,
ko tona maui ki te whenua:

<span id="an_10:3">10:3</span> He nui ano tona reo ki te karanga, ano he
raiona e tangi ana: a i te mea ka karanga ia, ka puaki nga reo o nga
whatitiri e whitu.

<span id="an_10:4">10:4</span> A, no ka puaki nga reo o nga whatitiri e
whitu, ka mea ahau ki te tuhituhi: na ka rangona e ahau he reo i te
rangi e mea mai ana ki ahau, Hiritia nga mea kua whakapuakina nei e nga
whatitiri e whitu, kaua hoki enei e tuhituhia.

<span id="an_10:5">10:5</span> Na ko te anahera i kitea ra e ahau e tu
ana i runga i te moana i runga hoki i te whenua, whakaara ana i tona
ringa matau ki te rangi,

<span id="an_10:6">10:6</span> A oatitia ana e ia te Mea ora tonu ake
ake, nana nei i hanga te rangi me ona mea, te whenua me ona mea, te
moana me ona mea, kahore ake he taima:

<span id="an_10:7">10:7</span> Engari i nga ra o te reo o te whitu o nga
anahera, ina mea ia ki te whakatangi, ka whakaotia te mea ngaro a te
Atua, tana rongopai i kauwhau ai ki ana pononga, ki nga poropiti.

<span id="an_10:8">10:8</span> ¶ A ka korero ano ki ahau te reo i rongo
ai ahau i te rangi, ka mea, Tikina atu te pukapuka nohinohi e tuwhera na
i te ringaringa o te anahera e tu na i runga i te moana, i runga ano i
te whenua.

<span id="an_10:9">10:9</span> Na ka haere ahau ki te anahera, ka mea ki
a ia, Homai ki ahau te pukapuka nohinohi na. Ka mea mai ia ki ahau,
Tangohia, kainga; a ka kawa tou kopu, ka reka ia ki tou mangai, ano he
honi.

<span id="an_10:10">10:10</span> Na ka tango ahau i te pukapuka nohinohi
i te ringaringa o te anahera, kainga ana e ahau; a i reka ano ki toku
mangai, ano he honi: no taku kainga, kua kawa toku kopu.

<span id="an_10:11">10:11</span> A ka mea mai ratou ki ahau, Me poropiti
ano koe mo nga huihuinga tokomaha o nga tangata, o nga iwi, o nga reo, o
nga kingi.

<span id="an_11:1">11:1</span> ¶ Na kua homai ki ahau he kakaho e rite
ana ki te tokotoko: a ka mea mai tetahi, E ara, ka whanganga i te whare
o te Atua, me te aata, me te hunga e koropiko ana i roto.

<span id="an_11:2">11:2</span> Me whakarere ia ki waho te marae i te
taha ki waho o te whare tapu, kaua tera e whangangatia; kua hoatu hoki
ki nga tauiwi: a e takatakahia e ratou te pa tapu, e wha tekau ma rua
nga marama.

<span id="an_11:3">11:3</span> ¶ A maku e hoatu he tikanga ki aku
kaiwhakaatu tokorua, e poropiti hoki raua, kotahi mano e rua rau e ono
tekau nga ra, he taratara ano te kakahu.

<span id="an_11:4">11:4</span> Ko nga oriwa e rua enei, me nga turanga
rama e rua, e tu nei i te aroaro o te Ariki o te whenua.

<span id="an_11:5">11:5</span> A ki te mea tetahi ki te tukino i a raua,
ka puta mai he kapura i o raua mangai, e pau ai o raua hoariri: ki te
mea hoki tetahi ki te tukino i a raua, ko te whakamatenga tenei mona.

<span id="an_11:6">11:6</span> Kei a raua te tikanga mo te kopani i te
rangi, kia kaua e ua te ua i nga ra o ta raua poropititanga: kei a raua
ano te tikanga mo te whakaputa ke i nga wai hei toto, mo te patu ano i
te whenua ki nga patunga katoa, i nga wa e pai ai raua.

<span id="an_11:7">11:7</span> A, no ka mutu ta raua whakaatu, ka
whawhai ki a raua te kararehe e haere ake ana i roto i te poka torere, a
e taea raua e ia, e whakamatea raua.

<span id="an_11:8">11:8</span> Ka takoto ano o raua tinana ki te huarahi
o te pa nui, e huaina wairuatia nei ko Horoma, ko Ihipa, ki te wahi hoki
i ripekatia ai to raua Ariki.

<span id="an_11:9">11:9</span> A e toru nga ra me te hawhe e tirohia ai
o raua tinana e nga huihuinga tangata, e nga hapu, e nga reo, e nga iwi,
e kore ano hoki e tukua o raua tinana kia hoatu ki te urupa.

<span id="an_11:10">11:10</span> Ka koa hoki ki a raua te hunga e noho
ana i te whenua, ka harakoa, ka tapae taonga tetahi ki tetahi; no te mea
i whakamamae enei poropiti tokorua i te hunga e noho ana ki te whenua.

<span id="an_11:11">11:11</span> A muri iho i aua ra e toru me te hawhe,
ka uru te manawa ora ki a raua, he mea na te Atua, a ka tu o raua waewae
ki runga; nui atu hoki te wehi i pa ki te hunga e titiro ana ki a raua.

<span id="an_11:12">11:12</span> A ka rongo raua i te reo nui i te rangi
e mea ana ki a raua, Haere ake korua ki konei. Na haere atu ana raua ki
te rangi i roto i te kapua; me te matakitaki ano o raua hoariri ki a
raua.

<span id="an_11:13">11:13</span> I taua haora ano ka puta he ru nui, ka
hinga te wahi whakatekau o te pa; ko nga tangata i mate i taua ru e
whitu mano: a ka wehi era atu, a hoatu ana e ratou he kororia ki te Atua
o te rangi.

<span id="an_11:14">11:14</span> ¶ Kua pahemo te rua o nga Aue; na ka
hohoro te toru o nga Aue te haere mai.

<span id="an_11:15">11:15</span> Na ka whakatangi te whitu o nga
anahera; a ka whai i muri nga reo nunui i te rangi, e mea ana, kua riro
te rangatiratanga o te ao hei rangatiratanga mo to tatou Ariki, mo tana
karaiti hoki; ko ia ano hei kingi ake ake.

<span id="an_11:16">11:16</span> Na, ko nga kaumatua e rua tekau ma wha,
e noho ra i te aroaro o te Atua i runga i o ratou torona, ka takoto
ratou, ko o ratou kanohi ki raro, ka koropiko ki te Atua,

<span id="an_11:17">11:17</span> Ka mea, Ko ta matou whakawhetai tenei
ki a koe, e te Ariki, e te Atua Kaha Rawa; tenei koe inaianei, a i mua
ano koe, a kei te haere mai ano; no te mea kua riro i a koe tou mana
nui, kua kingi ano koe.

<span id="an_11:18">11:18</span> I riri hoki nga iwi, a kua tae mai tou
riri me te wa mo nga tupapaku e whakawakia ai, te wa hoki e hoatu ai e
koe he utu ki au pononga, ki nga poropiti, ki te hunga tapu ano hoki, ki
te hunga ano e wehi ana i tou ingoa, ki te hunga nonohi, ki te hunga
nunui; e whakangaromia ai hoki te hunga e whakangaro nei i te whenua.

<span id="an_11:19">11:19</span> A i whakapuaretia ano te whare o te
Atua i roto i te rangi, a ka kitea te aaka o tana kawenata i roto i tona
whare: na, he uira tera, me nga reo, me nga whatitiri, me te ru, me te
whatu nui.

<span id="an_12:1">12:1</span> ¶ Na ka kitea he tohu nui i te rangi; he
wahine, ko te ra tona kakahu, ko te marama kei raro i ona waewae, i
runga ano i tona matenga ko nga whetu kotahi tekau ma rua hei karaunga:

<span id="an_12:2">12:2</span> Kua hapu hoki ia, na karanga ana, oke
ana, he mamae whanautanga.

<span id="an_12:3">12:3</span> A ka kitea tetahi atu tohu i te rangi,
na, he tarakona nui, he mea whero, e whitu ona mahunga, tekau ona haona,
e whitu ano nga karauna i runga i ona mahunga.

<span id="an_12:4">12:4</span> A e kumea ana e tona hiku te wahi tuatoru
o nga whetu o te rangi, maka ana e ia ki te whenua: a ka tu te tarakona
i te aroaro o te wahine i mea nei ki te whanau, hei kai i tana tamaiti
ina whanau.

<span id="an_12:5">12:5</span> Na ka whanau te tamaiti a te wahine ra,
he tane, ko ia hei whakahaere tikanga mo nga iwi katoa ki te tokotoko
rino: na kua kahakina atu tana tamaiti ki te Atua, ki tona torona hoki.

<span id="an_12:6">12:6</span> A ka oma te wahine ra ki te koraha, kua
rite noa ake hoki i te Atua he kainga mona ki reira, ki reira whangainga
ai ia, kia taka ra ano nga ra kotahi mano e rua rau e ona tekau.

<span id="an_12:7">12:7</span> Na he whawhai tera kei te rangi: ko
Mikaera ratou ko ana anahera e whawhai ana ki te tarakona; whawhai ana
hoki te tarakona ratou ko ana anahera;

<span id="an_12:8">12:8</span> A kihai ratou i toa; kihai ano hoki to
ratou wahi i kitea i te rangi i muri iho.

<span id="an_12:9">12:9</span> Na ka maka te tarakona nui, te nakahi
onamata, e huaina nei ko te Rewera, ko Hatana hoki, e whakapohehe nei i
te ao katoa: ka maka ia ki te whenua, a i maka tahitia ana anahera me
ia.

<span id="an_12:10">12:10</span> A ka rongo ahau i te reo nui i te rangi
e ki ana, Tenei kua tae mai te whakaoranga, te kaha, me te
rangatiratanga o to tatou Atua, me te mana hoki o tana Karaiti: no te
mea kua whakataka te kaiwhakapae ki o tatou teina, e whakapae nei ki a
ratou i te ao, i te po, i te aroaro o to tatou Atua.

<span id="an_12:11">12:11</span> Hinga ana ia i a ratou, he meatanga na
nga toto o te Reme, na te kupu hoki o ta ratou whakaatu: kihai ratou i
aroha ki te ora mo ratou, a mate noa.

<span id="an_12:12">12:12</span> ¶ Kia hari koutou ki tenei, e nga
rangi, e te hunga hoki e noho ana i reira. Aue te mate mo te whenua, mo
te moana hoki! Kua heke atu hoki ki a koutou te rewera, nui atu hoki
tona riri, no te mea kua matau ia he poto tona taima.

<span id="an_12:13">12:13</span> A, no ka kite te tarakona kua maka ia
ki te whenua, ka whakatoia e ia te wahine nana te tamaiti tane i whanau
nei.

<span id="an_12:14">12:14</span> Na e rua nga pakau o te ekara nui kua
hoatu ki te wahine, kia rere ai ia ki te koraha, ki tona kainga, ki
reira whangainga ai a taka noa he taima, etahi taima, me te hawhe taima,
kei kitea mai e te nakahi.

<span id="an_12:15">12:15</span> Na ka whakaruakina mai e te nakahi i
tona mangai i muri i te wahine ra he wai, ano he awa, kia kahakina atu
ai ia e te awa.

<span id="an_12:16">12:16</span> A ka awhinatia mai te wahine e te
whenua, ka hamama te mangai o te whenua, inumia ake te awa i
whakaruakina nei e te tarakona i roto i tona mangai.

<span id="an_12:17">12:17</span> A riri ana te tarakona ki te wahine;
haere ana ia ki te whawhai ki era atu o tana whanau, ki te hunga e
pupuri ana i nga ture a te Atua, kei a ratou nei te whakaatu o Ihu
Karaiti.

<span id="an_13:1">13:1</span> ¶ Na i te tu ahau i te one o te moana. A
ka kite ahau i tetahi kararehe e haere ake ana i te moana, e whitu ona
mahunga, tekau nga haona, tekau hoki nga karauna i runga i ona haona, i
runga ano i ona mahunga ko te ingoa kohukohu.

<span id="an_13:2">13:2</span> Rite tonu hoki te kararehe i kite ai ahau
ki te reparo, ko ona waewae kei o te pea, ko tona mangai kei te mangai o
te raiona; a ka hoatu e te tarakona tona kaha ki a ia, tona torona, me
te mana nui.

<span id="an_13:3">13:3</span> I kite ano ahau i tetahi o ona matenga me
te mea kua maru, he mea e mate rawa ai; heoi kua ora ia i tona patunga e
mate ai ia: na kei te miharo te ao katoa i muri mai i te kararehe;

<span id="an_13:4">13:4</span> Na koropiko ana ratou ki te tarakona nana
nei i hoatu te mana ki te kararehe: koropiko ana hoki ki te kararehe: i
mea ratou, Ko wai te rite ana ki te kararehe? Ko wai te kaha ana ki te
whawhai ki a ia?

<span id="an_13:5">13:5</span> A i hoatu ki a ia he mangai, e korero ana
i nga korero nunui, i nga kohukohu; i hoatu hoki ki a ia he kaha, e mahi
ai ia a taka noa nga marama e wha tekau ma rua.

<span id="an_13:6">13:6</span> A ka puaki i tona mangai he kohukohu ki
te Atua, he kohukohu ki tona ingoa, ki tona nohoanga, ki te hunga hoki e
noho ana i te rangi.

<span id="an_13:7">13:7</span> I tukua ano ki a ia kia whawhai ki te
hunga tapu, kia taea hoki ratou e ia: i hoatu ano ki a ia he mana ki nga
hapu katoa, ki nga reo, ki nga iwi.

<span id="an_13:8">13:8</span> A, ko te hunga katoa e noho ana i te
whenua, ka koropiko ki a ia, nga tangata katoa kahore nei o ratou ingoa
i tuhituhia ki te pukapuka ora a te Reme, no te timatanga iho ra ano o
te ao tona whakamatenga.

<span id="an_13:9">13:9</span> Ki te mea he taringa to tetahi, kia rongo
ia.

<span id="an_13:10">13:10</span> Ko te tangata hopu taurekareka, ka riro
ano ia hei taurekareka: ko te tangata e patu ana ki te hoari, ka patua
ano ia kite hoari. Ko tenei te manawanui me te whakapono o te hunga
tapu.

<span id="an_13:11">13:11</span> ¶ I kite ano ahau i tetahi atu kararehe
e haere ake ana i te whenua; e rua ona haona rite tonu ki o te reme, ko
tana korero hoki i rite ki ta te tarakona.

<span id="an_13:12">13:12</span> Kei a ia no nga mana katoa o te
kararehe tuatahi hei mahi ki tona aroaro, e mea ana hoki ia i te whenua
me te hunga hoki e noho ana i reira kia koropiko ki te kararehe tuatahi,
kua ora nei tona patunga e mate ai ia.

<span id="an_13:13">13:13</span> He nui hoki nga tohu e meatia ana e ia,
e mea ana ia i te kapura kia heke iho i te rangi ki te whenua i te
tirohanga a nga tangata.

<span id="an_13:14">13:14</span> E whakapohehe ana hoki ia i te hunga e
noho ana i te whenua, ki nga tohu ka hoatu nei ki a ia kia mahia ki te
aroaro o te kararehe; e mea ana ia ki te hunga e noho ana i te whenua,
kia hanga he whakapakoko mo te kararehe i patua nei ki te hoari, a kua
ora nei ano.

<span id="an_13:15">13:15</span> I hoatu ano ki a ia kia hoatu he wairua
ora ki te whakapakoko o te kararehe, e korero ai te whakapakoko o te
kararehe, e mea ai hoki i te hunga e kore e koropiko ki te whakapakoko o
te kararehe kia whakamatea.

<span id="an_13:16">13:16</span> I mea ano hoki ia i te hunga katoa, i
te iti, i te rahi, i te hunga whai taonga, i te hunga rawakore, i nga
rangatira, i nga pononga, kia meatia ki a ratou he tohu ki o ratou
ringaringa matau, ki o ratou rae ranei:

<span id="an_13:17">13:17</span> Kia kaua hoki tetahi e ahei te hoko mai
te hoko atu ranei, ko te tangata anake kei a ia nei te tohu, te ingoa
ranei o te kararehe, te whika ranei o tona ingoa.

<span id="an_13:18">13:18</span> Tenei te matauranga. Ma te tangata whai
whakaaro e tatu te whika o te kararehe: he whika tangata hoki. Na, ko
tona whika, E ono rau e ono tekau ma ono.

<span id="an_14:1">14:1</span> ¶ A i kite ano ahau, na, ko te Reme e tu
ana i Maunga Hiona, kotahi rau e wha tekau ma wha mano ona hoa, ko tona
ingoa, me te ingoa o tona Matua, he mea tuhituhi ki o ratou rae.

<span id="an_14:2">14:2</span> Na ka rongo ahau i te reo i te rangi,
tona rite kei te haruru o nga wai maha, kei te haruru ano o te whatitiri
nui: a ko te reo i rongo ai ahau, ano ko te reo o nga kaiwhakatangi hapa
e whakatangi ana i a ratou hapa:

<span id="an_14:3">14:3</span> A ko ta ratou waiata me te mea he waiata
hou i mua i te torona, i mua hoki i nga mea ora e wha, i nga kaumatua
ano hoki; e kore hoki e taea e tetahi te ako taua waiata, ko nga mano
anake kotahi rau e wha tekau ma wha, kua oti nei te hoko i runga i te
whenua.

<span id="an_14:4">14:4</span> Ko te hunga tenei kahore nei i poke i te
wahine; he wahine hoki ratou. Ko te hunga tenei e aru ana i te Reme ki
nga wahi katoa e haere ai ia. He mea hoko enei i roto i nga tangata, he
matamua ki te Atua, ki te Reme hoki.

<span id="an_14:5">14:5</span> Kahore hoki he tinihanga i mau i o ratou
mangai: he kohakore ratou, i mua i te torona a te Atua.

<span id="an_14:6">14:6</span> ¶ I kite ano ahau i tetahi atu anahera e
rere ana i waenganui o te rangi, kei a ia te rongopai mau tonu hei
kauwhau mana ki te hunga e noho ana i te whenua, ki nga iwi katoa, ki
nga hapu, ki nga reo, ki nga huihuinga tangata;

<span id="an_14:7">14:7</span> A he nui tona reo ki te mea, Kia wehi
koutou ki te Atua, hoatu ki a ia he kororia; kua tae mai hoki te haora o
tana whakawa: koropiko atu hoki ki a ia, ki te Kaihanga o te rangi, o te
whenua, o te moana, o nga puna wai.

<span id="an_14:8">14:8</span> I aru mai ano tetahi atu anahera, i mea,
Kua horo, kua horo a Papurona, te pa nui, i whakainu nei i nga tauiwi
katoa ki te waina o te riri o tona moepuku.

<span id="an_14:9">14:9</span> I aru mai ano te toru o nga anahera i a
raua, nui atu tona reo ki te mea mai, Ki te koropiko tetahi ki te
kararehe, ki tona whakapakoko hoki, ka tango hoki i te tohu ki tona rae,
ki tona ringaringa ranei,

<span id="an_14:10">14:10</span> E inu ano ia i te waina o te riri o te
Atua, e ringihia nei, he mea kahore i whakananua, ki roto ki te kapu o
tona riri; e whakamamaetia hoki ia i roto i te kapura, i te whanariki i
te aroaro o nga anahera tapu, i te aroaro hoki o te Reme:

<span id="an_14:11">14:11</span> A kake ana te paoa o to ratou
whakamamaetanga ake ake: kahore hoki he okiokinga i te ao, i te po, mo
te hunga e koropiko ana ki te kararehe, ki tona whakapakoko hoki, mo te
tangata hoki e tango ana i te tohu o tona ingoa.

<span id="an_14:12">14:12</span> Tenei te manawanui o te hunga tapu, o
te hunga e pupuri ana i nga ture a te Atua, i te whakapono hoki o Ihu.

<span id="an_14:13">14:13</span> ¶ A ka rongo ahau i tetahi reo i te
rangi e mea ana, Tuhituhia, Ka hari nga tupapaku e mate nei i roto i te
Ariki i nga wa i muri nei: ae ra, e ai ta te Wairua, kia okioki ai ratou
i a ratou mahi; e aru tahi hoki a ratou mahi i a ratou.

<span id="an_14:14">14:14</span> A ka kite ano ahau, na, he kapua ma; a
i runga i te kapua e noho ana tetahi, tona rite kei te Tama a te
tangata, i runga ano i tona mahunga he karaunga koura, i roto i tona
ringaringa he toronaihi koi.

<span id="an_14:15">14:15</span> Na ka puta mai tetahi atu anahera i te
whare tapu, he nui tona reo ki te karanga ki tera e noho ra i runga i te
kapua, Akina iho tau toronaihi, kotia; kua tae hoki te wa e kokoti ai:
kua maroke ke hoki te witi o te ao;

<span id="an_14:16">14:16</span> Katahi tera e noho ra i runga i te
kapua ka aki iho i tana toronaihi ki te whenua, a ka kotia te whenua.

<span id="an_14:17">14:17</span> A ka puta mai ano he anahera i roto i
te whare tapu i te rangi, he toronaihi koi ano hoki tana.

<span id="an_14:18">14:18</span> Na ka puta mai ano tetahi atu anahera i
roto i te aata, kei a ia he mana ki te kapura; he nui tona reo ki te
karanga ki tera i te toronaihi koi, i mea ia, Akina iho tau toronaihi
koi, tapahia nga tautau waina o te whenua; kua maoa hoki ona karep e.

<span id="an_14:19">14:19</span> Na akina iho ana tana toronaihi e te
anahera ki te whenua, tapahia ana e ia te waina o te whenua, panga ana e
ia, ki te takahanga nui o te riri o te Atua.

<span id="an_14:20">14:20</span> Na ka takahia te takahanga waina i waho
o te pa, a puta ake ana he toto i roto i te takahanga, tae noa ake ki
nga paraire o nga hoiho, a taea noatia nga paronga kotahi mano e ono
rau.

<span id="an_15:1">15:1</span> ¶ A i kite ahau i tetahi atu tohu i te
rangi, he mea nui, he mea whakamiharo, tokowhitu nga anahera kei a ratou
nga whiu whakamutunga e whitu; ko te whakaotinga hoki enei o te riri a
te Atua.

<span id="an_15:2">15:2</span> A ka kite ahau he mea e rite ana ki te
moana karaihe, he mea whakananu ki te kapura; me te hunga i kaha i te
kararehe, i tona whakapakoko hoki, i tana tohu, i te whika ano hoki o
tona ingoa, e tu ana i runga i te moana karaihe, kei a ratou ano ng a
hapa a te Atua.

<span id="an_15:3">15:3</span> Kei te waiata hoki ratou i te waiata a
Mohi, pononga a te Atua, me te waiata ano a te Reme; i mea ratou, He nui
au mahi, e miharotia ana, e te Ariki, e te Atua Kaha Rawa; tika tonu ou
ara, pono tonu, e te Kingi o nga whakatupuranga.

<span id="an_15:4">15:4</span> Ko wai e kore e wehi i a koe, e te Ariki,
e kore hoki e whakakororia i tou ingoa? ko koe anake hoki te tapu ana;
ka haere mai hoki nga tauiwi katoa, ka koropiko ki tou aroaro; kua
whakakitea hoki au tikanga tika.

<span id="an_15:5">15:5</span> ¶ A i muri iho i enei mea ka kite ahau,
na kua puare te whare tapu o te tapenakara o te whakaaturanga i te
rangi:

<span id="an_15:6">15:6</span> Na ka puta mai i roto i te whare tapu nga
anahera e whitu, i a ratou nei nga whiu e whitu, he mea tatai ki te
kohatu utu nui, kahore he koha, kanapa tonu, a ko o ratou uma he mea
whitiki ki te whitiki koura.

<span id="an_15:7">15:7</span> A ka hoatu e tetahi o nga mea ora e wha
ki nga anahera e whitu etahi oko koura e whitu, ki tonu i te riri o te
Atua e ora nei a ake ake.

<span id="an_15:8">15:8</span> Na kua ki te whare tapu i te paoa, he mea
na te kororia o te Atua, na tona kaha hoki: kihai hoki tetahi tangata i
ahei te tomo ki te whare tapu, kia mutu ra ano nga whiu e whitu a nga
anahera e whitu.

<span id="an_16:1">16:1</span> ¶ A ka rongo ahau i te reo nui he mea no
roto i te whare tapu e mea ana ki nga anahera e whitu, Haere koutou,
ringihia nga oko e whitu o te riri o te Atua ki te whenua.

<span id="an_16:2">16:2</span> Na haere ana te tuatahi, ringihia ana e
ia tana oko ki te whenua; a kua pa he mariao kino whakarihariha ki nga
tangata kei a ratou nei te tohu a te kararehe, ki te hunga hoki e
koropiko ana ki tona whakapakoko.

<span id="an_16:3">16:3</span> Na ka ringihia e te tuarua o nga anahera
tana oko ki te moana; a ka meinga hei toto, ano no te tupapaku: a ka
mate nga wairua ora katoa i roto i te moana.

<span id="an_16:4">16:4</span> Na ka ringihia e te tuatoru o nga anahera
tana oko ki nga awa, ki nga puna wai; a ka meinga hei toto.

<span id="an_16:5">16:5</span> A ka rongo ahau i te anahera o nga wai e
mea ana, Tika tonu koe, e te Ariki, tenei koe inaianei, i mua ano koe,
ko te Mea Tapu hoki koe, nau hoki enei whakawa:

<span id="an_16:6">16:6</span> I ringihia hoki e ratou nga toto o te
hunga tapu, o nga poropiti, a hoatu ana e koe he toto ki a ratou kia
inumia; he mea tika hoki ma ratou.

<span id="an_16:7">16:7</span> I rongo hoki ahau i te aata e mea ana, Ae
ra, e te Ariki, e te Atua Kaha Rawa, pono tonu, tika tonu au whakawa.

<span id="an_16:8">16:8</span> ¶ Na ka ringihia e te tuawha o nga
anahera tana oko ki te ra; a ka hoatu ki a ia kia tunua nga tangata ki
te ahi.

<span id="an_16:9">16:9</span> Na hunuhunua ana nga tangata e te wera
nui: a ka kohukohu ratou ki te ingoa o te Atua, kei a ia nei te tikanga
mo enei whiu; kihai hoki ratou i ripeneta, i hoatu i te kororia ki a ia.

<span id="an_16:10">16:10</span> Na ka ringihia e te tuarima o nga
anahera tana oko ki te torona o te kararehe; a ka whakapouritia tona
rangatiratanga; a ngaua ana e nga tangata o ratou arero i te mamae,

<span id="an_16:11">16:11</span> Kohukohua ana hoki e ratou te Atua o te
rangi mo o ratou mamae, mo o ratou mariao, kihai ano ratou i ripeneta ki
a ratou mahi.

<span id="an_16:12">16:12</span> ¶ Na ka ringihia e te tuaono o nga
anahera tana oko ki te awa nui, ki Uparati; a mimiti ake tona wai, he
mea kia rite ai te huarahi o nga kingi e haere mai i te rawhiti.

<span id="an_16:13">16:13</span> A i kite ahau i nga wairua poke e toru,
te rite kei te poroka, e puta mai ana i te mangai o te tarakona, i te
mangai hoki o te kararehe, i te mangai ano hoki o te poropiti teka:

<span id="an_16:14">16:14</span> Ko nga wairua hoki ratou o nga rewera,
e mahi ana i nga tohu, e haere atu ana ki nga kingi o te whenua, o te ao
katoa, ki te huihui i a ratou ki te whawhai i taua ra nui o te Atua Kaha
Rawa.

<span id="an_16:15">16:15</span> Nana, ka haere atu ahau, ano he tahae.
Ka hari te tangata e mataara ana, e tiaki ana i ona kakahu, kei haere
tahanga ia, kei kitea tona whakama.

<span id="an_16:16">16:16</span> Na ka huihuia ratou e ia ki te wahi e
huaina nei i te reo Hiperu ko Aramakerona.

<span id="an_16:17">16:17</span> ¶ Na ka ringihia e te anahera tuawhitu
tana oko ki te takiwa o te rangi: a ka puta mai he reo nui i te whare
tapu o te rangi, i te torona, e mea ana, Kua oti.

<span id="an_16:18">16:18</span> A ka puta mai he uira, he reo, he
whatitiri; a ka puta he ru nui, kahore ano he ru i pera mai o te
nohoanga o te tangata ki te whenua, tona nui, tona kaha.

<span id="an_16:19">16:19</span> Na ka wehea te pa nui, e toru nga wahi,
a ka horo nga pa o nga tauiwi: ka maharatia hoki Papurona nui i te
aroaro o te Atua, hoatu ana ki a ia te kapu o te waina o te aritarita o
tona riri.

<span id="an_16:20">16:20</span> A rere atu ana nga motu katoa, kihai
hoki i kitea nga maunga.

<span id="an_16:21">16:21</span> I heke iho ano hoki i te rangi he whatu
nui, ki runga ki nga tangata, kei to te taranata te taimaha o te whatu
kotahi: a ka kohukohu nga tangata i te Atua mo te whiu a te whatu; he
nui rawa hoki tana whiu.

<span id="an_17:1">17:1</span> ¶ Na ka haere mai tetahi o nga anahera e
whitu, kei a ratou nei nga oko e whitu, a ka korero mai ki ahau, ka mea,
Haere mai; maku e whakakite ki a koe te whakawakanga o te wahine kairau,
o te mea nui e noho ana i runga i nga wai maha:

<span id="an_17:2">17:2</span> Kua moea pukutia nei e nga kingi o te
whenua, a haurangi iho te hunga e noho ana i te whenua i te waina o tona
moepuku.

<span id="an_17:3">17:3</span> Na ka arahina ahau i roto i te Wairua e
ia ki te koraha: a ka kite ahau i tetahi wahine e noho ana i runga i
tetahi kararehe whero, kapi tonu i te ingoa kohukohu, e whitu ona
mahunga, tekau nga haona.

<span id="an_17:4">17:4</span> Na, ko te kakahu o te wahine ra he mea
papura, he mea whero, he mea whakapaipai ki te koura, ki te kohatu utu
nui, ki te peara, he kapu koura hoki kei tona ringa ki tonu i te mea
whakarihariha, i te poke hoki o tona moepuku:

<span id="an_17:5">17:5</span> I tona rae ano hoki tetahi ingoa tuhituhi
rawa, KO TE MEA NGARO, KO PAPURONA NUI, KO TE WHAEA O NGA WAHINE KAIRAU,
O NGA MEA WHAKARIHARIHA HOKI O TE AO.

<span id="an_17:6">17:6</span> I kite ano ahau i taua wahine nei e
haurangi ana i nga toto o te hunga tapu, i nga toto hoki o nga
kaiwhakaatu i a Ihu: a, no toku kitenga i a ia, nui atu te miharo i
miharo ai ahau.

<span id="an_17:7">17:7</span> ¶ A ka mea mai te anahera ki ahau, He aha
koe i miharo? maku e korero ki a koe taua mea ngaro, te wahine, me te
kararehe hoki e waha ra i a ia, nona nei nga matenga e whitu me nga
haona kotahi tekau.

<span id="an_17:8">17:8</span> Ko te karaehe i kite ra koe, i mua ia,
kahore hoki inaianei; ka puta ake ano hoki ia a mua i roto i te poka
torere, a ka riro atu ki te whakangaromanga: na, ko te hunga e noho ana
ki te whenua, kahore nei o ratou ingoa i tuhituhia ki te pukapuka o te
ora o te orokohanganga ra ano o te ao, ka miharo ratou ina kite i te
kararehe i ora i mua, a kahore nei inaianei, a tenei ake ka puta.

<span id="an_17:9">17:9</span> Tenei te hinengaro whai mahara. Ko nga
matenga e whitu he maunga, e whitu, kei runga te wahine i era e noho
ana:

<span id="an_17:10">17:10</span> Na e whitu era kingi: tokorima kua
hinga, kotahi tenei, ko tetahi kahore ano i tae noa mai; a ka tae mai
ia, me noho ia, he wa iti nei.

<span id="an_17:11">17:11</span> Na ko te kararehe, ko te mea i mua ra,
a kahore nei inaianei, he tuawaru ano ia, no nga tokowhitu ano hoki; a e
riro ana ia ki te whakangaromanga.

<span id="an_17:12">17:12</span> Na, ko nga haona kotahi tekau i kite ra
koe, kotahi tekau era kingi, kahore ano kia whiwhi noa ki tetahi
rangatiratanga; heoi kotahi te haora e whiwhi tahi ai ratou ko te
kararehe ki te mana, me te mea he kingi.

<span id="an_17:13">17:13</span> Kotahi tonu te whakaaro nui a enei, e
hoatu ano e ratou to ratou kaha, to ratou mana ki te kararehe.

<span id="an_17:14">17:14</span> ¶ E whawhai ano enei ki te Reme, e taea
ano ratou e te Reme: no te mea ko te Ariki ia o nga ariki, ko te Kingi o
nga kingi: a ka taea ano hoki e ratou ko ona hoa, ko te hunga he mea
karanga, he mea whiriwhiri, he hunga pono.

<span id="an_17:15">17:15</span> I mea mai ano ia ki ahau, Ko nga wai i
kitea e koe i te nohoanga o te wahine kairau ra, ko nga huihuinga
tangata ratou, ko nga mano, ko nga iwi, ko nga reo.

<span id="an_17:16">17:16</span> Na, ko nga haona kotahi tekau i kitea e
koe, me te kararehe, e kino ano enei ki te wahine kairua, ka meinga ia e
ratou kia moti rawa iho, kia noho tahanga, e kai ano ratou i ona
kikokiko, e tahu hoki i a ia kia pau rawa i te ahi.

<span id="an_17:17">17:17</span> Kua hoatu hoki e te Atua ki o ratou
ngakau kia whakarite i tana i pai ai, kia kotahi ano hoki o ratou
whakaaro, kia hoatu hoki e ratou to ratou rangatiratanga ki te kararehe,
kia rite ra ano nga kupu a te Atua.

<span id="an_17:18">17:18</span> Na, ko te wahine i kite na koe, ko te
pai nui ia, kei a ia nei te kingitanga i runga i nga kingi o te ao.

<span id="an_18:1">18:1</span> ¶ A muri iho i enei mea ka kite ahau i
tetahi atu anahera e heke iho ana i te rangi, he mana nui tona; marama
tonu hoki te ao i tona kororia.

<span id="an_18:2">18:2</span> He nui hoki tona reo ki te karanga, ki te
mea, Kua horo, kua horo a Papurona nui, kua meinga hei kainga rewera,
hei whare herehere hoki mo nga wairua poke katoa, hei whare herehere mo
nga manu poke katoa, mo nga manu whakarihariha.

<span id="an_18:3">18:3</span> Na te waina hoki o te riri o tona moepuku
i horo ai nga tauiwi katoa; i moepuku hoki nga kingi o te whenua ki a
ia, a kua whiwhi nui nga kaihoko o te ao i te taonga i te nui o ana mea
whakaahuareka.

<span id="an_18:4">18:4</span> I rongo ano ahau i tetahi atu reo i te
rangi, e mea ana, Puta mai koutou i roto i a ia, e toku iwi, kei uru
tahi koutou ki ona hara, kei pangia koutou e ona whiu:

<span id="an_18:5">18:5</span> Kua tutuki hoki ona hara ki te rangi, kua
mahara te Atua ki ana mahi he.

<span id="an_18:6">18:6</span> Hoatu ki a ia tana i homai ai ki a
koutou, takiruatia nga mea mona, kia rite ki ana mahi: ko te kapu i
whakakiia e ia kia rua a koutou whakakinga mona.

<span id="an_18:7">18:7</span> Na kia rite ki tana whakanuinga i a ia,
ki tona toreretanga ki ana mea whakaahuareka, kia pera ano te mamae me
te pouri e hoatu e koutou ki a ia: e mea ana hoki ia i tona ngakau, E
noho ana ahau hei kuini, ehara hoki ahau i te pouaru, e kore ano hoki
ahau e kite i te pouri.

<span id="an_18:8">18:8</span> Mo konei ano ka tae mai ona whiu i te ra
kotahi, te mate, te pouri, te matekai; a ka tahuna ia kia pau rawa i te
ahi: he kaha hoki te Ariki, te Atua, e whakawa nei i a ia.

<span id="an_18:9">18:9</span> ¶ A, ko nga kingi o te ao i moepuku nei
ki a ia, i torere ngatahi nei ki ana mea whakaahuareka, tera e tangi ki
a ia, e aue ki a ia, ina kite ratou i te paoa o tona tahunga;

<span id="an_18:10">18:10</span> Ka tu mai ratou i tawhiti i te wehi ki
tona whakamamae, ka mea, Aue, aue, te pa nui, Papurona, te pa kaha! kua
tae mai hoki tou whakawa i te haora kotahi.

<span id="an_18:11">18:11</span> Ka tangi ano hoki nga kaihoko o te
whenua, ka aue ki a ia; no te mea kahore atu he tangata hei hoko i ta
ratou utanga;

<span id="an_18:12">18:12</span> I te utanga o te koura, o te hiriwa, o
te kohatu utu nui, o te peara, o te rinena pai, o te papura, o te
hiraka, o te kahu whero; me nga rakau taina katoa, me nga tini oko rei,
me nga tini oko rakau utu nui whakaharahara, oko parahi, rino, maper e,

<span id="an_18:13">18:13</span> Me te hinamona, me nga mea kakara, me
te hinu kakara, me te parakihe, me te waina, me te hinu, me te paraoa
pai, me te witi, me nga kararehe, me nga hipi; me te utanga o nga hoiho,
o nga hariata, o nga pononga; me nga wairua tangata.

<span id="an_18:14">18:14</span> Heoi ko nga hua i matea nuitia e tou
ngakau kua mawehe atu i a koe, a kua mahue hoki koe i nga mea reke
katoa, i nga mea papai, a heoi ano te kitenga o aua mea e te tangata.

<span id="an_18:15">18:15</span> Ko nga kaihoko o enei mea, kua whai
taonga nei i a ia, ka tu mai ratou i tawhiti i te wehi ki tona
whakamamae, me te tangi, me te aue ano ratou,

<span id="an_18:16">18:16</span> Me te ki, Aue, aue, te pa nui, i
kakahuria ki te rinena pai, ki te papaura, ki te whero, i tataitia ki te
koura, ki te kohatu utu nui, ki nga peara!

<span id="an_18:17">18:17</span> Kotahi tonu hoki te haora a moti rawa
iho taua taonga nui. Na ko nga rangatira kaipuke katoa, ko te hunga
katoa e rere ana ra te kaipuke ki ia wahi, ko nga kaiwhakatere kaipuke,
me te hunga katoa ano kei te moana a ratou mahi, tu mai ana ratou i
tawhiti,

<span id="an_18:18">18:18</span> Me te karanga ano ratou i to ratou
kitenga i te paoa o tona tahunga, me te ki, Ko tehea pa i rite ki tenei
pa nui?

<span id="an_18:19">18:19</span> Opehia ana hoki e ratou he puehu ki a
ratou mahunga, kei te karanga ratou, me te tangi, me te aue, kei te mea,
Aue, aue, te pa nui, i whai taonga ai i ona utu nui te hunga katoa he
kaipuke a ratou i te moana! kotahi tonu nei hoki te haora a moti rawa
iho.

<span id="an_18:20">18:20</span> Kia hari ki a ia, e te rangi, e te
hunga tapu, e nga apotoro, e nga poropiti ano hoki; kua whakaritea nei
hoki e te Atua ta koutou whakawa i a ia.

<span id="an_18:21">18:21</span> Katahi ka hapaingia ake e tetahi
anahera kaha he kamaka i rite nei ki tetahi kamaka rahi no te mira, a
maka ana e ia ki te moana, me te ki ano ia, Ka peneitia a Papurona, te
pa nui, ka maka whakareretia atu, e kore ano hoki e kitea i muri nei.

<span id="an_18:22">18:22</span> Na heoi ano rongonga i roto i a koe ki
te reo o nga kaiwhakatangi hapa, o nga kaiwhakatakoto rangi waiata, o
nga kaiwhakatangi i nga putorino, i nga tetere; e kore ano hoki e kitea
i nga wa i muri nei tetahi kaimahi o nga tini mahi i roto i a ko e; e
kore ano hoki e rangona i nga wa i muri nei te haruru o te kohatu mira i
roto i a koe;

<span id="an_18:23">18:23</span> E kore ano hoki e whiti i nga wa i muri
nei te marama o te rama i roto i a koe; e kore ano hoki e rangona i nga
wa i muri nei te reo o te tane marena hou, o te wahine marena hou, i
roto i a koe: ou kaihokohoko hoki ko nga tangata nunui o te ao; na au
mahi makutu ano hoki i pohehe ai nga iwi katoa.

<span id="an_18:24">18:24</span> I kitea ano hoki i roto i a ia nga toto
o nga poropiti, o te hunga tapu, o te hunga katoa hoki i whakamatea ki
runga ki te whenua.

<span id="an_19:1">19:1</span> ¶ Na, muri iho i enei mea ka rangona e
ahau he reo nui me te mea no te mano tini i te rangi, e mea ana,
Areruia; Ko te whakaoranga, ko te kororia, ko te honore, ko te kaha, kei
te Ariki, kei to tatou Atua;

<span id="an_19:2">19:2</span> He pono hoki, he tika ana whakawa: kua
whakawakia hoki e ia te wahine kairua, te mea nui, i he ai te whenua i
tona moepuku, kua rapua ano e ia he utu i a ia mo nga toto o ana
pononga.

<span id="an_19:3">19:3</span> Na ka tuaruatia ano a ratou meatanga,
Areruia. Heoi kake ake ana te paoa o taua pa ake ake.

<span id="an_19:4">19:4</span> A takoto ana nga kaumatua e rua tekau ma
wha me nga mea ora e wha, koropiko ana ki te Atua e noho ana i runga i
te torona, mea ana, Amine; Areruia.

<span id="an_19:5">19:5</span> ¶ A ka puta mai he reo i te torona, e mea
ana, Whakamoemiti ki to tatou Atua, e ana pononga katoa, e te hunga hoki
e wehi ana i a ia, e te hunga iti, e te hunga nunui.

<span id="an_19:6">19:6</span> Na ka rangona e ahau me te mea he reo no
te mano tini, me te mea he haruru no nga wai maha, me te mea he haruru
no nga whatitiri kaha, e mea ana, Areruia: ka kingi hoki te Ariki, to
tatou Atua, te Kaha Rawa.

<span id="an_19:7">19:7</span> Kia hari tatou, kia nui rawa te koa, kia
hoatu he kororia ki a ia: kua taea hoki te marena o te Reme, kua oti ano
te whakapai a tana wahine i a ia ano.

<span id="an_19:8">19:8</span> I tukua hoki ki a ia kia whakakakahuria
ia ki te rinena pai, ki te rinena kanapa, parukore: na, ko te rinena pai
ra, ko nga mahi tika a te hunga tapu.

<span id="an_19:9">19:9</span> I mea mai ano ia ki ahau, Tuhituhia, Ka
hari te hunga kua karangatia ki te hapa o te marena o te Reme. Ka mea
mai ano ia ki ahau, Ko nga kupu pono enei a te Atua.

<span id="an_19:10">19:10</span> Na ka takoto ahau ki mua i ona waewae,
ka mea kia koropiko ki a ia. A ka mea mai ia ki ahau, Kauaka: he hoa
pononga hoki ahau no koutou ko ou tuakana kei a ratou nei te whakaatu o
Ihu: me koropiko ki te Atua: ko te whakaatu hoki i a Ihu ta te wa irua o
te poropititanga.

<span id="an_19:11">19:11</span> ¶ A ka kite ahau i te rangi e tuwhera
ana, na, he hoiho ma; ko te ingoa hoki o tona kainoho ko te Pono, ko te
Tika, kei runga i te tika tana whakawa, tana whawhai.

<span id="an_19:12">19:12</span> A ko ona kanohi, ano he mura ahi, a i
runga i tona matenga nga karauna maha; he ingoa hoki tona kua oti te
tuhituhi, e kore nei tetahi e matau, ko ia anake.

<span id="an_19:13">19:13</span> Ko te kakahu i kakahuria e ia he mea
tuku ki te toto: ko te ingoa i huaina ai ia ko te Kupu a te Atua.

<span id="an_19:14">19:14</span> A ko nga taua kei te rangi e aru ana i
a ia i runga i nga hoiho ma, he mea whakakakahu ratou ki te rinena pai,
he mea ma, parukore.

<span id="an_19:15">19:15</span> E puta mai ana hoki i roto i tona
mangai he hoari koi, hei patu mana i nga tauiwi: he rino ano hoki te
tokotoko e tohutohu ai ia i a ratou: e takahi ana hoki ia i te takahanga
waina o te aritarita o te riri o te Atua Kaha Rawa.

<span id="an_19:16">19:16</span> He ingoa ano tona, tuhituhi rawa ki
tona kakahu, ki tona huha, KO TE KINGI O NGA KINGI, KO TE ARIKI O NGA
ARIKI.

<span id="an_19:17">19:17</span> I kite ano ahau i tetahi anahera e tu
ana i te ra; he nui ano tona reo ki te karanga, i mea ia ki nga manu
katoa e rere ana i waenganui o te rangi, haere mai, me huihui mai ki te
hapa nui a te Atua;

<span id="an_19:18">19:18</span> Ki te kai i nga kikokiko o nga kingi, i
nga kikokiko o nga rangatira mano, i nga kikokiko o te hunga kaha, i nga
kikokiko o nga hoiho, o o ratou kainoho hoki, i nga kikokiko o nga
tangata katoa, o nga mea ehara nei i te pononga, o nga pononga an o
hoki, o te hunga nonohi, o te hunga nunui.

<span id="an_19:19">19:19</span> A ka kite ahau i te kararehe, me nga
kingi o te whenua, me a ratou taua, kua huihuia ki te whawhai ki tera e
noho ra i runga i te hoiho, ki tana taua hoki.

<span id="an_19:20">19:20</span> Na ka hopukina te kararehe raua tahi ko
te poropiti teka i mahi ra i nga tohu ki tona aroaro, i pohehe ai te
hunga i tango i te tohu a te kararehe, i koropiko hoki ki tona
whakapakoko. Na panga oratia ana raua tokorua ki te roto kapura e ka ana
i te whanariki.

<span id="an_19:21">19:21</span> Na, ko te hunga i toe, i whakamatea ki
te hoari a tera e noho ra i runga i te hoiho, ki te hoari e puta mai nei
i roto i tona mangai: a makona ana nga manu katoa i o ratou kikokiko.

<span id="an_20:1">20:1</span> ¶ A ka kite ahau i tetahi anahera e heke
iho ana i te rangi, kei a ia te ki o te poka torere, me tetahi mekameka
nui i tona ringaringa.

<span id="an_20:2">20:2</span> Na ka mau ia ki te tarakona, ki te nakahi
onamata, ko te Rewera nei ia, ko Hatana hoki, ka herehere i a ia kotahi
mano nga tau;

<span id="an_20:3">20:3</span> Ka maka i a ia ki te poka torere, uakina
ana, whakapiri rawa te hiri ki runga ki a ia, kei whakapohehe ia i nga
tauiwi i muri iho, kia taka ra ano nga tau kotahi mano: a muri iho i
enei mea me wewete ia, he taima iti kau ia.

<span id="an_20:4">20:4</span> I kite ano ahau i nga torona, e noho ana
hoki ratou i runga, i hoatu ano hoki te whakawa ki a ratou: i nga wairua
hoki o te hunga i poutoa mo te whakaaturanga i a Ihu, mo te kupu hoki a
te Atua, te hunga kahore i koropiko ki te kararehe, ki tona whakapakoko
ranei, kihai hoki i meatia te tohu ki o ratou rae, ki o ratou
ringaringa; na ka ora ratou, ka kingi tahi me te Karaiti, kotahi mano
tau.

<span id="an_20:5">20:5</span> Kihai ia i ora ake te toenga o nga
tupapaku, a taka noa nga tau kotahi mano. Ko te aranga tuatahi tenei.

<span id="an_20:6">20:6</span> Hari tonu, tapu tonu te tangata he wahi
nei tona i te aranga tuatahi: e kore te matenga tuarua e whai mana ki a
ratou; engari hei tohunga ratou ma te Atua, ma te Karaiti hoki, a kotahi
mano nga tau e kingi tahi ai ratou me ia.

<span id="an_20:7">20:7</span> A, no ka pahemo nga tau kotahi mano, ka
wetekina a Hatana i roto i tona whare herehere.

<span id="an_20:8">20:8</span> A ka haere ia ki te whakapohehe i nga
tauiwi i nga pito e wha o te whenua, i a Koka raua ko Makoka, e huihui
ai ratou ki te taua: ko te tokomaha o ratou rite tonu ki te onepu o te
moana.

<span id="an_20:9">20:9</span> Na haere ana ratou ki te whanui o te
whenua, karapotia ana e ratou te nohoanga o te hunga tapu, me te pa e
arohaina ana: na ko te hekenga iho o te kapura i te Atua i te rangi, pau
ake ratou.

<span id="an_20:10">20:10</span> Na, ko te rewera i whakapohehe nei i a
ratou, panga ana ia ki te roto kapura whanariki, ki te wahi kei reira
nei te kararehe me te poropiti teka, a ka whakamamaetia ratou i te ao, i
te po, ake ake.

<span id="an_20:11">20:11</span> ¶ A ka kite ahau i tetahi torona nui,
ma, i tetahi hoki e noho ana i runga, rere ana te whenua me te rangi i
tona kanohi; kahore hoki i kitea he wahi mo raua.

<span id="an_20:12">20:12</span> I kite ano ahau i te hunga mate, i te
hunga nunui, i te hunga ririki, e tu ana i mua o te torona; na kua
whakatuwheratia nga pukapuka; kua whakatuwheratia ano hoki tetahi atu
pukapuka, ko te pukapuka o te ora: kei nga mea hoki i tuhituhia ki aua
pukapuka he whakawa mo te hunga mate, he mea whakarite tonu ki a ratou
mahi.

<span id="an_20:13">20:13</span> I tukua mai ano e te moana te hunga
mate i roto i a ia; i tukua mai hoki e te mate, e te po, te hunga mate i
roto i a raua: na ka whakawakia tena tangata, tena, he mea whakarite ki
a ratou mahi.

<span id="an_20:14">20:14</span> Na ka panga te mate me te po ki te roto
ahi. Ko te tuarua tenei o nga mate, ara ko te roto ahi.

<span id="an_20:15">20:15</span> A, ki te kitea tetahi kihai i tuhituhia
ki te pukapuka o te ora, i panga ia ki te roto ahi.

<span id="an_21:1">21:1</span> ¶ A i kite ahau i te rangi hou, i te
whenua hou: kua pahemo hoki te rangi tuatahi, me te whenua tuatahi; a
kahore atu he moana.

<span id="an_21:2">21:2</span> I kite ano ahau i te pa tapu, i
Hiruharama hou, e heke iho ana i te rangi i te Atua, rite rawa, ano he
wahine marena hou kua oti te whakapaipai mo tana tane.

<span id="an_21:3">21:3</span> I rongo ano ahau i te reo nui i te rangi
e mea ana, Na, kei nga tangata te tapenakara o te Atua, a e noho ia ki a
ratou, ko ratou hoki hei iwi mana, ko te Atua nei ano hei a ratou, hei
Atua mo ratou:

<span id="an_21:4">21:4</span> Ka murua hoki e ia nga roimata katoa i o
ratou kanohi; a kore ake he mate; kahore hoki he aue, kahore he tangi,
kahore he mamae, i nga wa i muri nei: kua pahemo atu hoki nga mea o mua.

<span id="an_21:5">21:5</span> A ka korero mai tera e noho ra i runga i
te torona, Na, ka hanga houtia e ahau nga mea katoa. I mea mai ano ia ki
ahau, Tuhituhia: no te mea he pono, he tika enei kupu.

<span id="an_21:6">21:6</span> I mea mai ano ia ki ahau, Kua oti enei
mea. Ko ahau te Arepa, te Omeka, te timatanga, te whakamutunga. Ka hoatu
noa e ahau ki te tangata matewai he wai i te puna o te wai o te ora.

<span id="an_21:7">21:7</span> Ko te tangata i a ia te wikitoria, e
whiwhi ia ki enei mea; ko ahau hoki hei Atua mona, ko ia hei tama maku.

<span id="an_21:8">21:8</span> Na, ko te hunga wehi, ko te hunga
whakateka, ko te hunga whakarihariha, ko nga kaikohuru, ko te hunga
moepuku, ko te hunga makutu, ko te hunga karakia ki te whakapakoko, ko
te hunga teka katoa, ko te wahi mo ratou kei te roto e ka ana i te ahi,
i te whanariki: ko te matenga tuarua tenei.

<span id="an_21:9">21:9</span> ¶ Na ka haere mai ki ahau tetahi o nga
anahera e whitu, kei a ratou nei nga oko e whitu e ki ana i nga whiu
whakamutunga e whitu; ka ki mai ki ahau, ka mea, Haere mai, maku e
whakakite ki a koe te wahine marena hou, te wahine a te Reme.

<span id="an_21:10">21:10</span> Na haria ana ahau e ia i roto i te
Wairua ki tetahi maunga nui, tiketike, a ka whakakitea mai ki ahau te pa
tapu, a Hiruharama, e heke iho ana i te rangi i te Atua.

<span id="an_21:11">21:11</span> Kei taua pa ano te kororia o te Atua:
rite tonu tona marama ki to te kohatu utu nui whakaharahara, ano he
kohatu hahapa, marama tonu me he karaihe;

<span id="an_21:12">21:12</span> He taiepa kohatu ano tona, he mea nui,
tiketike, tekau ma rua nga tatau, kotahi tekau ma rua ano nga anahera i
nga tatau, tuhituhi rawa ki te ingoa, ara ki nga ingoa o nga hapu kotahi
tekau ma rua o nga tama a Iharaira:

<span id="an_21:13">21:13</span> I te rawhiti e toru nga tatau; i te
hauraro e toru nga tatau; i te tonga e toru nga tatau; i te hauauru e
toru nga tatau.

<span id="an_21:14">21:14</span> A ko te taiepa o te pa, kotahi tekau ma
rua ona turanga, kei aua turanga ano nga ingoa o nga apotoro a te Reme,
kotahi tekau ma rua.

<span id="an_21:15">21:15</span> Na, ko tera i korero ra ki ahau, he
kakaho koura tana hei whanganga mana i te pa, i ona tatau, i tona taiepa
kohatu.

<span id="an_21:16">21:16</span> Na, ko te takoto o te pa, e wha nga
poti, tona roa rite tonu ki tona whanui: na ka whangangatia e ia te pa
ki te kakaho, kotahi tekau ma rua mano nga paronga. Ko tona roa, ko te
whanui, ko te ikeike, rite tonu.

<span id="an_21:17">21:17</span> Na ka whangangatia ano e ia tona
taiepa, kotahi rau e wha tekau ma wha nga whatianga, he ruri na te
tangata, ara na te anahera.

<span id="an_21:18">21:18</span> Na ko te mea i hanga ai tona taiepa he
hahapa: he koura parakore ano hoki te pa, rite tonu ki te karaihe
marama.

<span id="an_21:19">21:19</span> Ko nga turanga o te taiepa o te pa he
mea whakapaipai ki nga kohatu utu nui katoa. Ko te turanga tuatahi he
hahapa; ko te tuarua, he hapaira; ko te tuatoru, he karakeroni; ko te
tuawha, he emerara;

<span id="an_21:20">21:20</span> Ko te tuarima, he hararonika; ko te
tuaono, he harariu; ko te tuawhitu, he karihorita; ko te tuawaru, he
perira; ko te tuaiwa, he topaha; ko te ngahauru, he karihoparaha; ko te
tekau ma tahi, he hakiniti; ko te tekau ma rua, he ametihita.

<span id="an_21:21">21:21</span> Na, ko nga tatau kotahi tekau ma rua,
kotahi tekau ma rua peara: ko tenei tatau, ko tenei tatau, kotahi tonu
peara: ko te huarahi hoki o te pa he koura parakore, ko ia ano kei te
karaihe piata.

<span id="an_21:22">21:22</span> Na kihai ahau i kite i tetahi whare
tapu i reira: ko te Ariki hoki, ko te Atua Kaha Rawa raua ko te Reme te
whare tapu o reira.

<span id="an_21:23">21:23</span> Kahore hoki taua pa i mea ki te ra
mona, ki te marama ranei, hei whiti ki roto: e whakamaramatia ana hoki a
reira e te kororia o te Atua, ko te Reme hoki tona mamara.

<span id="an_21:24">21:24</span> E haere hoki nga tauiwi i waenganui o
tona marama: a e kawea mai ano hoki e nga kingi o te ao to ratou kororia
ki reira.

<span id="an_21:25">21:25</span> E kore hoki ona tatau e tutakina i te
awatea; kore ake hoki o reira po:

<span id="an_21:26">21:26</span> A e kawea mai hoki te kororia me te
honore o nga tauiwi ki reira:

<span id="an_21:27">21:27</span> E kore ano e tomo ki roto tetahi mea
whakanoa, te tangata ranei e mahi ana i te whakarihariha, i te teka
ranei: ko te hunga anake kua oti te tuhituhi ki ta te Reme pukapuka o te
ora.

<span id="an_22:1">22:1</span> ¶ Na ka whakakitea mai e ia ki ahau he
awa wai ora, piata tonu me te karaihe, e puta mai ana i te torona o te
Atua raua ko te Reme,

<span id="an_22:2">22:2</span> I waenganui o tona huarahi. Na i tenei
taha o te awa, a i tera taha, ko te rakau o te ora, kotahi tekau ma rua
ona momo hua, e hua ana ona hua i tetahi marama, i tetahi marama: a ko
nga rau o te rakau hei whakaora mo nga tauiwi.

<span id="an_22:3">22:3</span> A kore ake he kanga i muri nei: ko reira
ano hoki te torona o te Atua raua ko te Reme; a ka mahi ana pononga ki a
ia:

<span id="an_22:4">22:4</span> E kite hoki ratou i tona kanohi; ka mau
hoki tona ingoa ki o ratou rae.

<span id="an_22:5">22:5</span> A kore ake o reira po; kore ake o ratou
meatanga ki te marama o te rama, ki te marama hoki o te ra; e marama
hoki ratou i te Ariki, i te Atua: a e kingi ratou ake ake.

<span id="an_22:6">22:6</span> ¶ I mea mai ano ia ki ahau, He pono, he
tika enei kupu: kua tonoa hoki e te Ariki, e te Atua o nga poropiti
tapu, tana anahera, hei whakakite mai ki ana pononga i nga mea ka hohoro
nei te meinga.

<span id="an_22:7">22:7</span> Na ka hohoro toku haere atu: ka hari te
tangata e whakarite ana i nga kupu o te poropititanga o tenei pukapuka.

<span id="an_22:8">22:8</span> A ko ahau, ko Hoani, tenei i rongo nei, i
kite nei i enei mea. A, no toku rongonga, no toku kitenga, ka hinga ahau
ki raro, ka mea kia koropiko ki mua i nga waewae o te anahera i
whakakitea mai ai enei mea ki ahau.

<span id="an_22:9">22:9</span> Na ko tana meatanga mai ki ahau, Kauaka:
he hoa pononga hoki ahau nou, no ou tuakana hoki, no nga poropiti, no te
hunga ano e pupuri ana i nga kupu o tenei pukapuka: me koropiko ki te
Atua.

<span id="an_22:10">22:10</span> Na ka mea mai ano ia ki ahau, Kaua e
hiritia nga kupu o te poropititanga o tenei pukapuka: e tata ana hoki te
taima.

<span id="an_22:11">22:11</span> Ko te tangata e he ana te whakahaere,
kia he ano te whakahaere: ko te tangata e poke ana, kia poke ano ia: ko
te tangata e tika ana, kia tika ano ia: ko te tangata e tapu ana, kia
tapu ano ia.

<span id="an_22:12">22:12</span> Na, ka hohoro toku haere atu; kei ahau
ano taku utu, a ka rite ki ana mahi ake nga mea e hoatu ki tetahi, ki
tetahi.

<span id="an_22:13">22:13</span> Ko ahau te Arepa, te Omeka, te tuatahi,
te whakaotinga, te timatanga, te whakamutunga.

<span id="an_22:14">22:14</span> Ka hari te hunga e horoi ana i o ratou
kakahu, kia taunga ai ratou te haere mai ki te rakau o te ora, ka tomo
ano ki te pa ra nga tatau.

<span id="an_22:15">22:15</span> Kei waho nga kuri, me te hunga makutu,
me te hunga moepuku, me nga kaikohuru, me te hunga karakia ki te
whakapakoko, me te hunga katoa e pai ana, e mahi ana i te teka.

<span id="an_22:16">22:16</span> Kua tonoa e ahau, e Ihu, taku anahera,
hei whakaatu i enei mea ki a koutou i roto i nga hahi. Ko ahau te
pakiaka, te uri o Rawiri, te whetu marama o te ata.

<span id="an_22:17">22:17</span> E mea ana hoki te Wairua me te wahine
marena hou, Haere mai. Me ki ake ano e te tangata e rongo ana, Haere
mai. Kia haere mai hoki te tangata e hiainu ana: kia tangohia noatia ano
te wai ora e te tangata e hiahia ana.

<span id="an_22:18">22:18</span> He whakaatu hoki naku tenei ki te hunga
katoa e rongo ana ki nga kupu o te poropititanga o tenei pukapuka, Ki te
tapiritia mai e tetahi ki enei mea, ka tapiritia atu ano e te Atua mona
nga whiu kua oti te tuhituhi ki tenei pukapuka:

<span id="an_22:19">22:19</span> A ki te tangohia atu e tetahi he kupu i
te pukapuka o tenei poropititanga, ka tangohia e te Atua tona wahi i
roto i te pukapuka o te ora, i te pa tapu hoki, i nga mea hoki kua oti
te tuhituhi ki tenei pukapuka.

<span id="an_22:20">22:20</span> ¶ Tenei te ki nei te Kaiwhakaatu o enei
mea, Na, ka hohoro ano toku haere atu. Amine. Ae ra, haere mai, e te
Ariki, e Ihu.

<span id="an_22:21">22:21</span> Kia tau ki te hunga tapu katoa te
atawhai o to tatou Ariki, o Ihu Karaiti. Amine.
