[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](zac)  [Next](mat) 

------------------------------------------------------------------------

### Maori Bible: Malachi

<span id="an_1:1">1:1</span> ¶ Ko te poropititanga, he kupu na Ihowa ki
a Iharaira, he mea na Maraki.

<span id="an_1:2">1:2</span> I aroha ahau ki a koutou, e ai ta Ihowa,
heoi e mea na koutou, He aroha aha tou ki a matou? He teka ianei he
tuakana a Ehau no Hakopa? e ai ta Ihowa; heoi i aroha ahau ki a Hakopa,

<span id="an_1:3">1:3</span> Engari i kino ahau ki a Ehau, a i meinga e
ahau ona maunga hei ururua, a hoatu ana tona kainga tupu ki nga kirehe
mohoao o te koraha.

<span id="an_1:4">1:4</span> Ko Eroma ia e ki ana, Kua pehia tatou ki
raro, otiia ka hoki tatou, ka hanga i nga tuhea; ko te kupu tenei a
Ihowa o nga mano, Ma ratou e hanga, a maku e wahi; a ka huaina aua wahi,
Ko te rohe kino, Ko te iwi i riri ai a Ihowa a ake ake.

<span id="an_1:5">1:5</span> E kite ano o koutou kanohi, a ka mea
koutou, Kia whakanuia a Ihowa i tua i te rohe o Iharaira.

<span id="an_1:6">1:6</span> ¶ E whakahonoretia ana te papa e te tama,
tona ariki e te pononga: ki te mea he matua ahau, kei hea toku honore?
ki te mea he ariki ahau, kei hea te wehi ki ahau? e ai ta Ihowa o nga
mano ki a koutou, e nga tohunga e whakahawea na ki toku ingoa, e mea na
koutou, He whakahawea aha ta matou ki tou ingoa?

<span id="an_1:7">1:7</span> He taro poke ta koutou e tapae na i runga i
taku aata, a e mea na koutou, I whakapokea koe e matou ki te aha? Ki ta
koutou e ki na, Ko te tepu a Ihowa, he hanga mo te whakahawea.

<span id="an_1:8">1:8</span> Ki te tapaea hoki e koutou te matapo hei
patunga tapu, ehara i te mea kino! ki te tapaea ano e koutou te mea
totitoti, te mea mate, ehara i te kino! tena koa, hoatu aianei ki tou
kawana; e pai ranei ia ki a koe? e manako ranei ia ki tou tinana? e ai
ta Ihowa o nga mano.

<span id="an_1:9">1:9</span> Na, tena ra, inoi ki te Atua kia atawhai ki
a tatou: na ta koutou mahi tenei: e manako ranei ia ki tetahi o koutou?
e ai ta Ihowa o nga mano.

<span id="an_1:10">1:10</span> Aue, me kore noa ake tetahi o koutou hei
tutaki i nga tatau, kei whakau kau koutou i te ahi ki runga ki taku
aata! Kahore oku ngakau ki a koutou, e ai ta Ihowa o nga mano, e kore
ano ahau e manako ki te whakahere a to koutou ringa.

<span id="an_1:11">1:11</span> Ka nui nei hoki toku ingoa i roto i nga
tauiwi, i te whitinga o te ra a tae noa ki tona torengitanga; a ka tukua
he whakakakara ki toku ingoa i nga wahi katoa, me te whakahere pokekore;
ka nui hoki toku ingoa i roto i nga tauiwi, e ai ta Ihowa o nga mano.

<span id="an_1:12">1:12</span> Ko koutou ia kei te whakapoke i taua
ingoa, i a koutou e ki na, Ko te tepu a Ihowa he poke; ko ona hua, ko
tana kai, he hanga mo te whakahawea.

<span id="an_1:13">1:13</span> E mea ana ano koutou, Nana, te whakahoha!
whakatupererutia iho e koutou, e ai ta Ihowa o nga mano; a maua mai ana
e koutou te mea i haea, te mea totitoti, te mea mate; na kei te mau mai
i te whakahere; e manakohia ranei tenei mea a to koutou rin ga? e ai ta
Ihowa.

<span id="an_1:14">1:14</span> He kanga ia mo te tangata tinihanga, he
toa nei tana i roto i tana kahui, na ka puaki tana ki taurangi, a patua
ana e ia te mea he ma te Ariki; he kingi nui hoki ahau, e ai ta Ihowa o
nga mano, he hanga whakawehi ano toku ingoa i roto i nga taui wi.

<span id="an_2:1">2:1</span> ¶ Na inaianei he whakahau tenei mo koutou,
e nga tohunga.

<span id="an_2:2">2:2</span> Ki te kore koutou e rongo, ki te kore e
takoto i o koutou ngakau kia homai he kororia ki toku ingoa, e ai ta
Ihowa o nga mano, ina ka tukua atu e ahau he kanga ki a koutou, ka kanga
ano e ahau a koutou manaaki: ae ra, kua oti ano i ahau te kanga, no te
mea kahore i te ngoto ki o koutou ngakau.

<span id="an_2:3">2:3</span> Nana, ka riria e ahau te purapura, he mea
mo koutou, ka akiritia atu hoki he paru kararehe ki runga ki o koutou
mata, ara ko te paru o a koutou whakahere; a ka riro tahi atu koutou me
tena.

<span id="an_2:4">2:4</span> A ka mohio koutou naku tenei whakahau i
tuku ki a koutou, kia mau ai taku kawenata ki a Riwai, e ai ta Ihowa o
nga mano.

<span id="an_2:5">2:5</span> I a ia taku kawenata mo te ora, mo te rongo
mau; he mea hoatu naku ki a ia kia wehi ai ia, a i wehi ia ki ahau, a
hopohopo ana ki toku ingoa.

<span id="an_2:6">2:6</span> I roto i tona mangai te ture o te pono,
kihai hoki te he i kitea ki ona ngutu: i haere tahi ia i ahau i runga i
te rongo mau, i te tika, he tini hoki i tahuri mai i a ia i te kino.

<span id="an_2:7">2:7</span> Ko te tikanga hoki ma nga ngutu o te
tohunga he tiaki matauranga, a ma ratou e rapu te ture ki tona mangai:
no te mea ko te karere ia a Ihowa o nga mano.

<span id="an_2:8">2:8</span> Ko koutou ia kua peka ke i te ara, kua mea
i te ture hei tutukitanga waewae mo etahi, he tokomaha; he iho i a
koutou te kawenata ki a Riwai, e ai ta Ihowa o nga mano.

<span id="an_2:9">2:9</span> Na kua meinga na koutou e ahau kia
whakahaweatia, kia iti, i te aroaro o nga tangata katoa, kua rite ki ta
koutou kihai na i mau ki aku ara; a i nga mea o te ture he whakapai
tangata ta koutou.

<span id="an_2:10">2:10</span> ¶ He teka ianei kotahi ano te papa o
tatou katoa? he teka ianei kotahi ano te Atua nana tatou i hanga? he aha
tatou i tinihanga ai, te tuakana ki te teina, i whakanoa ai i te
kawenata ki o tatou matua?

<span id="an_2:11">2:11</span> Kua tinihanga a Hura, e mahia ana hoki te
mea whakarihariha i roto i a Iharaira, i Hiruharama; kua noa hoki i a
Hura te tapu o Ihowa, tana hoki i aroha ai, a marenatia ana mana te
tamahine a te atua ke.

<span id="an_2:12">2:12</span> Ka hatepea atu e Ihowa ki te tangata nana
tenei mahi te kaiwhakaoho raua ko te tangata whakao, i roto i nga teneti
o Hakopa, ratou ano ko te kaitapae i te whakahere ki a Ihowa o nga mano.

<span id="an_2:13">2:13</span> Na kei te mahi ano koutou i tenei: kei te
hipoki koutou i te aata a Ihowa ki te roimata, ki te tangi, ki te aue,
nawai a ka kore ia e aro ki te whakahere i muri atu, kahore hoki e
manako ki te tango mai i ta to koutou ringa.

<span id="an_2:14">2:14</span> Heoi e mea na koutou, Na te aha? No te
mea he kaiwhakaatu a Ihowa mo tau ki te wahine o tou taitamarikitanga i
tinihangatia ra e koe, ahakoa ko ia tou hoa, ko te wahine o tau
kawenata.

<span id="an_2:15">2:15</span> He teka ianei kotahi tana i hanga ai,
ahakoa i a ia ano te toenga iho o te wairua? A na te aha i kotahi ai? I
rapu ia i te uri atua. Na tiakina to koutou wairua, kaua hoki tetahi e
tinihanga ki te wahine o tona taitamarikitanga.

<span id="an_2:16">2:16</span> E kino ana hoki ahau ki te whakarere, e
ai ta Ihowa, ta te Atua o Iharaira; ki te hipoki ano hoki i tona kakahu
ki te tutu, e ai ta Ihowa o nga mano; no reira tiakina to koutou wairua,
kia kaua koutou e tinihanga.

<span id="an_2:17">2:17</span> Kua hoha a Ihowa i a koutou kupu. A e mea
na koutou, I whakahohatia ia e matou ki te aha? I a koutou e ki na, He
pai ki te titiro a Ihowa nga tangata katoa e mahi ana i te kino, e
manako ana hoki ia ki a ratou. Kei hea oti te Atua o te whakawa?

<span id="an_3:1">3:1</span> ¶ Tenei te unga atu nei e ahau taku karere,
mana e whakapai te ara i mua i ahau, a kitea rawatia ake, kua tae te
Ariki, e rapua nei e koutou, ki tona temepara; na ko te anahera o te
kawenata, ko ta koutou e ngakau nui na, nana, tera ia ka tae atu, e ai
ta Ihowa o nga mano.

<span id="an_3:2">3:2</span> A ko wai e u i te ra e tae mai ai ia? ko
wai hoki e tu, ina puta mai ia? e rite ana hoki ia ki te ahi a te
kaitahi para, ki te mea horoi a te kaihoroi:

<span id="an_3:3">3:3</span> Ka noho ano ia, ka rite ki te kaitahi para,
ki te kaiwhakapai hiriwa, a ka whakapaia e ia nga tama a Riwai, ka
whakahemokia to ratou para, ano he koura, he hiriwa: kia tapaea ai e
ratou he whakahere ki a Ihowa i runga i te tika.

<span id="an_3:4">3:4</span> Ko reira te whakahere a Hura raua ko
Hiruharama rekaina ai e Ihowa, ka rite ki nga ra o mua, ki nga tau
onamata.

<span id="an_3:5">3:5</span> Ka whakatata atu ano ahau ki a koutou ki te
whakawa; ka hohoro ano ahau hei kaiwhakaatu i te he o nga kaimakutu, o
te hunga puremu, o nga kaioati teka, o te hunga e tahae ana i nga utu o
te kaimahi, i ta te pouaru, i ta te pani, e whakapeau ke an a i ta te
manene, a kahore e wehi i ahau, e ai ta Ihowa o nga mano.

<span id="an_3:6">3:6</span> Ko ahau hoki, ko Ihowa, kahore ahau e puta
ke; na reira koutou, e nga tama a Hakopa, i kore ai e pau.

<span id="an_3:7">3:7</span> ¶ No nga ra o o koutou matua i whakarerea
ai e koutou aku tikanga, kihai ano i puritia e koutou. Hoki mai ki ahau,
a ka hoki atu ahau ki a koutou, e ai ta Ihowa o nga mano. Heoi kei te
mea na koutou, Kia pehea ta matou hoki atu?

<span id="an_3:8">3:8</span> E tahae ranei te tangata i ta te Atua? Heoi
e tahae na koutou i taku. A e mea na koutou, He pehea ta matou tahae i
tau? Ki nga whakatekau ra, me nga whakahere.

<span id="an_3:9">3:9</span> Kua kanga, kua kanga koutou: ko koutou hoki
kei te tahae i taku, ara ko tenei iwi katoa.

<span id="an_3:10">3:10</span> Maua katoatia mai te whakatekau ki roto
ki te toa, kia whai kai ai toku whare, waiho hoki tenei hei
whakamatautau moku, e ai ta Ihowa o nga mano, me kahore e tuwhera i ahau
nga matapihi o te rangi ki a koutou, a ka ringihia he manaaki ki a kouto
u, a kia kore ra ano he takotoranga.

<span id="an_3:11">3:11</span> A ka riria e ahau te kaiwhakapareho, he
mea mo koutou, a e kore e huna e ia nga hua o to koutou oneone; e kore
ano e marere noa nga hua o ta koutou waina i te mara, e ai ta Ihowa o
nga mano.

<span id="an_3:12">3:12</span> A ki ta nga iwi katoa, he manaakitanga
koutou: no te mea he whenua ahuareka koutou, e ai ta Ihowa o nga mano.

<span id="an_3:13">3:13</span> ¶ He kaha a koutou kupu ki ahau, e ai ta
Ihowa. Heoi e ki na koutou, He aha ta matou korero mou?

<span id="an_3:14">3:14</span> Kua ki na koutou, Kahore he hua o te mahi
ki te Atua: he aha hoki te rawa o ta matou pupuri i ana mea, o ta matou
haere taua i te aroaro o Ihowa o nga mano?

<span id="an_3:15">3:15</span> Na inaianei ki ta matou, ko te hunga
whakakake nga mea koa; ae ra, ko nga kaimahi i te kino te hunga e hanga
ake; ae ra, e whakamatautau ana ratou i te Atua, a kua mawhiti.

<span id="an_3:16">3:16</span> Na, ko te hunga i wehi i a Ihowa, kei te
korerorero ratou ki tona hoa, ki tona hoa; a ka tahuri a Ihowa, ka
whakarongo, na ka tuhituhia he pukapuka whakamahara ki tona aroaro mo te
hunga i wehi ki a Ihowa, i whakaaro hoki ki tona ingoa.

<span id="an_3:17">3:17</span> Maku hoki ratou, e ai ta Ihowa o nga
mano, i te ra e mahia ai e ahau he taonga motuhake; ka manawapa ano ahau
ki a ratou, ka pera me te tangata e manawapa ana ki tana tama e mahi ana
ki a ia.

<span id="an_3:18">3:18</span> Ko reira ano koutou hoki ai, kite ai i te
rereketanga o ta te tika, o ta te kino, o ta tera e mahi ana ki te Atua,
o ta tera kahore e mahi ki a ia.

<span id="an_4:1">4:1</span> ¶ Ta te mea, nana, kei te haere mai te ra,
e ngiha ai ano he oumu; na, ko te hunga whakakake katoa, me te hunga
katoa e mahi ana i te kino hei kakau witi ratou: a ka tahuna e te ra
meake nei puta, e ai ta Ihowa o nga mano, e kore ano he pakiaka, he
manga e mahue ki a ratou.

<span id="an_4:2">4:2</span> Ki a koutou ia e wehi na i toku ingoa ka
ara ake te ra o te tika, he whakaora mate hoki i runga i ona parirau; a
ka puta mai koutou, ka tupekepeke ano he kuao kau no te turanga kau.

<span id="an_4:3">4:3</span> Ka takatakahia ano e koutou te hunga kino;
ka rite hoki ratou ki nga pungarehu i raro i nga kapu o o koutou waewae
i te ra e mahi ai ahau, e ai ta Ihowa o nga mano.

<span id="an_4:4">4:4</span> ¶ Kia mahara ki te ture a taku pononga, a
Mohi, ki taku i whakahau ai ki a ia i Horepa, he mea mo Iharaira katoa,
ki nga tikanga, ki nga whakaritenga.

<span id="an_4:5">4:5</span> Nana, ka unga atu e ahau a Iraia poropiti
ki a koutou i mua i te taenga mai o te ra nui o Ihowa, o te ra
whakamataku.

<span id="an_4:6">4:6</span> A ka tahuri i a ia nga ngakau o nga matua
ki nga tamariki, me nga ngakau o nga tamariki ki o ratou matua; kei
haere atu ahau, kei patu i te whenua ki te kanga.

------------------------------------------------------------------------

[Next: Matthew](mat)
