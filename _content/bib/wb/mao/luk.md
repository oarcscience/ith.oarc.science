[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mar)  [Next](joh) 

------------------------------------------------------------------------

### Maori Bible: Luke

<span id="an_1:1">1:1</span> ¶ Na, i te mea he tokomaha kua anga ki te
whakakaupapa i te korero o nga mea kua whakatutukitia nei i waenganui i
a tatou,

<span id="an_1:2">1:2</span> He mea whakarite ki nga mea i homai ki a
tatou e te hunga i kite a kanohi, i mahi hoki i te kupu,

<span id="an_1:3">1:3</span> Koia ahau i mahara ai, i te mea kua ata
whakatakina iho e ahau nga mea katoa i te timatanga mai, kia tuhituhi
whakatepe atu ki a koe, e Tiopira, e te tangata pai rawa,

<span id="an_1:4">1:4</span> Kia matau ai koe ki te tuturutanga o nga
mea i whakaakona ai koe.

<span id="an_1:5">1:5</span> ¶ No mua, no nga ra o Herora kingi o Huria,
tera tohunga, ko Hakaraia te ingoa, no te wiki o Apiata: ko tana wahine
hoki no nga tamahine a Arona, ko Erihapeti tona ingoa.

<span id="an_1:6">1:6</span> He hunga tika hoki raua i te aroaro o te
Atua, kahore he he o ta raua haere i runga i nga kupu ako katoa, i nga
tikanga a te Ariki.

<span id="an_1:7">1:7</span> Na kahore a raua tamariki, he pakoko hoki a
Erihapeti, a i taua wa kua maha haere rawa nga ra o tetahi, o tetahi.

<span id="an_1:8">1:8</span> Na tupono tonu, i a ia e mahi ana i a te
tohunga mahi i te aroaro o te Atua i te takanga o tana wiki,

<span id="an_1:9">1:9</span> E whakarite ana i nga ritenga o nga
tohunga, ka taka mana te haere ki roto ki te whare tapu o te Ariki, tahu
ai te whakakakara.

<span id="an_1:10">1:10</span> Na i waho te nuinga katoa o te iwi e inoi
ana i te haora whakakakara.

<span id="an_1:11">1:11</span> A ka puta mai ki a ia tetahi anahera a te
Ariki e tu ana i te taha matau o te aata whakakakara.

<span id="an_1:12">1:12</span> Na ka ohorere a Hakaraia i tona kitenga i
a ia, a tau ana te wehi ki a ia.

<span id="an_1:13">1:13</span> Otira ka mea te anahera ki a ia, kaua e
wehi, e Hakaraia: kua rangona hoki tau inoi, a ka whanau i tau wahine, i
a Erihapeti, he tama mau, a ka huaina e koe tona ingoa ko Hoani.

<span id="an_1:14">1:14</span> A ka whiwhi koe i te hari me te harakoa;
a he tokomaha hoki e hari i tona whanautanga.

<span id="an_1:15">1:15</span> E nui hoki ia i te aroaro o te Atua: e
kore ia e inu i te waina, i te wai whakahaurangi ranei: a ka ki ia i te
Wairua Tapu, mai ano o te kopu o tona whaea.

<span id="an_1:16">1:16</span> He tokomaha ano hoki o nga tama a
Iharaira ka whakatahuritia e ia ki te Ariki, ki to ratou Atua.

<span id="an_1:17">1:17</span> Ka haere ano ia i tona aroaro i runga i
te wairua, i te mana, o Iraia, hei whakatahuri i nga ngakau o nga matua
ki nga tamariki, i te hunga whakatuturi ki nga whakaaro o te hunga tika;
hei whakarite mo te Ariki i tetahi iwi i ata taka mona.

<span id="an_1:18">1:18</span> Na ko te meatanga a Hakaraia ki te
anahera, Ma te aha ka matau ai ahau ki tenei mea? he koroheke nei hoki
ahau, kua maha haere hoki nga ra o taku wahine.

<span id="an_1:19">1:19</span> Na ka whakahoki te anahera, ka mea ki a
ia, Ko Kapariera ahau, kei te aroaro o te Atua toku turanga; kua tonoa
mai hoki ahau ki te korero ki a koe, ki te whakapuaki i tenei rongo pai
ki a koe.

<span id="an_1:20">1:20</span> Nana, ka noho puku koe, kahore hoki e
puta te korero i a koe, kia tae mai ra ano te ra e meatia ai enei mea,
mou kihai i whakapono ki aku kupu, ka mana nei i te wa e rite ai.

<span id="an_1:21">1:21</span> A tatari tonu te iwi ki a Hakaraia, me te
miharo ano i a ia e whakaroa ana i roto i te whare tapu.

<span id="an_1:22">1:22</span> A, i tona putanga mai ki waho, kihai ia i
ahei te korero ki a ratou: a ka mohio ratou kua kite ia i tetahi putanga
atua ki a ia i roto i te whare tapu: hono tonu tana waitohu ki a ratou
me te wahangu ano.

<span id="an_1:23">1:23</span> A ka rite nga ra hei minitatanga mana, ka
hoki ia ki tona whare.

<span id="an_1:24">1:24</span> Na muri iho i aua ra ka hapu tana wahine,
a Erihapeti, a e rima nga marama i whakangaro ai i a ia, a i mea ia,

<span id="an_1:25">1:25</span> Ko ta te Ariki tenei i mea ai ki ahau, i
nga ra i titiro mai ai ia, ki te whakamutu i toku tawainga i roto i nga
tangata.

<span id="an_1:26">1:26</span> ¶ Na i te ono o nga marama ka tonoa a
Kapariera, te anahera, e te Atua ki tetahi pa o Kariri, ko Nahareta te
ingoa,

<span id="an_1:27">1:27</span> Ki tetahi wahine i taumautia ma tetahi
tangata, ko Hohepa te ingoa, no te whare o Rawiri; ko te ingoa o te
wahine ko Meri.

<span id="an_1:28">1:28</span> Na, ko tona haerenga ki roto, ki a ia, ka
mea, Tena koe, e te wahine kua manakohia nei; kei a koe te Ariki: ko koe
te manaakitia i roto i nga wahine.

<span id="an_1:29">1:29</span> Otira he nui tona oho ki taua kupu, ka
whakaaroaro ki te tikanga o tenei ohatanga.

<span id="an_1:30">1:30</span> Na ka mea te anahera ki a ia, Kei wehi
koe, e Meri; kua paingia hoki koe e te Atua.

<span id="an_1:31">1:31</span> Nana, tera koe e hapu, ka whanau he tama,
a ka huaina e koe tona ingoa ko Ihu.

<span id="an_1:32">1:32</span> Ka nui ia, ka kiia hoki ko te Tama a te
Runga Rawa: a ka hoatu ki a ia e te Ariki, e te Atua, te torona o
Rawiri, o tona papa.

<span id="an_1:33">1:33</span> Hei kingi hoki ia mo te whare o Hakopa
ake ake; e kore ano e mutu tona rangatiratanga.

<span id="an_1:34">1:34</span> Na ka mea a Meri ki te anahera, E
peheatia tenei, kahore nei hoki ahau e mohio ki te tane?

<span id="an_1:35">1:35</span> Na ka whakahoki te anahera, ka mea ki a
ia, Ka tae te Wairua Tapu ki runga ki a koe, ka taumarumaru iho te kaha
o te Runga Rawa ki runga ki a koe: no reira hoki ka kiia te mea e whanau
mai he tapu, ko te Tama a te Atua.

<span id="an_1:36">1:36</span> Na, ko tou whanaunga, ko Erihapeti, kua
hapu hoki ia i tona ruruhitanga, he tama; a koe te ono tenei o nga
marama ki a ia, i kiia ra he pakoko.

<span id="an_1:37">1:37</span> Kahore hoki he kupu i ahu mai i te Atua i
kore e whai mana.

<span id="an_1:38">1:38</span> Ano ra ko Meri, Ina, te pononga a te
Ariki; kia peratia ahau me tau i korero ai. A mawehe atu ana te anahera
i a ia.

<span id="an_1:39">1:39</span> ¶ Na ka whakatika a Meri i aua ra, a
haere kaika ana ki te whenua pukepuke ki tetahi pa o Hura;

<span id="an_1:40">1:40</span> A ka tomo ki te whare o Hakaraia, ka oha
ki a Erihapeti.

<span id="an_1:41">1:41</span> A, no te rongonga o Erihapeti i te oha a
Meri, ka koiri te tamaiti i roto i tona kopu; na kua ki a Erihapeti i te
Wairua Tapu:

<span id="an_1:42">1:42</span> A he nui tona reo ki te karanga, ka mea,
Ka manaakitia koe i roto i nga wahine, ka manaakitia ano te hua o tou
kopu.

<span id="an_1:43">1:43</span> No hea hoki tenei ki ahau, kia haere mai
te whaea o toku Ariki ki ahau?

<span id="an_1:44">1:44</span> Na, pa kau mai te reo o tau oha ki oku
taringa, ka oho te tamaiti i toku kopu i te hari.

<span id="an_1:45">1:45</span> Ka koa ano ia e whakapono ana: ka
whakaritea hoki nga mea i korerotia ki a ia e te Ariki.

<span id="an_1:46">1:46</span> A ka mea a Meri, Ka whakanui toku wairua
i te Ariki,

<span id="an_1:47">1:47</span> E hari ana toku wairua ki te Atua, ki
toku Kaiwhakaora;

<span id="an_1:48">1:48</span> Mona i titiro ki te iti o tana pononga;
ta te mea hoki katahi ahau ka kiia e nga whakatupuranga katoa e haere
ake nei, he wahine hari.

<span id="an_1:49">1:49</span> He nui hoki nga mahi a te Mea Kaha ki
ahau; he tapu hoki tona ingoa.

<span id="an_1:50">1:50</span> He mahi tohu tana ki te hunga e wehi ana
ki a ia, ki tenei whakatupuranga, ki tenei whakatupuranga.

<span id="an_1:51">1:51</span> Kua whakaputaina he kaha e ia, ara e tona
ringa; nana te hunga whakakake i marara ai, i te whakaaro o o ratou
ngakau.

<span id="an_1:52">1:52</span> Kua whakataka e ia nga piriniha i o ratou
torona, a whakateiteitia ake ana te hunga iti.

<span id="an_1:53">1:53</span> Kua whakakiia e ia te hunga mate hiakai
ki nga mea pai; kua tonoa kautia atu te hunga taonga.

<span id="an_1:54">1:54</span> Kua tautokona e ia a Iharaira, tana
pononga, he whakamahara hoki ki tana mahi tohu;

<span id="an_1:55">1:55</span> Ki a Aperahama ratou ko tana whanau ake
tonu atu, pera hoki me tana i korero ai ki o tatou matua.

<span id="an_1:56">1:56</span> Na tata tonu ki te toru marama a Meri e
noho ana ki a ia, a hoki ana ki tona whare.

<span id="an_1:57">1:57</span> ¶ A ka rite te taima o Erihapeti e whanau
ai; na ka whanau he tama.

<span id="an_1:58">1:58</span> A ka rongo te hunga e noho tata ana, me
ona whanaunga, kua whakanuia e te Ariki tona aroha ki a ia; na ka hari
tahi me ia.

<span id="an_1:59">1:59</span> A i te waru o nga ra ka haere mai ratou
ki te kokoti i te tamaiti; ka mea kia huaina e ratou ko Hakaraia, ko te
ingoa o tona papa.

<span id="an_1:60">1:60</span> Na ka whakahoki tona whaea, ka mea,
Kahore; engari me hua ia ko Hoani.

<span id="an_1:61">1:61</span> Na ko ta ratou meatanga ki a ia, Ara,
kahore tenei ingoa i huaina ki tetahi o ou whanaunga.

<span id="an_1:62">1:62</span> Na ka ui ratou ki tona papa, he mea
waitohu, ko wai tana e pai ai kia huaina ki a ia.

<span id="an_1:63">1:63</span> Ka mea ia ki tetahi papa tuhituhi, a ka
tuhituhi, ka mea, Ko Hoani hei ingoa mona. A miharo ana ratou katoa.

<span id="an_1:64">1:64</span> Na whai reo tonu iho tona mangai, ka
matara tona arero, ka korero ia, ka whakapai ki te Atua.

<span id="an_1:65">1:65</span> A tau ana te wehi ki te hunga katoa e
noho tata ana ki a ratou: ka korerotia enei mea katoa puta noa i te
whenua pukepuke katoa o Huria.

<span id="an_1:66">1:66</span> Na ka rongoatia enei mea e te hunga katoa
i rangona ai ki roto ki o ratou ngakau, ka mea, He tamaiti aha ianei
tenei? i a ia hoki te ringa o te Ariki.

<span id="an_1:67">1:67</span> ¶ Na kua ki a Hakaraia, tona papa, i te
Wairua tapu, ka poropiti, ka mea,

<span id="an_1:68">1:68</span> Kia whakapaingia te Ariki, te Atua o
Iharaira; kua titiro mai hoki ia, kua hoko i tana iwi,

<span id="an_1:69">1:69</span> Kua whakaarahia ake e ia he haona
whakaora mo tatou, i roto i te whare o Rawiri, o tana pononga;

<span id="an_1:70">1:70</span> Ko tana hoki ia i korerotia e te mangai o
ana poropiti tapu, no te timatanga mai ano o te ao:

<span id="an_1:71">1:71</span> Hei whakaora i a tatou i o tatou hoa
whawhai, i te ringa ano o te hunga katoa e kino ana ki a tatou;

<span id="an_1:72">1:72</span> Hei whakaputa i te mahi tohu ki o tatou
tupuna, hei whakamahara ki tana kawenata tapu;

<span id="an_1:73">1:73</span> Ki te oati i oati ai ia ki a Aperahama,
ki to tatou tupuna,

<span id="an_1:74">1:74</span> Kia tukua mai e ia ki a tatou he ora i te
ringa o o tatou hoa whawhai, kia mahi wehikore tatou ki a ia,

<span id="an_1:75">1:75</span> I runga i te tapu, i te tika, ki tona
aroaro, i nga ra katoa e ora ai tatou.

<span id="an_1:76">1:76</span> A ko koe, e tama, ka kiia ko te poropiti
a te Runga Rawa: e haere hoki koe i te aroaro o te Ariki, hei whakapai i
ona ara;

<span id="an_1:77">1:77</span> Hei whakamatau i tana iwi ki te ora, i o
ratou hara e murua ana;

<span id="an_1:78">1:78</span> He mea hoki na te aroha, na te mahi tohu
a to tatou Atua; na reira hoki i puta mai ai te puaotanga o runga ki a
tatou,

<span id="an_1:79">1:79</span> Hei whakamarama i te hunga e noho ana i
te pouri, i te atarangi hoki o te mate, hei whakatika i o tatou waewae
ki te huarahi o te rangimarie.

<span id="an_1:80">1:80</span> Na ka tupu taua tamaiti, a ka kaha haere
tona wairua, a noho ana i nga koraha, taea noatia te ra e whakakitea ai
ia ki a Iharaira.

<span id="an_2:1">2:1</span> ¶ I aua ra ka whakatakotoria he tikanga e
Hiha Akuhata kia tuhituhia te ao katoa.

<span id="an_2:2">2:2</span> Ko te tuhituhinga tuatahi tenei i meatia i
te wa ko Kuirinia te kawana o Hiria.

<span id="an_2:3">2:3</span> A ka haere nga tangata katoa kia tuhituhia,
ia tangata, ia tangata, ki tona ake pa.

<span id="an_2:4">2:4</span> I haere atu ano a Hohepa i Kariri, i te pa,
i Nahareta, ki Huria, ki te pa o Rawiri, ko Peterehema te ingoa: no te
mea no te whare ia, no te kawei o Rawiri:

<span id="an_2:5">2:5</span> Kia tuhituhia ai raua ko tana wahine
taumau, ko Meri, e hapu ana ia.

<span id="an_2:6">2:6</span> A, i a raua i reira, ka rite nga ra e
whanau ai ia.

<span id="an_2:7">2:7</span> Na ka whanau tana matamua, a takaia ana e
ia ki nga kakahu, ka whakatakotoria ki te takotoranga kai ma nga
kararehe; no te mea kahore he wahi mo ratou i te whare.

<span id="an_2:8">2:8</span> ¶ I taua wahi hoki etahi hepara e noho
koraha ana, e tiaki ana i ta ratou kahui i te po.

<span id="an_2:9">2:9</span> Na tu ana tetahi anahera a te Ariki i o
ratou taha, a whiti ana te kororia o te Ariki ki a ratou a tawhio noa; a
nui whakaharahara to ratou wehi.

<span id="an_2:10">2:10</span> Na ka mea te anahera ki a ratou, Kaua e
mataku: ta te mea he kaikauwhau tenei ahau ki a koutou mo te hari nui,
meake puta mai ki te iwi katoa.

<span id="an_2:11">2:11</span> Nonaianei hoki i whanau ai he Kaiwhakaora
mo koutou i te pa o Rawiri, ara a te Karaiti, te Ariki.

<span id="an_2:12">2:12</span> Ko te tohu tenei ki a koutou; E kite
koutou i te tamaiti ka oti te takai ki te kakahu, e takoto ana i te
takotoranga kai ma nga kararehe.

<span id="an_2:13">2:13</span> Na ohorere tonu ko tetahi ope nui o te
rangi e tu tahi ana me taua anahera, e whakamoemiti ana ki te Atua, e
mea ana,

<span id="an_2:14">2:14</span> Kia whai kororia te Atua i runga rawa,
kia mau te rongo ki runga ki te whenua, me te whakaaro pai ki nga
tangata.

<span id="an_2:15">2:15</span> A, ka mawehe atu nga anahera i a ratou ki
te rangi, ka mea nga hepara tetahi ki tetahi, Tatou ka haere ki
Peterehema, kia kite i tenei mea kua puta nei, kua whakapuakina mai nei
e te Ariki ki a tatou.

<span id="an_2:16">2:16</span> Na kaika tonu ta ratou haere, a ka kite i
a Meri, i a Hohepa, i te tamaiti hoki e takoto ana i te takotoranga kai
ma nga kararehe.

<span id="an_2:17">2:17</span> A, no ka kite, ka whakapuakina te mea i
korerotia ki a ratou mo tenei tamaiti.

<span id="an_2:18">2:18</span> A miharo ana nga kaiwhakarongo katoa ki
enei mea, i korerotia nei ki a ratou e nga hepara.

<span id="an_2:19">2:19</span> Ko Meri ia i ata rongoa i enei mea katoa,
me te whakaaroaro i roto i tona ngakau.

<span id="an_2:20">2:20</span> Na ka hoki nga hepara, me te
whakakororia, me te whakamoemiti ki te Atua mo nga mea katoa i rongo
nei, i kite nei ratou, i rite nei ki nga mea i korerotia ki a ratou.

<span id="an_2:21">2:21</span> ¶ A, no ka rite nga ra e waru, e kotia ai
te tamaiti, ka huaina tona ingoa ko IHU, ko ta te anahera i hua ai ia te
mea kahore ano i hapu tona whaea.

<span id="an_2:22">2:22</span> A ka rite nga ra e purea ai te whaea, e
whakaritea ai te ture a Mohi, ka kawea ia e ratou ki Hiruharama, kia
tapaea ki te Ariki.

<span id="an_2:23">2:23</span> Kia peratia me te mea i tuhituhia ki te
ture a te Ariki, Ko nga tane katoa e oroko puta mai i te kopu, e kiia he
tapu ki te Ariki.

<span id="an_2:24">2:24</span> Kia hoatu ano he patunga tapu, te mea i
korerotia i roto i te ture a te Ariki, Kia rua kukupa, kia rua ranei pi
kukupa.

<span id="an_2:25">2:25</span> ¶ Na, i Hiruharama tetahi tangata, ko
Himiona te ingoa; he tangata tika, he tangata whakaaro, e tatari ana ki
te whakaharinga o Iharaira: kei runga hoki te Wairua Tapu i a ia.

<span id="an_2:26">2:26</span> Na kua whakamaharatia ia e te Wairua
Tapu, e kore ia e kite i te mate, kia kite ra ano ia i ta te Ariki
Karaiti.

<span id="an_2:27">2:27</span> Na ka haere ia ki te temepara, he
meatanga na te Wairua: a i nga matua e mau ana i te tamaiti, i a Ihu,
kia meatia ai e raua ki a ia ta te ture i whakarite ai,

<span id="an_2:28">2:28</span> Ka tango ia i a ia ki ona ringa, ka
whakapai ki te Atua, ka mea,

<span id="an_2:29">2:29</span> Katahi, e te Ariki, ka tukua tau pononga
kia haere i runga i te rangimarie, ka pera me tau i korero ai:

<span id="an_2:30">2:30</span> Ka kite nei hoki oku kanohi i tau
whakaoranga,

<span id="an_2:31">2:31</span> Ka whakatakotoria nei e koe ki te aroaro
o nga iwi katoa;

<span id="an_2:32">2:32</span> Hei whakamarama e kite ai nga tauiwi, hei
kororia hoki mo tau iwi, mo Iharaira.

<span id="an_2:33">2:33</span> A miharo tonu a Hohepa raua ko tona whaea
ki nga kupu i korerotia mona.

<span id="an_2:34">2:34</span> Na ka manaaki a Himiona i a raua, a ka
mea ki tona whaea, ki a Meri, Nana, ka waiho tenei tama hei takanga, hei
aranga, mo te tini o te tangata i roto i a Iharaira; hei tohu hoki e
korerotia kinotia;

<span id="an_2:35">2:35</span> Ae ra, ka tika atu ano te hoari, a puta
noa i tou ake wairua, e hurahia ai nga whakaaro o nga ngakau maha.

<span id="an_2:36">2:36</span> A tera hoki tetahi ko Ana, he poropiti,
he tamahine na Panuera, no te iwi o Ahera; kua kaumatua ia, e whitu nga
tau o tona wahinetanga ake i noho ai i te tane;

<span id="an_2:37">2:37</span> He pouaru, kua waru tekau ma wha rawa ona
tau e pera ana; heoi kihai i mahue i a ia te temepara; he karakia tonu
tana, he nohopuku, he inoi, i te po, i te ao.

<span id="an_2:38">2:38</span> Na ka tae atu ia i taua haora ano, ka
whakawhetai ki te Ariki, a korerotia ana ia e ia ki te hunga katoa o
Hiruharama e tatari ana ki te whakaoranga.

<span id="an_2:39">2:39</span> A, no ka oti nga mea katoa e rite ana ki
ta te Ariki ture, ka hoki ratou ki Kariri, ki to ratou ake pa, ki
Nahareta.

<span id="an_2:40">2:40</span> Na ka tupu te tamaiti, ka pakari haere,
ka ki i nga whakaaro nunui: a i runga i a ia te aroha noa o te Atua.

<span id="an_2:41">2:41</span> ¶ A i haere ona matua i ia tau, i ia tau
ki Hiruharama i te hakari o te kapenga.

<span id="an_2:42">2:42</span> A ka tekau ma rua ona tau, ka haere ratou
i runga i nga ritenga o te hakari.

<span id="an_2:43">2:43</span> A ka rite nga ra, i a raua e hoki ana, ka
whakaware iho te tamaiti, a Ihu, i Hiruharama; kihai hoki ona matua i
mohio.

<span id="an_2:44">2:44</span> I mahara hoki raua kei roto ia i te tira,
na ka haere, kotahi te ra ki te ara; a ka rapu raua i a ia i roto i nga
whanaunga, i a raua tangata hoki i mohio ai.

<span id="an_2:45">2:45</span> A, no te korenga i kitea ia, hoki ana
raua ki Hiruharama, ki te rapu i a ia.

<span id="an_2:46">2:46</span> A, muri iho i nga ra e toru ka kitea ia i
roto i te temepara, e noho ana i waenganui o nga kaiwhakaako, e
whakarongo ana ki a ratou, e ui ana ki a ratou.

<span id="an_2:47">2:47</span> A miharo katoa ki tona matauranga, ki ana
korero, te hunga i rongo ki a ia.

<span id="an_2:48">2:48</span> A, no ka kite raua i a ia, ka tino
miharo: ka mea tona whaea ki a ia, E tama, he aha koe i penei ai ki a
maua? na, pouri noa iho maua ko tou papa, i a maua i rapu nei i a koe.

<span id="an_2:49">2:49</span> Ka mea ia ki a raua, he aha korua i rapu
ai i ahau? Kihai korua i mahara kia noho ahau i te whare o toku Matua?

<span id="an_2:50">2:50</span> Heoi kihai raua i matau ki te kupu i
korerotia ra e ia ki a raua.

<span id="an_2:51">2:51</span> Na ka haere tahi atu ia me raua ka tae ki
Nahareta, ka ngohengohe ia ki a raua: ko tona whaea ia i rongoa i enei
kupu katoa i roto i tona ngakau.

<span id="an_2:52">2:52</span> Na ka kake haere a Ihu te whakaaro nui,
te kaumatua, ka paingia ano e te Atua, e te tangata.

<span id="an_3:1">3:1</span> ¶ Na i te tekau ma rima o nga tau o te
rangatiratanga o Taipiria Hiha, i a Ponotia Pirato e kawana ana i Huria,
i a Herora e tetaraki ana i Kariri, i tona teina hoki, i a Piripi, e
tetaraki ana i Ituria, i te whenua hoki o Tarakonaiti, ko Raihania e
tetaraki ana i Apirini,

<span id="an_3:2">3:2</span> Ko Anaha raua ko Kaiapa nga tohunga nui, ka
puta te kupu a te Atua ki a Hoani tama a Hakaraia ki te koraha.

<span id="an_3:3">3:3</span> Na ka haere mai ia ki nga wahi katoa e
patata ana ki Horano, ka kauwhau i te iriiri ripeneta hei murunga hara;

<span id="an_3:4">3:4</span> I pera ano ia me te mea i tuhituhia ki te
pukapuka o nga korero a Ihaia poropiti, He reo no tetahi i te koraha e
karanga ana, Whakapaia te huarahi o te Ariki, whakatikaia ona ara;

<span id="an_3:5">3:5</span> Ka whakakiia nga awaawa katoa, ka
whakahoroa nga maunga me nga pukepuke katoa; e meinga hoki kia tika nga
wahi kopikopiko, ko nga wahi taratara hei ara maeneene.

<span id="an_3:6">3:6</span> A e kite nga kikokiko katoa i te
whakaoranga a te Atua.

<span id="an_3:7">3:7</span> Na reira ka mea ia ki nga mano i haere kia
iriiria e ia, E te uri nakahi, na wai koutou i whakamahara kia rere i te
riri meake puta mai?

<span id="an_3:8">3:8</span> Na whakaputaina nga hua e rite ana ki o te
ripeneta; kei anga kei mea i roto i a koutou, Ko Aperahama to tatou
matua: ko taku kupu hoki tenei ki a koutou, E ahei ana ano i te Atua te
whakaara tamariki ake ma Aperahama i roto i enei kohatu.

<span id="an_3:9">3:9</span> Na inaianei ano kei te pa te toki ki te
pakiaka o nga rakau: ki te kahore tetahi rakau e hua i te hua pai, ka
tuaina, ka maka ki te ahi.

<span id="an_3:10">3:10</span> Na ka ui nga mano ki a ia, ka mea, Me aha
ra matou?

<span id="an_3:11">3:11</span> Na ka whakahoki ia, ka mea ki a ratou, Ko
te tangata i nga koti e rua, kia hoatu ki te tangata kahore ona; me te
tangata he kai tana, kia pera ano.

<span id="an_3:12">3:12</span> Na ka haere mai hoki nga pupirikana kia
iriiria, ka mea ki a ia, E te kaiwhakaako, me aha matou?

<span id="an_3:13">3:13</span> Ka mea ia ki a ratou, Kei nui ake i nga
mea i whakaritea ma koutou ta koutou e tango ai.

<span id="an_3:14">3:14</span> Ka ui ano hoki nga hoia ki a ia, ka mea,
Me aha hoki matou? Na ko tana meatanga ki a ratou, Kaua e tukinotia
tetahi, kaua e muru noa i tetahi mea; kati ano ma koutou ko o koutou
utu.

<span id="an_3:15">3:15</span> ¶ Na, i te iwi e tatari ana e whakaaroaro
katoa ana i roto i o ratou ngakau ki a Hoani, mehemea ko te Karaiti ia;

<span id="an_3:16">3:16</span> Ka whakahoki a Hoani, ka mea ki a ratou
katoa, Ko ahau nei, he iriiri taku i a koutou ki te wai; kei te haere
mai ia tetahi he kaha rawa ake i ahau, e kore ahau e tau hei wewete i te
here o ona hu: mana koutou e iriiri ki te Wairua Tapu, ki te k apura.

<span id="an_3:17">3:17</span> Ko tana mea tahi kei tona ringa, hei tino
tahi i tana patunga witi, hei kohi hoki i te witi ki roto ki tana whare
witi: ko te papapa ia e tahuna ki te kapura e kore e tineia.

<span id="an_3:18">3:18</span> He maha atu ano ana kupu whakahau i
kauwhau ai ia i te rongopai ki te iwi.

<span id="an_3:19">3:19</span> Otira, na tona riringa i a Herora
tetaraki mo Heroriaha, mo te wahine a tona tuakana, a Piripi, a mo nga
kino katoa hoki i meinga e Herora;

<span id="an_3:20">3:20</span> Ka apititia atu e Herora tenei ki runga i
era katoa, tutakina ana e ia a Hoani ki te whare herehere.

<span id="an_3:21">3:21</span> ¶ Na, ka poto katoa te iwi te iriiri, i a
Ihu kua oti te iriiri, a i a ia e inoi ana, ka tuwhera te rangi,

<span id="an_3:22">3:22</span> A ka heke iho te Wairua Tapu, ka heke
tinana iho, ano he kukupa, ki runga ki a ia, a ka puta mai he reo no te
rangi, e mea ana, Ko koe taku Tama i aroha ai, taku i ahuareka ai.

<span id="an_3:23">3:23</span> Na ko Ihu, i a ia i timata ai ki te
whakaako, kei te toru tekau ona tau, a ki ta te tangata ki, he tama ia
na Hohepa, tama a Heri,

<span id="an_3:24">3:24</span> Ko ia he tama na Matata, tama a Riwai,
tama a Mereki, tama a Iana, tama a Hohepa,

<span id="an_3:25">3:25</span> Tama a Matatiaha, tama a Amoho, tama a
Nahumu, tama a Eheri, tama a Nakai,

<span id="an_3:26">3:26</span> Tama a Maata, tama a Matiaha, tama a
Hemei, tama a Hohepa, tama a Hura,

<span id="an_3:27">3:27</span> Tama a Hoana, tama a Reha, tama a
Herupapera, tama a Haratiera, tama a Neri,

<span id="an_3:28">3:28</span> Tama a Mereki, tama a Ari, tama a Kohama,
tama a Eremorama, tama a Ere,

<span id="an_3:29">3:29</span> Tama a Hohe, tama a Erietere, tama a
Horimi, tama a Matata, tama a Riwai,

<span id="an_3:30">3:30</span> Tama a Himiona, tama a Hura, tama a
Hohepa, tama a Honana, tama a Eriakimi,

<span id="an_3:31">3:31</span> Tama a Merea, tama a Menana, tama a
Matata, tama a Natana, tama a Rawiri,

<span id="an_3:32">3:32</span> Tama a Hehe, tama a Opere, tama a poaha,
tama a Haramono, tama a Nahona,

<span id="an_3:33">3:33</span> Tama a Aminarapa, tama a Arame tama a
Heteromo, tama a Parete, tama a Hura,

<span id="an_3:34">3:34</span> Tama a Hakopa, tama a Ihaka, tama a
Aperahama, tama a Tera, tama a Nahora,

<span id="an_3:35">3:35</span> Tama a Haruku, tama a Rakau, tama a
Pereke, tama a Epere, tama a Haraha,

<span id="an_3:36">3:36</span> Tama a Kainana, tama a Arapahata, tama a
Hema, tama a Noa, tama a Rameka,

<span id="an_3:37">3:37</span> Tama a Matuhara, tama a Enoka, tama ia
Iarere, tama a Marereere, tama a Kainana,

<span id="an_3:38">3:38</span> Tama a Enoha, tama a Heta, tama a Arama,
a te tama a te Atua.

<span id="an_4:1">4:1</span> ¶ Na, ko Ihu, ki tonu i te Wairua Tapu,
hoki atu ana i Horano, a ka arahina e te Wairua i te koraha,

<span id="an_4:2">4:2</span> Mo nga ra e wha tekau, whakamatautauria ai
e te rewera. Kihai ia i kai i tetahi mea i aua ra; a, no ka pahemo, ka
hiakai ia.

<span id="an_4:3">4:3</span> Na ka mea te rewera ki a ia, Ki te mea ko
te tama koe a te Atua, kiia iho tenei kohatu kia meinga hei taro.

<span id="an_4:4">4:4</span> Na ka whakahoki a Ihu ki a ia, ka mea, Kua
oti te tuhituhi, E kore e ora te tangata i te taro kau, engari a nga
kupu katoa a te Atua.

<span id="an_4:5">4:5</span> Katahi ka arahina ia e ia ki runga, a mea
kau iho kua whakakitea ki a ia nga rangatiratanga katoa o te ao.

<span id="an_4:6">4:6</span> Ka mea te rewera ki a ia, Maku e hoatu ki a
koe tenei rangatiratanga katoa, me te kororia o enei mea: kua tukua hoki
ki ahau; a ka hoatu e ahau ki taku e pai ai.

<span id="an_4:7">4:7</span> Na, ki te koropiko koe ki toku aroaro, mou
katoa.

<span id="an_4:8">4:8</span> Na ka whakahoki a Ihu ki a ia, ka mea, Kua
oti te tuhituhi, Me koropiko koe ki te Ariki, ki tou Atua, me mahi ano
ki a ia anake.

<span id="an_4:9">4:9</span> Na ka kawea ia e ia ki Hiruharama, a
whakaturia ana ki runga ki te keokeonga o te temepara, na ka mea ia ki a
ia, Ki te mea ko te Tama koe a te Atua, rere atu i konei ki raro:

<span id="an_4:10">4:10</span> Kua oti hoki te tuhituhi, Ka korerotia
iho koe e ia ki ana anahera, kia tiakina koe:

<span id="an_4:11">4:11</span> A, ma ratou koe e hoki ake ki o ratou
ringa, kei tutuki tou waewae ki te kohatu.

<span id="an_4:12">4:12</span> Na ka whakahoki a Ihu, ka mea ki a ia,
Kua takoto te korero, Aua e whakamatautau ki te Ariki, ki tou Atua.

<span id="an_4:13">4:13</span> A ka mutu katoa nga whakamatautauranga a
te rewera, ka mawehe atu i a ia mo tetahi wahi.

<span id="an_4:14">4:14</span> ¶ Na ka hoki a Ihu i runga i te kaha o te
Wairua ki Kariri: a haere ana tona rongo a puta noa i nga wahi tata
katoa.

<span id="an_4:15">4:15</span> Ka whakaako ia i roto i o ratou whare
karakia, me te whakakororia te katoa i a ia.

<span id="an_4:16">4:16</span> Na ka haere ia ki Nahareta, ki te wahi i
whangaia ai ia: a ka tomo i te ra hapati ki te whare karakia, ko tana
hanga hoki ia, ka whakatika ki te korero pukapuka.

<span id="an_4:17">4:17</span> A ka hoatu ki a ia te pukapuka a Ihaia
poropiti. A, no ka wherahia te pukapuka, ka kitea e ia te wahi i tenei
tuhituhinga,

<span id="an_4:18">4:18</span> Kei ahau te wairua o te Ariki, nana nei
hoki ahau i whakawahi, hei kauwhau i te rongopai ki te hunga rawakore;
kua tonoa ahau e ia ki te kauwhau ki nga herehere, kia haere noa, ki nga
matapo kia titiro, ki te tuku i te hunga e maru ana kia haere noa atu,

<span id="an_4:19">4:19</span> Ki te kauwhau i te tau manakohanga mai a
te Ariki.

<span id="an_4:20">4:20</span> Na ka kopia e ia te pukapuka, ka hoatu ki
te kaitiaki, a noho ana, Na ka titiro matatau ki a ia nga kanohi o te
hunga katoa i roto i te whare karakia.

<span id="an_4:21">4:21</span> Katahi ia ka anga ka korero ki a ratou,
Nonaianei, i o koutou taringa e whakarongo mai nei, i mana ai tenei
karaipiture.

<span id="an_4:22">4:22</span> A i whakapai ratou katoa ki a ia i miharo
ki nga kupu pai i puta i tona mangai. Ka mea ratou, Ehara ianei tenei i
te tama a Hohepa?

<span id="an_4:23">4:23</span> Ka mea ia ki a ratou, Tera pea e puaki
mai i a koutou tenei kupu whakarite ki ahau, E rata, rongoa koe i a koe
ano: ko nga mea i rongo ai matou kua meinga ki Kaperenauma, meinga hoki
ki konei, ki tou whenua.

<span id="an_4:24">4:24</span> I mea ano ia, He pono taku e mea nei ki a
koutou, E kore te poropiti e manakohia i tona ake whenua.

<span id="an_4:25">4:25</span> Otira he pono taku e mea nei ki a koutou,
He tokomaha nga pouaru i roto i a Iharaira i nga ra i a Iraia, i te
rangi kua oti te kopani i nga tau e toru i nga marama e ono, i te
matekaitanga nui o te whenua katoa;

<span id="an_4:26">4:26</span> Heoi kihai a Iraia i tonoa ki tetahi o
ratou, ki a Harepata anake o Hairona, ki te wahine pouaru.

<span id="an_4:27">4:27</span> He tokomaha hoki nga repera i roto i a
Iharaira, i nga ra o Eriha poropiti: a kihai tetahi o ratou i
whakamakia, ko Naamana anake, ko te Hiriani.

<span id="an_4:28">4:28</span> A ki tonu i te riri te hunga katoa i te
whare karakia, i te rongonga ki enei mea;

<span id="an_4:29">4:29</span> Na ko to ratou whakatikanga ake, ka maka
i a ia ki waho o te pa, a arahina ana ia ki te pari o te puke i hanga ai
to ratou pa, kia whakataka ai ia ki raro.

<span id="an_4:30">4:30</span> Otira i tika ia ra waenganui o ratou a
haere ana.

<span id="an_4:31">4:31</span> ¶ A ka tae ki Kaperenauma, ki tetahi pa o
Kariri, ka whakaako i a ratou i te hapati.

<span id="an_4:32">4:32</span> Na ka miharo ratou ki tana ako: i whai
mana hoki tana kupu.

<span id="an_4:33">4:33</span> Na i te whare karakia tetahi tangata he
wairua rewera poke tona. nui atu tona reo ki te karanga,

<span id="an_4:34">4:34</span> Ka mea, Kati ra; he aha matou nau, e Ihu
o Nahareta; kua tae mai koe ki te whakangaro i a matou? e mohio ana ahau
ki a koe, ko wai koe; ko te Mea Tapu a te Atua.

<span id="an_4:35">4:35</span> Na riria iho ia e Ihu, ka mea ia, Kati te
korero, puta mai hoki i roto i a ia. Katahi te rewera ka turaki i a ia
ki waenganui, a puta mai ana i roto i a ia, kihai hoki tera i ahatia.

<span id="an_4:36">4:36</span> Na tau ana te miharo ki a ratou katoa, ka
korerorero tetahi ki tetahi, ka mea, He aha tenei kupu? mana tonu nei
hoki tana tono i nga wairua poke, kaha tonu, a puta mai ana ki waho.

<span id="an_4:37">4:37</span> A paku ana tona rongo puta noa i nga wahi
tutata katoa.

<span id="an_4:38">4:38</span> A, ko tona whakatikanga i te whare
karakia, tomo tonu ki te whare o Haimona. Na e mate ana te whaea o te
wahine a Haimona, he nui te kirika; ka inoi ratou ki a ia mona.

<span id="an_4:39">4:39</span> Na ka tu ia ki runga i a ia, a riria iho
te kirika; a mutu ake: na ara tonu ake ia kei te taka mea ma ratou.

<span id="an_4:40">4:40</span> I te toenetanga o te ra ka kawea mai ki a
ia e nga tangata katoa nga mea o ratou e mate ana i te tini o nga mate;
na whakapakia iho e ia ona ringa ki tenei, ki tenei o ratou, a ora ake
ratou.

<span id="an_4:41">4:41</span> He tokomaha hoki te hunga i puta mai nga
rewera i roto i a ratou; i karanga hoki aua wairua i mea, Ko te Tama koe
a te Atua. A riria ana ratou e ia, kihai i tukua kia korero: i matau
hoki ratou ko te Karaiti ia.

<span id="an_4:42">4:42</span> Ka ao te ra, ka puta atu ia, ka haere ki
tetahi wahi koraha: a ka rapu nga mano i a ia, ka tae ki a ia, na
puritia ana ia, kei whakarerea ratou e ia.

<span id="an_4:43">4:43</span> Ka mea ia ki a ratou, Me kauwhau e ahau
te rangatiratanga o te Atua ki era atu pa ano: koia hoki ahau i tonoa
mai ai.

<span id="an_4:44">4:44</span> A kauwhau ana ia i nga whare karakia o
Kariri.

<span id="an_5:1">5:1</span> ¶ A, i te mano e aki ana ki a ia ki te
whakarongo ki te kupu a te Atua, na e tu ana ia i te taha o te roto o
Kenehareta,

<span id="an_5:2">5:2</span> Na ka kite ia i etahi kaipuke e rua e tu
ana i te taha o te roto: ko nga kaihao ia kua riro i runga, e horoi ana
i a ratou kupenga.

<span id="an_5:3">5:3</span> Na ka eke ia ki tetahi o nga kaipuke, ki te
Haimona, ka mea ki a ia kia neke atu ki waho tata. Na noho ana ia,
whakaakona ana e ia te mano i runga i te kaipuke.

<span id="an_5:4">5:4</span> A ka mutu tana korero, ka mea ia ki a
Haimona, Neke atu ki te wahi hohonu, ka tuku ai i a koutou kupenga ki te
hao.

<span id="an_5:5">5:5</span> Na ka whakahoki a Haimona, ka mea ki a ia,
E kara, mahi noa matou i te po roa nei, te mau tetahi: heoi nau na te
kupu me tuku e ahau te kupenga.

<span id="an_5:6">5:6</span> A, no ta ratou meatanga i tenei, he mano
tini nga ika i mau i a ratou: ka whakapakaru ta ratou kupenga.

<span id="an_5:7">5:7</span> Na ka tawhiri ratou ki o ratou hoa i tera o
nga kaipuke kia hoe mai hei hoa mo ratou. A, i to ratou taenga mai,
whakakiia ana nga kaipuke e rua, no ka whakatotohu.

<span id="an_5:8">5:8</span> Otiia, no te kitenga o Haimona Pita, ka
hinga iho ki nga turi o Ihu, ka mea, Mawehe atu i ahau, e te Ariki, he
tangata hara hoki ahau.

<span id="an_5:9">5:9</span> Mau tonu hoki tona miharo me to ona hoa
katoa, ki te haonga o nga ika i haoa nei e ratou:

<span id="an_5:10">5:10</span> I pera ano hoki a Hemi raua ko Hoani, he
tama raua na Heperi, he hoa hoki no Haimona. Na ka mea a Ihu ki a
Haimona, Kaua e mataku; i enei wa e takoto ake nei ka hao tangata koe.

<span id="an_5:11">5:11</span> A ka whakauria nga kaipuke ki uta, mahue
ake nga mea katoa i a ratou, a aru ana i a ia.

<span id="an_5:12">5:12</span> ¶ Na, i a ia i tetahi o nga pa, na ko
etahi tangata kapi tonu i te repera; a, i tona kitenga i a Ihu, ka
takoto tapapa, ka inoi ki a ia, ka mea, E te Ariki, ki te pai koe, e
taea ahau e koe te mea kia ma.

<span id="an_5:13">5:13</span> Na ka totoro tona ringa, ka pa ki a ia,
ka mea, E pai ana ahau: kia ma koe. A mutu tonu ake tona repera.

<span id="an_5:14">5:14</span> A ka whakatupato ia i a ia kia kaua e
korerotia ki te tangata; Engari haere, kia kite te tohunga i a koe,
kawea atu hoki mo tou whakamakanga nga mea i whakaritea e Mohi, hei mea
whakaatu ki a ratou.

<span id="an_5:15">5:15</span> Heoi tino paku atu ana tona rongo: he
tokomaha noa atu hoki i huihui ki te whakarongo, kia whakaorangia ai e
ia o ratou ngoikoretanga.

<span id="an_5:16">5:16</span> Otira haere ana ia, ko ia anake ki te
koraha ki te inoi.

<span id="an_5:17">5:17</span> ¶ A i tetahi o aua ra, e whakaako ana ia,
me te noho ano nga Parihi me nga kaiwhakaako o te ture, i haere mai nei
i nga kainga katoa o Kariri, o Huria, o Hiruharama: i reira ano te kaha
o te Ariki hei whakaora i a ratou.

<span id="an_5:18">5:18</span> Na ka kawea mai e etahi tangata i runga i
te moenga tetahi tangata, he pararutiki: mea noa ratou kia kawea ia ki
roto, kia whakatakotoria ki tona aroaro.

<span id="an_5:19">5:19</span> A, i te korenga e kitea e ratou he
huarahi hei kawenga mai ia ia ki roto, i te mano o te tangata, ka kakea
te whare, a tukua iho ana ia ra nga taera, me te moenga ano, ki
waenganui, ki te aroaro o Ihu.

<span id="an_5:20">5:20</span> A, i tona kitenga i to ratou whakapono,
ka mea ia ki a ia, E hoa, ka oti ou hara te muru.

<span id="an_5:21">5:21</span> Na ka anga ka whakaaroaro nga karaipi me
nga Parihi, ka mea, Ko wai tenei nana nga kupu kohukohu? Ko wai hei muru
hara? ko te Atua anake.

<span id="an_5:22">5:22</span> Otira i mohio a Ihu ki a ratou
whakaaroaronga, ka oho, ka mea ki a ratou, He aha ta koutou e
whakaaroaro na i roto i o koutou ngakau?

<span id="an_5:23">5:23</span> Ko tehea te mea takoto noa, ko te mea, Ka
oti ou hara te muru; ko te mea ranei, Whakatika haere?

<span id="an_5:24">5:24</span> Otiia kia matau ai koutou he mana muru
hara to te Tama a te tangata i runga i te whenua, ka mea ia ki te
pararutiki, Ko taku kupu tenei ki a koe, Whakatika, tangohia ake tou
moenga, haere ki tou whare.

<span id="an_5:25">5:25</span> Na whakatika tonu ake ia i to ratou
aroaro, tangohia ake ana te mea i takoto ai ia, haere ana ki tona whare,
a me te whakakororia i te Atua.

<span id="an_5:26">5:26</span> Na miharo ana ratou katoa, ka
whakakororia i te Atua, ki tonu hoki ratou i te mataku, ka mea, Puta ke
nga mea i kite nei tatou inaianei.

<span id="an_5:27">5:27</span> ¶ A, i muri i enei mea, ka haere ia, ka
kite i tetahi pupirikana, ko Riwai te ingoa, e noho ana i te wahi tango
takoha: ka mea ki a ia, Arumia mai ahau.

<span id="an_5:28">5:28</span> Na whakarerea ake e ia nga mea katoa,
whakatika ana, aru ana i a ia.

<span id="an_5:29">5:29</span> Na ka taka e Riwai he hakari nui mana i
tona whare: he tokomaha hoki nga pupirikana me nga tangata ke i noho
tahi ratou.

<span id="an_5:30">5:30</span> Na ka amuamu nga Parihi me o ratou
karaipi ki ana akonga, ka mea He aha koutou ka kai tahi ai, ka inu tahi
ai me nga pupirikana, me nga tangata hara?

<span id="an_5:31">5:31</span> Na ka whakahoki a Ihu, ka mea ki a ratou,
Kahore he aha o nga tangata ora e meatia ai e te rata, engari o te hunga
e mate ana.

<span id="an_5:32">5:32</span> Kihai ahau i haere mai ki te karanga i te
hunga tika, engari i te hunga hara, kia ripeneta.

<span id="an_5:33">5:33</span> Na ka mea ratou ki a ia, Ko nga akonga a
Hoani hono tonu te nohopuku, te inoi, me nga akonga ano a nga Parihi; ko
au ia e kai ana, e inu ana.

<span id="an_5:34">5:34</span> Na ko te meatanga a Ihu ki a ratou, E
taea ranei e koutou te mea kia nohopuku nga tama o te whare marena, i te
mea kei a ratou te tane marena hou?

<span id="an_5:35">5:35</span> Na, tera e tae mai nga ra; a, ina
tangohia te tane marena hou i a ratou, katahi ratou ka nohopuku i aua
ra.

<span id="an_5:36">5:36</span> I korerotia ano e ia tetahi kupu
whakarite ki a ratou; E kore e haea e te tangata tetahi wahi o te kahu
hou hei papaki mo te kahu tawhito; kei pakaru te mea hou, a e kore te
papaki i tangohia i te mea hou e hangai ki te mea tawhito.

<span id="an_5:37">5:37</span> E kore hoki te tangata e riringi i te
waina hou ki nga ipu tawhito; kei pakaru nga ipu i te waina hou, na ka
maringi, a kore ake nga ipu.

<span id="an_5:38">5:38</span> Engari me riringi te waina hou ki nga ipu
hou.

<span id="an_5:39">5:39</span> Ka inu hoki te tangata i te waina
tawhito, e kore ia e hiahia ki te mea hou: e mea hoki ia, Erangi te mea
tawhito.

<span id="an_6:1">6:1</span> ¶ Na i te hapati ka haere ia ra waenga
witi; a katohia ana e ana akonga nga puku witi, kainga ake, he mea
komukumuku ki te ringa.

<span id="an_6:2">6:2</span> Na ka mea etahi o nga Parihi, He aha koutou
ka mahi ai i te mea e kore e tika kia mahia i te hapati?

<span id="an_6:3">6:3</span> Na ka whakahoki a Ihu, ka mea ki a ratou,
Kahore ianei koutou i kite i ta Rawiri i mea ai, i a ia e mate ana i te
hiakai, ratou ko ona hoa;

<span id="an_6:4">6:4</span> I tona tomokanga ki te whare o te Atua, ka
tango ia i nga taro aroaro, na kainga ana e ia, hoatu ana hoki ki ona
hoa; ko nga mea kihai nei i tika kia kainga, engari ma nga tohunga
anake?

<span id="an_6:5">6:5</span> I mea ano ia ki a ratou, Ko te Tama a te
tangata te Ariki o te hapati.

<span id="an_6:6">6:6</span> A i tetahi atu hapati ka tomo ia ki te
whare karakia, ka whakaako: i reira ano tetahi tangata, ko tona ringa
matau kua memenge.

<span id="an_6:7">6:7</span> Ka titiro whakamau nga karaipi me nga
Parihi ki a ia, me kore ia e whakaora i te hapati; kia whai take ai hei
whakawakanga mona.

<span id="an_6:8">6:8</span> Na ka mohio ia ki o ratou whakaaro, ka mea
ki te tangata i te ringa memenge, Whakatika, e tu ki waenganui. A
whakatika ana ia, tu ana.

<span id="an_6:9">6:9</span> Katahi ka mea a Ihu ki a ratou, Maku hoki e
ui ki a koutou; He mea tika ranei te mahi pai i te hapati, te mahi kino
ranei? te whakaora, te whakamate ranei?

<span id="an_6:10">6:10</span> Na ka tirotiro ia ki a ratou katoa, ka
mea ki taua tangata, Totoro mai tou ringa. A pera ana ia: na kua ora ano
tona ringa.

<span id="an_6:11">6:11</span> Na ki tonu ratou i te honohonoa; ka
korerorero ki a ratou ano, me aha ranei a Ihu e ratou.

<span id="an_6:12">6:12</span> ¶ A i aua ra ka haere ia ki te maunga ki
te inoi, he inoi tonu tana i te roa o te po ki te Atua.

<span id="an_6:13">6:13</span> A, ka ao te ra, ka karangatia e ia ana
akonga: ka whiriwhiria e ia kotahi tekau ma rua o ratou, a huaina ana
hoki e ia hei apotoro;

<span id="an_6:14">6:14</span> Ko Haimona, i huaina hoki e ia ko Pita,
ko tona teina ko Anaru, ko Hemi raua ko Hoani, ko Piripi raua ko
Patoromu,

<span id="an_6:15">6:15</span> Ko Matiu raua ko Tamati, ko hemi tama a
Arapiu, ko Haimona e kiia nei ko Heroti,

<span id="an_6:16">6:16</span> Ko Hura tama a Hemi, ko Hura Ikariote
hoki, ko ia nei te kaituku.

<span id="an_6:17">6:17</span> Na ka heke ngatahi iho ratou, tu ana i
tetahi wahi tairite, ratou ko te ropu o ana akonga, me te huihuinga nui
o te iwi i Huria katoa, i Hiruharama, i te taha hoki o te moana o Taira,
o Hairona, i haere mai nei ki te whakarongo ki a ia, kia whak aorangia
hoki o ratou mate;

<span id="an_6:18">6:18</span> Me te hunga ano e whakatoia ana e nga
wairua poke: a whakaorangia ana ratou.

<span id="an_6:19">6:19</span> I whai ano te mano katoa kia pa ki a ia;
i puta hoki he kaha i a ia, a whakaorangia ana ratou katoa.

<span id="an_6:20">6:20</span> ¶ Na ka titiro ona kanohi ki ana akonga,
ka mea ia, Ka koa koutou, e nga rawakore: mo koutou hoki te
rangatiratanga o te Atua.

<span id="an_6:21">6:21</span> Ka koa koutou e hiakai nei inaianei: ka
makona hoki koutou. Ka koa koutou e tangi nei inaianei: e kata hoki
koutou.

<span id="an_6:22">6:22</span> Ka koa koutou ina kinongia koutou e nga
tangata, ina wehea atu i roto i a ratou, ina tawaia, ina rukea atu to
koutou ingoa, ano he mea kino, mo te whakaaro ki te Tama a te tangata.

<span id="an_6:23">6:23</span> Kia hari i taua ra, me te tupekepeke: he
nui hoki to koutou utu i te rangi: i peratia hoki nga poropiti e o ratou
matua.

<span id="an_6:24">6:24</span> Otira aue, te mate mo koutou, mo te hunga
taonga! kua riro hoki i a koutou to koutou whakamarie.

<span id="an_6:25">6:25</span> Aue, te mate mo koutou, mo te hunga e
makona ana inaianei! e mate hoki koutou i te hiakai. Aue, te mate mo
koutou, mo te hunga e kata ana inaianei! ka aue hoki koutou, ka tangi.

<span id="an_6:26">6:26</span> Aue, te mate mo koutou ka korerotia
paitia koutou e nga tangata katoa! i pera hoki o ratou matua ki nga
poropiti teka.

<span id="an_6:27">6:27</span> ¶ Na ko taku kupu tenei ki a koutou e
whakarongo mai nei, Arohaina o koutou hoa whawhai; kia pai te mahi ki te
hunga e kino ana ki a koutou;

<span id="an_6:28">6:28</span> Manaakitia te hunga e kanga ana i a
koutou, me inoi mo te hunga e whakawhiu ana i a koutou.

<span id="an_6:29">6:29</span> Na ki te pakia tou paparinga e tetahi,
whakaangahia atu hoki tetahi; ki te tangohia tou ngeri e tetahi, kaua e
kaiponuhia tou koti.

<span id="an_6:30">6:30</span> Hoatu ki nga tangata katoa e inoi ana ki
a koe; kaua hoki e tonoa au mea ki te tangohia e te tangata.

<span id="an_6:31">6:31</span> A, ko ta koutou e pai ai kia meatia e nga
tangata ki a koutou, meatia ano e koutou ki a ratou.

<span id="an_6:32">6:32</span> Ki te aroha koutou ki te hunga e aroha
ana ki a koutou, kei hea he whakawhetai ki a koutou? e aroha ana hoki te
hunga hara ki te hunga e aroha ana ki a ratou.

<span id="an_6:33">6:33</span> Ki te atawhai hoki koutou i te hunga e
atawhai ana i a koutou, kei hea he whakawhetai ki a koutou? e pena ana
ano te hunga hara.

<span id="an_6:34">6:34</span> Ki te tuku moni koutou ki te hunga e mea
ai koutou ka utua mai e ratou, kei hea he whakawhetai ki a koutou? e
tuku moni ana hoki te hunga hara ki te hunga hara, mo te pera kia
whakahokia ki a ratou.

<span id="an_6:35">6:35</span> Engari kia aroha ki o koutou hoa whawhai,
mahia te pai ki a ratou, ka tuku atu he moni, kaua ano e mutu te
tumanako; a tera e rahi te whakautu ki a koutou, ka tupu koutou hei
tamariki ma te Runga Rawa: e atawhai ana hoki ia i te hunga e kore e w
hakawhetai, i te hunga kino.

<span id="an_6:36">6:36</span> Kia ngawari rapea koutou, kia pera me to
koutou Matua e ngawari ana.

<span id="an_6:37">6:37</span> ¶ Kaua e whakawa, a e kore koutou e
whakawakia: kaua e whakatau he, a e kore te he e whakataua ki a koutou:
houhia te rongo, a e houhia ano te rongo ki a koutou.

<span id="an_6:38">6:38</span> Hoatu, a ka homai ki a koutou; he mehua
pai, pehi rawa, oioi rawa, purena tonu ta ratou e homai ai ki te kokoru
o o koutou kakahu. Ko te mehua hoki e mehua ai koutou, hei mehua ano
tena ki a koutou.

<span id="an_6:39">6:39</span> A ka puaki tana kupu whakarite ki a
ratou, E ahei ranei te matapo te arahi i te matapo? e kore ranei e taka
tahi raua ki te poka?

<span id="an_6:40">6:40</span> E kore te akonga e rahi ake i tona
kaiwhakaako: engari ka rite ano ki o ratou kaiwhakaako nga tangata katoa
kua tino pukengatia.

<span id="an_6:41">6:41</span> He aha tau e titiro ki te otaota i roto i
te kanohi o tou teina, te kite i te kurupae i tou ake kanohi?

<span id="an_6:42">6:42</span> A me pehea e taea ai e koe te korero ki
tou teina, E toku teina, iaua, kia kapea atu e ahau te otaota i roto i
tou kanohi; te kite i te kurupae i roto i tou kanohi? E te tangata
tinihanga, matua kapea atu e koe te kurupae i roto i tou kanohi, ka tahi
koe ka marama ai ki te kape i te otaota i roto i te kanohi o tou teina.

<span id="an_6:43">6:43</span> E kore hoki te rakau ataahua e hua i te
hua kino; e kore ano te rakau kino e hua i te hua ataahua.

<span id="an_6:44">6:44</span> Ma ona hua tonu ka mohiotia ai tenei
rakau, tenei rakau. E kore hoki e kohia he piki i runga i nga tataramoa,
e kore ano e whakaiia he karepe i runga i te tumatakuru.

<span id="an_6:45">6:45</span> He tangata pai, he pai tana e whakaputa
ai i roto i te taonga pai o tona ngakau; he tangata kino, he kino tana e
whakaputa ai i roto i nga taonga kino o tona ngakau: he purenatanga hoki
no te ngakau nga kupu a te mangai.

<span id="an_6:46">6:46</span> He aha koutou ka karanga ai ki ahau, E te
Ariki, e te Ariki, te mahi i aku e korero ai?

<span id="an_6:47">6:47</span> Na, ko te tangata e haere mai ana ki
ahau, e rongo ana ki aku kupu, a e mahi ana, maku e whakaatu ki a koutou
tona rite:

<span id="an_6:48">6:48</span> Ka rite ia ki te tangata i hanga i tetahi
whare, i keri, i whakahohonu, a whakatakoto ana i te papa ki runga ki te
toka: a, i te putanga o te waipuke, ka pakaru te roma ki taua whare,
heoi kihai i taea te whakangaueue: no te mea i u tona hangang a.

<span id="an_6:49">6:49</span> Tena ko te tangata i rongo, a kihai i
mahi, ka rite ia ki te tangata i hanga i tetahi whare ki runga ki te
oneone, te ai he turanga: i te pakarutanga o te roma, na hinga tonu iho;
a nui atu te pakaru o taua whare.

<span id="an_7:1">7:1</span> ¶ A, no ka mutu enei kupu katoa ana, me te
whakarongo ano te iwi, ka tomo ia ki Kaperenauma.

<span id="an_7:2">7:2</span> Na e mate ana te pononga a tetahi
keneturio, meake marere, ko tana hoki i matenui ai.

<span id="an_7:3">7:3</span> A, no tona rongonga i a Ihu, ka tono mai ki
a ia etahi kaumatua o nga Hurai, hei mea ki a ia kia haere ki te
whakaora i tana pononga.

<span id="an_7:4">7:4</span> A, i to ratou taenga ki a Ihu, he kaha ta
ratou inoi, ka mea, he pai te tangata e meatia ai tenei e koe:

<span id="an_7:5">7:5</span> E aroha ana hoki ia ki to tatou iwi, nana
hoki i hanga te whare karakia mo matou.

<span id="an_7:6">7:6</span> Na haere tahi ana a Ihu me ratou. A, i a ia
kahore nei i matara i te whare, ka tono te keneturio i etahi hoa ki a
ia, ka mea ki a ia, E te Ariki, kei maumau ngenge noa koe: ehara hoki
ahau i te tikanga tangata e haere ake ai koe ki raro i toku tu anui:

<span id="an_7:7">7:7</span> Koia te tae ai toku aro ki te haere atu ki
a koe: engari kia puaki mai tau kupu, a ka ora taku pononga.

<span id="an_7:8">7:8</span> He tangata hoki ahau e whakahaua ana, he
hoia ano aku hei whakahaunga maku, na ka mea ahau ki tenei, Haere, a ka
haere; ki tetahi atu hoki, Haere mai, a ka haere mai; ki taku pononga
ano hoki, Meatia tenei, a ka meatia e ia.

<span id="an_7:9">7:9</span> A, i te rongongo o Ihu ki enei mea, ka
miharo ki a ia, ka tahuri, ka mea ki te mano e aru ana i a ia, Ko taku
kupu tenei ki a koutou, kahore ano ahau i kite i te whakapono hei rite
mo tenei te nui, ahakoa i roto i a Iharaira.

<span id="an_7:10">7:10</span> A, rokohanga atu e te hunga i tonoa, i to
ratou hokinga atu ki te whare, kua ora te pononga ra.

<span id="an_7:11">7:11</span> ¶ Na i muri tata iho ka haere ia ki
tetahi pa, ko Naina te ingoa: a i haere tahi ana akonga me ia, he rahi
hoki te hui.

<span id="an_7:12">7:12</span> A, ka whakatata ia ki te kuwaha o te pa,
na, he tupapaku tera e kauhoatia ana mai, he huatahi na tona whaea, a he
poutaru tera: he tokomaha o te pa e haere tahi ana me ia.

<span id="an_7:13">7:13</span> A, i te kitenga o te Ariki i a ia, ka
aroha ki a ia, ka mea ki a ia, Kaua e tangi.

<span id="an_7:14">7:14</span> Na ka whakatata ia, ka pa ki te kauhoa: a
tu tonu nga kaikauhoa. Na ko tana meatanga, E tama, ko taku kupu tenei
ki a koe, E ara.

<span id="an_7:15">7:15</span> Na ka noho te tupapaku ki runga, ka anga
ka korero. A hoatu ana ia e ia ki tona whaea.

<span id="an_7:16">7:16</span> Na ka tau te wehi ki a ratou katoa: ka
whakakororia i te Atua, ka mea, Kua puta ake i roto i a tatou he
poropiti nui; A, kua titiro mai hoki te Atua ki tana iwi.

<span id="an_7:17">7:17</span> Na haere ana tenei korero mona puta noa i
huria, i nga wahi patata katoa ano hoki.

<span id="an_7:18">7:18</span> A ka korerotia enei mea katoa ki a Hoani
e ana akonga.

<span id="an_7:19">7:19</span> ¶ Na ka karangatia e Hoani etahi o ana
akonga tokorua, ka tonoa ki te Ariki, mea ai, Ko koe ranei tera e haere
mai ana? me tatari ranei tatou ki tetahi atu?

<span id="an_7:20">7:20</span> A, no te taenga mai o aua tangata ki a
ia, ka mea, Kua tonoa mai maua e Hoani Kaiiriiri ki a koe, mea ai, Ko
koe ranei tera e haere mai ana? me tatari ranei tatou ki tetahi atu?

<span id="an_7:21">7:21</span> I taua wa pu ano he tokomaha te hunga i
whakaorangia e ia i nga turorotanga, i nga mate, i nga wairua kino; he
tokomaha nga matapo i meinga kia kite.

<span id="an_7:22">7:22</span> A ka whakahoki ia, ka mea ki a raua,
Haere korerotia ki a Hoani nga mea e kite nei, e rongo nei korua; ko nga
matapo e titiro ana, ko nga kopa e haereere ana, ko nga repera kua ma,
ko nga turi e rongo ana, ko nga tupapaku e whakaarahia ana, e ka
uwhautia ana te rongopai ki te hunga rawakore;

<span id="an_7:23">7:23</span> Na ka koa te tangata e kore e he ki ahau.

<span id="an_7:24">7:24</span> A, no te rironga atu o nga karere a
Hoani, ka timata ia ki te korero ki te mano mo Hoani, I haere atu koutou
ki te koraha kia kite i te aha? I te kakaho e whakangaueuetia ana e te
hau?

<span id="an_7:25">7:25</span> Ano ra, i haere koutou kia kite i te aha?
I te tangata he kakahu maeneene ona? Na, kei nga whare kingi te hunga i
nga kakahu whakapaipai, i nga kai papai.

<span id="an_7:26">7:26</span> Ano ra, i haere koutou kia kite i te aha?
I te poropiti? Ae ra, ko taku kupu tenei ki a koutou, tera atu i te
poropiti.

<span id="an_7:27">7:27</span> Mona te mea kua tuhituhia nei, Na, ka
tonoa e ahau taku karere ki mua i tou aroaro, mana e whakapai tou
huarahi i mua i a koe.

<span id="an_7:28">7:28</span> Ko taku kupu hoki tenei ki a koutou,
Kahore he poropiti nui atu i a Hoani Kaiiriiri i roto i nga whanau a te
wahine; heoi rahi ake i a ia te nohinohi rawa o te rangatiratanga o te
Atua.

<span id="an_7:29">7:29</span> Na, i to ratou rongonga ai, whakatikaia
ana ta te Atua e te hunga katoa i rongo, e nga pupirikana ano, i iriiria
hoki ratou ki te iriiri a Hoani.

<span id="an_7:30">7:30</span> Ko nga Parihi ia ratou ko nga kaiwhakaako
o te ture i whakakahore i ta te Atua whakaaro ki a ratou, kihai nei
ratou i iriiria e ia.

<span id="an_7:31">7:31</span> Me whakarite e ahau nga tangata o tenei
whakapaparanga ki te aha? he rite ratou ki te aha?

<span id="an_7:32">7:32</span> He rite ki nga tamariki e noho ana i te
kainga hokohoko, e karanga ana ki a ratou ano, e mea ana, Whakatangi noa
matou i te putorino ki a koutou, a kahore koutou i kanikani; aue noa
matou ki a koutou, na, kahore koutou i tangi.

<span id="an_7:33">7:33</span> I haere mai hoki a Hoani Kaiiriiri, kihai
i kai taro, kihai i inu waina; heoi ka mea koutou, he rewera tona.

<span id="an_7:34">7:34</span> I haere mai te Tama a te tangata me te
kai, me te inu; a ka mea koutou, Na, he tangata kakai, he tangata inu
waina, he hoa no nga pupirikana, no nga tangata hara!

<span id="an_7:35">7:35</span> Otira e whakatikaia ana te whakaaro nui e
ana tamariki katoa.

<span id="an_7:36">7:36</span> ¶ Na ka mea tetahi o nga Parihi ki a ia
kia kai tahi raua. A ka tomo ia ki te whare o te Parihi, ka noho.

<span id="an_7:37">7:37</span> Na tera tetahi wahine hara o te pa ka
mohio, kei te whare o te Parihi ia e noho ana; na ka kawea mai e ia
tetahi pouaka kohatu, he hinu i roto,

<span id="an_7:38">7:38</span> A tu tangi ana i muri i ona waewae, ka
anga ka whakamakuku i ona waewae ki ona roimata, ka muru ki nga makawe o
tona matenga, ka kihi i ona waewae, ka whakawahi ki te hinu kakara.

<span id="an_7:39">7:39</span> Na, i te kitenga o te Parihi nana ra ia i
karanga, ka korero i roto i a ia, ka mea, Me he poropiti tenei, kua
matau ia ki te wahine e pa nei ki a ia, tona peheatanga: he wahine hara
hoki.

<span id="an_7:40">7:40</span> Na ka korero a Ihu, ka mea ki a ia, E
Haimona, he kupu taku ki a koe. Ka mea ia, Korero, e te Kaiwhakaako.

<span id="an_7:41">7:41</span> Na, tokorua nga tangata i a raua te moni
a tetahi kaituku moni: e rima rau nga pene i tetahi, e rima tekau i
tetahi.

<span id="an_7:42">7:42</span> I te kore nga mea a raua hei whakautu,
whakarerea noatia ana e ia ki a raua: tena, ko wai o raua e tino nui
tona aroha ki a ia?

<span id="an_7:43">7:43</span> Na ka whakahoki a Haimona, ka mea, Ki
toku whakaaro, ko te tangata nana te mea nui i whakarerea noatia atu. Na
ko tana meatanga ki a ia, Tika rawa tau.

<span id="an_7:44">7:44</span> Na ka tahuri ia ki te wahine, ka mea ki a
Haimona, E kite ana koe i tenei wahine? I haere mai ahau ki roto ki tou
whare, kahore i homai e koe he wai mo oku waewae; nana ia i whakamakuku
oku waewae ki ona roimata, a murua iho ki nga makawe o tona matenga.

<span id="an_7:45">7:45</span> Kihai koe i kihi i ahau: tena ko ia, mai
o toku taenga mai, kahore ano i tamutu te kihi o oku waewae.

<span id="an_7:46">7:46</span> Kihai ko i whakawahi i toku matenga ki te
hinu; nana ia oku waewae i whakawahi ki te hinu.

<span id="an_7:47">7:47</span> Koia ahau ka mea nei ki a koe, Kua murua
ona tini hara; he nui hoki tona aroha; ko te tangata ia he iti nga mea i
murua, ka iti ano tona aroha.

<span id="an_7:48">7:48</span> A ka mea ia ki a ia, Kua murua ou hara.

<span id="an_7:49">7:49</span> Na ka anga ona hoa noho ka korero ki a
ratou ano, Ko wai tenei, muru rawa hoki i nga hara?

<span id="an_7:50">7:50</span> Na ko tana meatanga ki te wahine, Na tou
whakapono koe i ora ai; haere marie.

<span id="an_8:1">8:1</span> ¶ A muri tata iho ka haereere ano ia ki nga
pa ki nga kainga, ka kauwhau, ka whakapuaki i te rongopai o te
rangatiratanga o te Atua: i a ia hoki te tekau ma rua,

<span id="an_8:2">8:2</span> Me etahi wahine kua oti nei te whakaora i
nga wairua kino, i nga ngoikoretanga, ko Meri, e huaina ana ko Makarini,
e whitu nei nga rewera i puta mai i roto i a ia,

<span id="an_8:3">8:3</span> Ko Hoana hoki, ko te wahine a Kuha, a te
kaiwhakahauhau a Herora, me Huhana, me te tokomaha noa atu; na ratou i
mahi etahi o a ratou taonga hei mea ma ratou.

<span id="an_8:4">8:4</span> ¶ Na, ka rahi te hui i mine mai, a ka haere
mai ki a ia o ia pa, o ia pa, ka korero kupu whakarite ia:

<span id="an_8:5">8:5</span> I haere atu te kairui ki te rui i tana
purapura: a, i a ia e rui ana, ka ngahoro etahi ki te taha o te ara; a
takahia ana ki raro, kainga ake e nga manu o te rangi.

<span id="an_8:6">8:6</span> Ko etahi i ngahoro ki runga ki te toka; ko
te tupunga ake, kua maroke, kahore hoki he makuku.

<span id="an_8:7">8:7</span> Ko etahi i ngahoro ki roto ki nga
tataramoa; a tupu tahi ana nga tataramoa, kowaowaotia iho.

<span id="an_8:8">8:8</span> Ko etahi i ngahoro ki te oneone pai; tupu
ana, tatakirau nga hua. Ka mutu enei korero, ka karanga ia, Ko ia he
taringa ona hei whakarongo, kia rongo ia.

<span id="an_8:9">8:9</span> Na ka ui ana akonga ki a ia, ka mea, he aha
te tikanga o tenei kupu whakarite?

<span id="an_8:10">8:10</span> Ka mea ia, Kua hoatu ki a koutou te
matauranga ki nga mea ngaro o te rangatiratanga o te Atua: ki era atu
ia, he whakarite nga kupu: kia kite ai ratou, a e kore e kite, kia rongo
ai, a kore ake e matau.

<span id="an_8:11">8:11</span> Na, tenei te kupu whakarite: Ko te
purapura ko te kupu a te Atua.

<span id="an_8:12">8:12</span> Ko era i te huarahi, ko nga
kaiwhakarongo; me i reira ka haere mai te rewera, ka kapo i te kupu i
roto i o ratou ngakau, kei whakapono ratou, a ka ora.

<span id="an_8:13">8:13</span> Ko era i runga i te toka ko te hunga i
tango i te kupu me te hari ano i to ratou rongonga; otira kahore o ratou
pakiaka, ka whakapono mo te wa poto nei, a i te wa o te whakamatautau ka
taka atu.

<span id="an_8:14">8:14</span> Ko tera i ngahoro ki roto ki nga
tataramoa, ko te hunga e whakarongo ana, a, ko te haerenga atu, ka
kowaowaotia e nga manukanuka, e nga taonga, e nga whakaahuareka o te ao,
a hore ake e pakari o ratou hua.

<span id="an_8:15">8:15</span> Ko tera i te oneone pai, ko te hunga e
tika ana, e pai ana te ngakau, i te rongonga i te kupu, ka pupuri, a hua
ana nga hua i runga i te manawanui.

<span id="an_8:16">8:16</span> E kore e tahuna te rama e tetahi, e
hipokina ki te oko, e waiho ranei i raro i te moenga; engari ka
whakaturia ki runga ki te turanga, kia kitea ai te marama e te hunga e
tomo ana.

<span id="an_8:17">8:17</span> E kore hoki tetahi mea i huna, e mahue te
whakakite; e kore ano tetahi mea i ngaro, e mahue te mohio, te puta hoki
ki te marama.

<span id="an_8:18">8:18</span> Na reira kia tupato ta koutou whakarongo:
ki te whai mea hoki tetahi, ka hoatu ano ki a ia; ki te kahore he mea a
tetahi, ko te mea i mahara ai ia nana ake, ka tangohia i a ia.

<span id="an_8:19">8:19</span> Na ka haere mai ki a ia tona whaea me ona
teina, otira kahore ratou i ahei te tutuki mai ki a ia, i te pipiri o te
tangata.

<span id="an_8:20">8:20</span> Na ka korerotia ki a ia, Ko tou whaea me
ou teina te tu mai nei i waho, e mea ana kia kite i a koe.

<span id="an_8:21">8:21</span> Otira ka whakahoki ia, ka mea ki a ratou,
Ko enei, e whakarongo nei, a e mahi nei i te kupu a te Atua, toku whaea
me oku teina.

<span id="an_8:22">8:22</span> ¶ Na i tetahi o aua ra ka eke ia, ratou
ko ana akonga ki te kaipuke: a ka mea ia ki a ratou, Tatou ka whakawhiti
ki tawahi o te roto. Na rere ana ratou.

<span id="an_8:23">8:23</span> Otira i a ratou e rere ana, ka moe ia: na
ko te putanga o tetahi hau, he tupuhi, ki te roto; a ka tomo ratou, tata
pu te totohu.

<span id="an_8:24">8:24</span> Na ka haere ratou, ka whakaara i a ia, ka
mea, E kara, e kara, ka mate tatou. Na ka ara ia, a riria ana e ia te
hau, me te ngaru o te moana: a mutu iho, na kua marino.

<span id="an_8:25">8:25</span> Na ka mea ia ki a ratou, Kei hea to
koutou whakapono? Mataku ana ratou, miharo ana, ka mea ki a ratou ano,
Ko wai ra tenei, ka tapa nei ki nga hau, ki te moana, a rongo rawa ki a
ia?

<span id="an_8:26">8:26</span> na ka tae ratou ki te whenua o nga
Kararini, ki tawahi atu o Kariri.

<span id="an_8:27">8:27</span> A, no tona haerenga atu ki uta, ka tutaki
ki a ia he tangata no te pa, he rewera ona, he roa kahore ano i mau
kakahu, kihai ano i noho i roto i te whare, engari ki nga urupa.

<span id="an_8:28">8:28</span> A, i tona kitenga i a Ihu, ka karanga, ka
takoto ki tona aroaro, he nui tona reo ki te mea, he aha taku ki a koe e
Ihu, e te Tama a te Atua, a te Runga Rawa? E, kaua ra ahau e
whakamamaetia.

<span id="an_8:29">8:29</span> I mea hoki ia ki te wairua poke kia puta
i taua tangata. He maha hoki nga wa i hopukia ai ia e ia; e tiakina ana
hoki ia, he mea here ki nga mekameka, ki nga here waewae; heoi
motumotuhia ana e ia nga here, a aia ana ia e te rewera ki te koraha.

<span id="an_8:30">8:30</span> Na ka ui a Ihu ki a ia, Ko wai tou ingoa?
Ka mea ia, Ko Rihiona; he tokomaha hoki nga rewera i tomo ki roto ki a
ia.

<span id="an_8:31">8:31</span> Katahi ka inoi ratou ki a ia kia kaua
ratou e tonoa e ia kia haere ki te hohonu.

<span id="an_8:32">8:32</span> Na i reira tetahi kahui poaka maha e kai
ana i runga i te maunga: a ka inoi ratou ki a ia kia tukua ratou kia
tomo ki aua poaka. A tukua ana ratou.

<span id="an_8:33">8:33</span> A, ko te putanga o aua rewera i roto i te
tangata, ka tomo ki roto ki nga poaka: na ko te tino rerenga o te kahui
ra te pari ki te moana, a paremo iho.

<span id="an_8:34">8:34</span> A, no ka kite nga kaiwhangai i taua mea i
meatia, ka whati, ka haere ka korero ki te pa, ki aua whenua hoki.

<span id="an_8:35">8:35</span> Na ka haere ratou kia kite i taua mea i
meatia; a, i to ratou taenga mai ki a Ihu, ka kite i te tangata i puta
nei nga rewera i roto i a ia, kua oti te whakakakahu, kua tika ona
whakaaro, e noho ana i nga waewae o Ihu: a ka mataku ratou.

<span id="an_8:36">8:36</span> A, korerotia ana ki a ratou e te hunga i
kite, te whakaoranga o te tangata i nga rewera.

<span id="an_8:37">8:37</span> Na ka mea te huihui katoa o nga kainga
patata o nga Kararini kia mawehe atu ia i a ratou; i mataku
whakaharahara hoki ratou: a eke ana ia ki te kaipuke, hoki ana.

<span id="an_8:38">8:38</span> Otira ka inoi ki a ia te tangata i puta
ra nga rewera i roto i a ia, kia waiho ia hei hoa mona: heoi ka tono atu
a Ihu i a ia, ka mea,

<span id="an_8:39">8:39</span> Hoki atu ki tou whare, korerotia nga mea
nui kua meinga nei e te Atua ki a koe. na haere ana ia, korerotia ana ki
te pa katoa nga mea nui i mea ai a Ihu ki a ia.

<span id="an_8:40">8:40</span> ¶ A, i a Ihu i hoki ai, ka koa te mano; i
te tatari katoa hoki ratou ki a ia.

<span id="an_8:41">8:41</span> Na ka haere mai tetahi tangata, ko
Hairuha te ingoa, he rangatira no te whare karakia; a takoto ana ki nga
waewae o Ihu, ka inoi ki a ia kia tomo ki tona whare:

<span id="an_8:42">8:42</span> Kotahi tana tamahine, he huatahi kei te
tekau ma rua ona tau, na, e whakahemohemo ana. Na, i tona haerenga atu,
ka popo nga mano ki a ia.

<span id="an_8:43">8:43</span> Na tera tetahi wahine e mate ana i te
pakaruhanga toto, tekau ma rua nga tau, a poto katoa tona oranga ki nga
rata, kihai rawa i taea te whakaora e tetahi.

<span id="an_8:44">8:44</span> Ka haere ia i muri i a ia, ka pa ki te
taniko o tona kakahu: a mutu iho te rere o ona toto.

<span id="an_8:45">8:45</span> Na ka mea a Ihu, Ko wai tenei kua pa nei
ki ahau? A, no ka whakakahore katoa, ka mea a Pita ratou ko ona hoa, E
kara, e pipiri ana nga mano ki a koe, e tutetute ana, ka mea koe, ko wai
e pa ki ahau?

<span id="an_8:46">8:46</span> Otira i mea a Ihu, Ehara, kua pa tetahi
ki ahau: e mohio ana ahau, kua puta atu he mana i ahau.

<span id="an_8:47">8:47</span> A, no te kitenga o te wahine kihai ia i
ngaro, haere wiri ana, takoto ana i tona aroaro, korerotia ana e ia ki a
ia i te aroaro o te iwi katoa te take i pa ai ia ki a ia, me te hohoro o
tona oranga.

<span id="an_8:48">8:48</span> Na ka mea ia ki a ia, E ko, na tou
whakapono koe i ora ai; haere marie.

<span id="an_8:49">8:49</span> I a ia ano e korero ana, ka haere mai
tetahi i te whare o te rangatira o te whare karakia, ka mea ki a ia, Kua
mate tau tamahine; kaua e whakararuraru i te Kaiwhakaako.

<span id="an_8:50">8:50</span> Otiia, i te rongonga o Ihu, ka whakahoki
ki a ia, ka mea, Kaua e mataku: ko te whakapono ia kia whakapono, a ka
ora ia.

<span id="an_8:51">8:51</span> A, i tona tomokanga ki te whare, kihai
tetahi i tukua e ia ki tapoko, ko Pita anake, ko Hemi, ko Hoani, me te
papa raua ko te whaea o te kotiro.

<span id="an_8:52">8:52</span> E tangi ana ratou katoa, e aue ana mona.
Na ka mea ia, Kaua e tangi; kahore ia i mate, engari e moe ana.

<span id="an_8:53">8:53</span> A kataina iho ia e ratou, i mohio hoki
ratou kua mate ia.

<span id="an_8:54">8:54</span> Otira ka mau ia ki tona ringa, ka
karanga, ka mea, E ko, e ara.

<span id="an_8:55">8:55</span> Na hoki mai ana tona wairua, a whakatika
tonu ake ia: na ka whakahautia e ia kia hoatu he kai mana.

<span id="an_8:56">8:56</span> A, miharo tonu ona matua: na ka
whakatupato ia i a ratou kia kaua e korerotia taua meatanga ki tetahi.

<span id="an_9:1">9:1</span> ¶ Na ka karangatia e ia te tekau ma rua, ka
hoatu ki a ratou he kaha, he mana, e peia ai nga rewera katoa, e ora ai
nga mate.

<span id="an_9:2">9:2</span> A tonoa ana ratou e ia ki te kauwhau i te
rangatiratanga o te Atua, ki te whakaora hoki i te hunga e mate ana.

<span id="an_9:3">9:3</span> I mea ano ia ki a ratou, Kaua tetahi mea e
mauria ki te ara, kaua he tokotoko, kaua he putea, kaua he taro, kaua he
moni; kaua ano e takiruatia he koti.

<span id="an_9:4">9:4</span> A ka tomo koutou ki tetahi whare, hei reira
noho ai a haere noa i reira.

<span id="an_9:5">9:5</span> A, ki te kahore etahi e manako ki a koutou,
ina haere atu koutou i taua pa, ruia atu te puehu o o koutou waewae, hei
mea whakaatu ki a ratou.

<span id="an_9:6">9:6</span> Na, ko to ratou mawehetanga atu, ka
haereerea e ratou nga kainga, me te kauwhau i te rongopai, me te
whakaora i nga wahi katoa.

<span id="an_9:7">9:7</span> A ka rongo a Herora tetaraki i nga mea
katoa i meinga e ia: a he nui tona pororaru, no te mea ki ta etahi ki,
kua ara mai a Hoani i te hunga mate;

<span id="an_9:8">9:8</span> Ki ta etahi, kua puta mai a Iraia; ki ta
etahi, kua ara mai tetahi o nga poropiti onamata.

<span id="an_9:9">9:9</span> Na ka mea a Herora, I poutoa e ahau te
matenga o Hoani: ko wai hoki tenei mona nei enei korero ka rangona nei e
ahau? A ka whai ia kia kite i a ia.

<span id="an_9:10">9:10</span> ¶ A, no te hokinga mai o nga apotoro, ka
korerotia ki a ia nga mea katoa i mea ai ratou. A ka tango ia i a ratou,
ka haere ko ratou anake ki tetahi pa, ko Petahaira te ingoa.

<span id="an_9:11">9:11</span> Otira, i te kitenga o nga mano, ka aru i
a ia: a ka manaaki ia i a ratou, ka korerotia ki a ratou te
rangatiratanga o te Atua, whakaorangia ana hoki e ia te hunga e mea ana
kia rongoatia.

<span id="an_9:12">9:12</span> Na kua titaha haere te ra; a ka haere mai
te tekau ma rua, ka mea ki a ia, Tonoa te mano, kia haere ai ki nga
kainga, ki nga whenua i tetahi taha, i tetahi taha, moe ai, ki te mea
kei hoki ma ratou; he wahi koraha hoki tenei i a tatou nei.

<span id="an_9:13">9:13</span> A ka mea ia ki a ratou, Ma koutou e hoatu
he kai ma ratou. ka mea ratou, heoi ano a matou e rima nga taro, e rua
nga ika; ki te kahore ano ia matou e haere ki te hoko kai ma tenei iwi
katoa.

<span id="an_9:14">9:14</span> Me te mea ano e rima mano nga tane. Ka
mea ia ki ana akonga, Meinga ratou kia noho, kia rima tekau ki te
nohoanga.

<span id="an_9:15">9:15</span> A pera ana ratou, meinga katoatia ana kia
noho.

<span id="an_9:16">9:16</span> Na ka mau ia ki nga taro e rima, ki nga
ika e rua, ka titiro ake ki te rangi, ka whakapai i aua mea, ka
whawhati, ka hoatu ki nga akonga kia whakatakotoria atu ma te mano.

<span id="an_9:17">9:17</span> Na ka kai ratou, ka makona katoa: a
kotahi tekau ma rua nga kete i kohia ake e ratou, he toenga na ratou no
nga whatiwhatinga.

<span id="an_9:18">9:18</span> ¶ A, i a ia e inoi ana ko ia anake, i a
ia ano ana akonga: na ka ui ia ki a ratou, ka mea, Ko wai ahau ki te ki
a te mano?

<span id="an_9:19">9:19</span> Na ka whakahoki ratou, ka mea, Ko Hoani
Kaiiriiri; ki ta etahi ia, ko iraia; ki ta etahi, kua ara mai tetahi o
nga poropiti onamata.

<span id="an_9:20">9:20</span> Na ka mea ia ki a ratou, Ki ta koutou na
ki, ko wai ahau? Ka whakahoki a Pita, ka mea, Ko te Karaiti a te Atua.

<span id="an_9:21">9:21</span> Katahi ia ka whakatupato i a ratou, ka
mea, kia kaua tenei e korerotia ki te tangata;

<span id="an_9:22">9:22</span> I mea ano ia, Kua takoto te tikanga kia
maha nga mamae o te Tama a te tangata, kia whakakahoretia ano ia e nga
kaumatua, e nga tohunga nui, e nga karaipi, kia whakamatea, a i te toru
o nga ra ka whakaarahia.

<span id="an_9:23">9:23</span> I mea ano ia ki a ratou katoa, Ki te mea
tetahi kia haere mai i muri i ahau, me whakakahore ia e ia ano, me amo
tona ripeka i nga ra katoa, ka aru ai i ahau.

<span id="an_9:24">9:24</span> Ki te whai hoki tetahi kia ora, ka mate
ia: otira ki te mate tetahi, mona i whakaaro ki ahau, ka ora ia.

<span id="an_9:25">9:25</span> He aha oti te pai ki te tangata, ki te
riro i a ia te ao katoa, a ka ngaro ko ia ano, ka riro ranei i te he?

<span id="an_9:26">9:26</span> Ki te whakama hoki tetahi ki ahau, a ki
aku korero, ka whakama ano te Tama a te tangata ki a ia, ina haere mai
ia i runga i tona ake kororia, i te kororia hoki o te Matua, o nga
anahera tapu.

<span id="an_9:27">9:27</span> Na he pono taku korero ki a koutou, Tenei
ano etahi o te hunga e tu nei e kore e pangia e te mate, kia kite ra ano
i te rangatiratanga o te Atua.

<span id="an_9:28">9:28</span> ¶ A ka tata ki te waru o nga ra i muri i
enei korero, ka mau ia ki a Pita, ki a Hoani, ki a Hemi, ka haere ki
runga ki te maunga ki te inoi.

<span id="an_9:29">9:29</span> A, i a ia e inoi ana, ka puta ke te ahau
o tona mata, ma tonu tona kakahu, kanapa tonu.

<span id="an_9:30">9:30</span> Na, tokorua nga tangata e korero tahi ana
me ia, ko Mohi raua ko Iraia:

<span id="an_9:31">9:31</span> I puta kororia mai, i korero ano ki tona
matenga meake nei rite i a ia ki Hiruharama.

<span id="an_9:32">9:32</span> I pehia hoki a Pita ratou ko ona hoa e te
moe: a, i to ratou aranga ake, ka kite i tona kororia, me nga tangata
tokorua e tu tahi ana me ia.

<span id="an_9:33">9:33</span> A i a raua e mawehe atu ana i a ia, ka
mea a Pita ki a Ihu, E kara, he pai kia noho tatou i konei: na kia hanga
e matou etahi wharau kia toru; kia kotahi mou, kia kotahi mo Mohi, kia
kotahi mo Iraia: kihai ia i mohio ki tana i korero ai.

<span id="an_9:34">9:34</span> A i a ia e korero ana i enei mea, ka puta
he kapua, a taumaru iho ana ki a ratou: a mataku ana ratou i to ratou
haerenga ki roto ki te kapua.

<span id="an_9:35">9:35</span> Na ka puta mai he reo i te kapua, e mea
ana, Ko taku Tama tenei, ko taku i whiriwhiri ai: whakarongo ki a ia.

<span id="an_9:36">9:36</span> A, no te putanga o te reo, ko Ihu anake i
kitea. A whakarongo puku ana ratou, kihai hoki i korerotia e ratou ki te
tangata i aua ra tetahi o nga mea i kite ai ratou.

<span id="an_9:37">9:37</span> ¶ Na, i te aonga ake o te ra, i a ratou
kua tatu iho i runga i te maunga, he rahi te hui i tutaki ki a ia.

<span id="an_9:38">9:38</span> Na ka karanga tetahi tangata i roto i te
mano, ka mea, Tena koa, e te Kaiwhakaako, titiro mai ki taku tama: ko ia
anake hoki taku.

<span id="an_9:39">9:39</span> Na ka hopu te wairua i a ia, inamata ka
hamama; na ka haehae i a ia, tutu ana te huka i a ia; whakauaua ana te
whakarere i a ia, a maru iho ia.

<span id="an_9:40">9:40</span> A i te inoi ahau ki au akonga kia peia ia
ki waho: heoi kihai i taea e ratou.

<span id="an_9:41">9:41</span> Na ka whakahoki a Ihu, ka mea, E te uri
whakaponokore, parori ke, kia pehea te roa o toku noho ki a koutou, o
toku manawanui ki a koutou? Kawea mai tau tama ki konei.

<span id="an_9:42">9:42</span> Na i a ia e haere mai ana, ka taia iho ia
e te rewera, haehaea iho. Na ka riria te wairua poke e Ihu, a
whakaorangia ana te tamaiti, hoatu ana ki tona papa.

<span id="an_9:43">9:43</span> ¶ Oho mauri katoa ana ratou ki te nui o
te Atua. A, i a ratou e miharo ana ki nga mea katoa i meinga e Ihu, ka
mea ia ki ana akonga,

<span id="an_9:44">9:44</span> Rongoatia enei korero ki roto ki o koutou
taringa: meake hoki tukua te Tama a te tangata ki nga ringa o nga
tangata.

<span id="an_9:45">9:45</span> Otira kihai ratou i mohio ki tenei kupu,
he mea huna hoki i a ratou, kei kite ratou: i mataku hoki ratou ki te ui
ki a ia i taua kupu.

<span id="an_9:46">9:46</span> Na ka puta ake he korerorero i roto i a
ratou, ko wai o ratou te mea nui rawa.

<span id="an_9:47">9:47</span> Otira, i te kitenga o Ihu i e
whakaaroaronga a o ratou ngakau, ka mau ia ki tetahi tamaiti nohinohi, a
whakaturia ana ki tona taha,

<span id="an_9:48">9:48</span> Ka mea ki a ratou, Ki te manako tetahi ki
tenei tamaiti, na te whakaaro hoki ki toku ingoa, e manako ana ia ki
ahau: ki te manako hoki tetahi ki ahau, e manako ana ia ki toku kaitono
mai: na, ko te iti rawa i roto i a koutou katoa ko ia hei mea nui.

<span id="an_9:49">9:49</span> Na, ka whakahoki a Hoani, ka mea, E kara,
i kite matou i tetahi e pei rewera ana i runga i tou ingoa; a riria iho
e matou, mona kahore e haere tahi tatou.

<span id="an_9:50">9:50</span> Otira i mea a Ihu ki a ia, Kaua e riria:
ki te mea hoki ehara tetahi i te hoa whawhai no koutou, no koutou ia.

<span id="an_9:51">9:51</span> ¶ A, no ka tata nga ra mo tona tangohanga
ki runga, ka whakamau tona kanohi ki te haere ki Hiruharama,

<span id="an_9:52">9:52</span> A ka tonoa atu e ia he karere i mua i
tona aroaro: a ka haere ratou, ka tomo ki tetahi kainga o nga Hamari ki
te mea tukunga iho mona.

<span id="an_9:53">9:53</span> Heoi kihai era i manako ki a ia, ko te
ahua hoki o tona kanohi me te mea e haere ana ia ki Hiruharama.

<span id="an_9:54">9:54</span> A, no te kitenga o ana akonga, o Hemi
raua ko Hoani, ka mea raua, E te Ariki, e pai ana ranei koe kia
korerotia e maua he kapura kia heke iho i te rangi, hei whakangaro i a
ratou?

<span id="an_9:55">9:55</span> Otira ka tahuri ia, ka riria raua, kahore
korua e matau no tehea wairua korua.

<span id="an_9:56">9:56</span> Kihai hoki te Tama a te tangata i haere
mai ki te whakamate tangata, engari ki te whakaora. na haere ana ratou
he kainga ke.

<span id="an_9:57">9:57</span> ¶ A, i a ratou e haere ana i te ara, ka
mea tetahi tangata ki a ia, Ka aru ahau i a koe ki nga wahi katoa e
haere ai koe.

<span id="an_9:58">9:58</span> Na ko te meatanga a Ihu ki a ia, He rua o
nga pokiha, he kohanga o nga manu o te rangi; tena ko te Tama a te
tangata hore ona wahi e takoto ai tona matenga.

<span id="an_9:59">9:59</span> Ka mea ia ki tetahi atu, Arumia mai ahau.
A ka mea ia, E te Ariki, tukua ahau kia matua haere ki te tanu i toku
papa.

<span id="an_9:60">9:60</span> Na ka mea a Ihu ki a ia, Waiho ma nga
tupapaku e tanu o ratou na tupapaku: ko koe ia me haere ki te kauwhau i
te rangatiratanga o te Atua.

<span id="an_9:61">9:61</span> Ka mea hoki tetahi atu, E te Ariki, ka
aru ahau i a koe; otira tukua ahau kia matua poroporoaki ki te hunga i
toku whare.

<span id="an_9:62">9:62</span> Otira ka mea a Ihu ki a ia, Ki te pa te
ringa o tetahi ki te parau, a ka titiro ki muri, e kore ia e tau mo te
rangatiratanga o te Atua.

<span id="an_10:1">10:1</span> ¶ Na i muri i enei mea ka whakaritea e te
Ariki etahi atu e whitu tekau, a tonoa ana ratou takirua, takirua, i mua
i a ia ki nga pa katoa, ki nga wahi meake nei ia haere ki reira.

<span id="an_10:2">10:2</span> I mea ano ia ki ratou, He nui te kotinga,
ko nga kaimahi ia he ruarua: na inoi atu ki te Ariki nana te kotinga,
kia tonoa e ia he kaimahi ki tana kotinga.

<span id="an_10:3">10:3</span> Haere: nana, ka tonoa nei koutou e ahau,
ano he reme ki waenganui o nga wuruhi.

<span id="an_10:4">10:4</span> Kaua e mauria he takotoranga moni, kaua
he putea, kaua he hu: kaua ano e oha atu ki tetahi ai te huarahi.

<span id="an_10:5">10:5</span> Ki te tomo koutou ki tetahi whare, matua
mea atu, Kia tau te rangimarie ki tenei whare.

<span id="an_10:6">10:6</span> A ki te mea kei reira te tama a te
rangimarie, ka tau ta koutou rangimarie ki a ia: ki te kahore, e hoki
ano ki a koutou.

<span id="an_10:7">10:7</span> Na hei taua whare koutou noho ai, kai ai,
inu ai i ta ratou e homai ai: ka tika hoki te utu mo te kaimahi. Kaua e
haereere i tenei whare ki tera whare.

<span id="an_10:8">10:8</span> Ka tomo koutou ki tetahi pa, a ka manako
ratou ki a koutou, kainga nga mea e whakatakotoria ana ma koutou:

<span id="an_10:9">10:9</span> Me whakaora te hunga mate o reira, ka mea
ki a ratou, Kua tata ki a koutou te rangatiratanga o te Atua.

<span id="an_10:10">10:10</span> Tena ki te tomo koutou ki tetahi pa, a
e kore ratou e manako ki a koutou, me haere atu ki nga huarahi o reira,
me ki atu,

<span id="an_10:11">10:11</span> Na, ko te puehu o to koutou pa e piri
nei ki a matou, tenei ka tahia atu nei e matou ki a koutou: otira kia
mohio koutou ki tenei, kua tata ki a koutou te rangatiratanga o te Atua.

<span id="an_10:12">10:12</span> Ko taku kupu tenei ki a koutou, Engari
to Horoma i taua ra e mama i to taua pa.

<span id="an_10:13">10:13</span> Aue, te mate mou, e Korahina! aue, te
mate mou, e Petahaira! me i meatia hoki ki Taira, ki Hairona nga
merekara kua meatia nei ki a korua, kua ripeneta ke raua, he taratara
hoki te kakahu, me te noho i roto i te pungarehu.

<span id="an_10:14">10:14</span> Otira erangi to Taira, to Hairona i te
whakawa e mama i to korua.

<span id="an_10:15">10:15</span> A ko koe, e Kaperenauma, tera koe e
ikeike, a tae noa ki te rangi? Ka whakataka koe ki te reinga.

<span id="an_10:16">10:16</span> Ki te whakarongo tetahi ki a koutou, e
whakarongo ana ia ki ahau; ki te whakakahore tetahi ki a koutou, e
whakakahore ana ia ki ahau; ki te whakakahore ana ia ki ahau; ki te
whakakahore tetahi ki ahau, e whakakahore ana ki toku kaitono mai.

<span id="an_10:17">10:17</span> ¶ Na hoki hari ana te whitu tekau, ka
mea, E te Ariki, rongo tonu nga rewera nei ki a matou, he mea na tou
ingoa.

<span id="an_10:18">10:18</span> Ka mea ia ki a ratou, I kite ahau i a
Hatana, me te mea he uira te takanga i te rangi.

<span id="an_10:19">10:19</span> Na ka hoatu nei e ahau ki a koutou he
mana e takahi ai koutou i runga i nga nakahi, i nga kopiona, i te kaha
katoa ano o te hoa whawhai: a e kore rawa koutou e mate i tetahi mea.

<span id="an_10:20">10:20</span> Otira kaua e hari ki tenei, ki nga
wairua ka riro nei ki raro i a koutou; ko ta koutou ia e tino hari ai,
ko o koutou ingoa kua oti te tuhituhi ki te rangi.

<span id="an_10:21">10:21</span> I taua wa ano ka hari ia i te Wairua
Tapu, ka mea, ka whakawhetai ahau ki a koe, e Pa, e te Ariki o te rangi,
o te whenua, kua huna nei hoki e koe enei mea i te hunga matau, i te
hunga mahara, a whakakitea ana ki nga kohungahunga: ae ra, e pa, i pai
hoki te penei ki tau titiro.

<span id="an_10:22">10:22</span> Kua oti nga mea katoa te tuku ki ahau e
toku matua: e kore ano tetahi e matau ki te Tama ko wai ia, ko te Matua
anake; ko wai ranei te Matua, ko te Tama anake, me te tangata ano hoki e
pai ai te Tama kia whakakitea ia.

<span id="an_10:23">10:23</span> Na ka tahuri ia ki nga akonga, ka mea
puku atu, Ka hari nga kanohi e kite ana i nga mea e kite nei koutou:

<span id="an_10:24">10:24</span> Ko taku kupu hoki tenei ki a koutou, he
tokomaha nga poropiti me nga kingi i hiahia kia kite i nga mea e kite
nei koutou, a kahore i kite; kia rongo ano i nga mea e rongo nei koutou,
a kahore i rongo.

<span id="an_10:25">10:25</span> ¶ Na ka whakatika tetahi kaiwhakaako o
te ture, ka whakamatautau i a ia, ka mea, E te kaiwhakaako, me aha ahau
ka whiwhi ai ki te ora tonu?

<span id="an_10:26">10:26</span> Ka mea ia ki a ia, he aha te mea i
tuhituhia ki te ture? ka pehea tau korero?

<span id="an_10:27">10:27</span> na ka whakahoki ia, ka mea, Kia
whakapaua tou ngakau, tou wairua, tou kaha, tou hinengaro, ki te aroha
ki te Ariki, ki tou Atua; me aroha hoki ki tou hoa tata ano ko koe.

<span id="an_10:28">10:28</span> Ka mea ia ki a ia, Ka tika tau korero:
meinga tenei, a ka ora koe.

<span id="an_10:29">10:29</span> Otira ka mea ia ki te whakatika i a ia,
ka ki atu ki a Ihu, Ko wai ra toku hoa tata?

<span id="an_10:30">10:30</span> Na ka whakahoki a Ihu, ka mea, E haere
iho ana tetahi tangata i Hiruharama ki heriko, a ka tutaki ki nga
kaipahua, na ka huia ona e ratou, ka tukitukia ia, a haere ana,
whakarerea iho ia, me te mea kua mate.

<span id="an_10:31">10:31</span> Na, ko tetahi tohunga e haere noa ana i
taua ara: a, i tona kitenga i a ia, ninihi ke ana na tahaki.

<span id="an_10:32">10:32</span> I pena hoki tetahi Riwaiti, tae kau ki
taua wahi, ka haere, ka titiro, ninihi ke ana na tahaki.

<span id="an_10:33">10:33</span> Otira ko tetahi hamari e haere ana ki
nga whenua, i te taenga ki a ia, ka kite i a ia, ka aroha,

<span id="an_10:34">10:34</span> Na ka haere, ka takai i ona patunga,
ringihia iho ki te hinu, ki te waina, ka whakanoho i a ia ki tona ake
kararehe, a kawea ana ia ki te whare tira, atawhaitia ana ia.

<span id="an_10:35">10:35</span> I te aonga ake, i tona haerenga, ka
tangohia e ia e rua nga pene, hoatu ana ki te tangata i te whare, ka mea
ki a ia, Mau ia e tiaki; a ki te maha atu au mea e pau, maku koe e utu
ina hoki mai ahau.

<span id="an_10:36">10:36</span> Na, ki tou whakaaro, ko wai o tenei
tokotoru te hoa ona i tutaki nei ki nga kaipahua?

<span id="an_10:37">10:37</span> Ka mea ia, Ko tera i atawhaitia ai ia.
Na ka mea a Ihu ki a ia, Haere, kia pera ano tau mahi.

<span id="an_10:38">10:38</span> ¶ A i to ratou haerenga atu, ka tomo ia
ki tetahi kainga: na, ko tetahi wahine ko Mata te ingoa, i whakamanuhiri
i a ia ki tona whare.

<span id="an_10:39">10:39</span> He teina ano tona, ko Meri te ingoa, na
ka noho tenei ki nga waewae o Ihu, whakarongo ai ki tana kupu.

<span id="an_10:40">10:40</span> Na raruraru noa iho a Mata i te nui o
te mahi tuari, a haere ana, ka mea, E te Ariki, he mea noa oti ki a koe
kia waiho e toku teina maku anake te tuari? na, korero atu kia haere mai
ia hei hoa moku.

<span id="an_10:41">10:41</span> Ka whakahoki te Ariki, ka mea ki a ia,
E Mata, e Mata, e manukanuka ana koe, e raruraru ana ki nga mea maha:

<span id="an_10:42">10:42</span> Kotahi ia te mea e matea ana: a kua
whiriwhiria e Meri tena wahi pai, e kore nei e tangohia i a ia.

<span id="an_11:1">11:1</span> ¶ A, i a ia e inoi ana i tetahi wahi, a
ka mutu, ka ki atu tetahi o ana akonga ki a ia, E te Ariki, whakaakona
matou ki te inoi, me Hoani hoki i whakaako ra i ana akonga.

<span id="an_11:2">11:2</span> Ka mea ia ki a ratou, Ka inoi koutou, mea
atu, E to matou Matua i te rangi, Kia tapu tou ingoa. Kia tae mai tou
rangatiratanga. Kia meatia tau e pai ai ki runga ki te whenua, kia rite
ano ki to te rangi.

<span id="an_11:3">11:3</span> Homai ta matou taro ki a matou, to tenei
ra, to tenei ra.

<span id="an_11:4">11:4</span> Murua o matou hara; e murua ana hoki e
matou o nga tangata katoa e hara ana ki a matou. Aua hoki matou e kawea
kia whakawaia.

<span id="an_11:5">11:5</span> I mea ano ia ki a ratou, Ko wai o koutou
ki te mea he hoa tona, a ka tae atu ki a ia i waenganui po, ka mea ki a
ia, E hoa, homai ki ahau etahi taro, kia toru;

<span id="an_11:6">11:6</span> Kua tae mai hoki toku hoa ki ahau i te
ara, kahore aku mea e whakatakoto ai ahau mana?

<span id="an_11:7">11:7</span> A ka whakahoki tera i roto, ka mea, Hoha
ki, kati ra: kua tutakina noatia ake te tatau, kei te moenga matou ko
aku tamariki; e kore e ahei kia whakatika atu ahau ki te hoatu ki a koe.

<span id="an_11:8">11:8</span> Ko taku kupu tenei ki a koutou, Ahakoa
kahore ia i whakatika ki te hoatu ki a ia, no te mea he hoa nona, ma
tana tohe ano ka ara ake ai ia, ka hoatu ai ki a ia i nga mea i tonoa e
ia.

<span id="an_11:9">11:9</span> Ko taku kupu ano tenei ki a koutou, Inoi,
a ka hoatu ki a koutou; e rapu, a ka kite koutou; patukia, a ka uakina
ki a koutou.

<span id="an_11:10">11:10</span> Ka whiwhi hoki nga tangata katoa ina
inoi; ka kite ina rapu; ka uakina ki te tangata e patuki ana.

<span id="an_11:11">11:11</span> Ko tehea matua o koutou ki te inoia e
tana tama tetahi taro, e hoatu ranei ki a ia he kamaka? ki te inoia he
ika, e hoatu ranei ki a ia he nakahi hei ika?

<span id="an_11:12">11:12</span> Ki te inoia he hua manu, e hoatu ranei
ki a ia he kopiona?

<span id="an_11:13">11:13</span> Ki te mea ko koutou, hunga kino nei, e
matau ana ki te hoatu mea papai ki a koutou tamariki: tera noa ake te
homaitanga o te Wairua Tapu e to koutou Matua i te rangi ki te hunga e
inoi ana ki a ia.

<span id="an_11:14">11:14</span> ¶ Na e pei rewera ana ia, he mea
wahangu ano hoki. A, no te putanga o te rewera ki waho, ka korero te
wahangu; a miharo ana te mano.

<span id="an_11:15">11:15</span> Na ka mea etahi o ratou, Na te
rangatira o nga rewera, na Perehepura, tana peinga rewera.

<span id="an_11:16">11:16</span> Na ka whakamatautau etahi, ka mea ki
tetahi tohu i a ia i te rangi.

<span id="an_11:17">11:17</span> Otiia i matau ia ki o ratou whakaaro, a
ka mea ki a ratou, Ki te tahuri iho tetahi rangatiratanga ki a ia ano,
ka kore; ki te tahuri hoki tetahi whare ki tetahi whare, ka hinga.

<span id="an_11:18">11:18</span> A ki te tahuri iho a hatana ki a ia
ano, me pehea e tu ai tona rangatiratanga? e mea na hoki koutou, na
Perehepura taku peinga rewera.

<span id="an_11:19">11:19</span> Na, ki te mea na Perehepura taku peinga
rewera, na wai te peinga a a koutou tama? mo konei hei kaiwhakawa ratou
mo koutou.

<span id="an_11:20">11:20</span> Tena ki te mea na te ringa o te Atua
taku peinga rewera, ina, kua tae mai te rangatiratanga o te Atua ki a
koutou.

<span id="an_11:21">11:21</span> Ki te tiakina e te tangata kaha, he
patu nei ana, tona whare, ka ata takoto ana taonga:

<span id="an_11:22">11:22</span> Ki te puta mai ia te mea e kaha atu ana
i a ia, a ka hinga tera, na ka tangohia ana patu i whakamanawa ai ia, ka
tuwhatuwhaia ona taonga.

<span id="an_11:23">11:23</span> Ko te tangata ehara i te hoa noku, he
hoariri ia ki ahau: ko te tangata kahore e kohikohi tahi maua, e
titaritari ana.

<span id="an_11:24">11:24</span> Ka puta te wairua poke i roto i te
tangata, ka haereere ia ra nga wahi waikore rapu okiokinga ai; a, kahore
e kitea, ka mea ia, Ka hoki ahau ki toku whare i puta mai ai ahau.

<span id="an_11:25">11:25</span> A, no te taenga atu, rokohanga atu kua
oti te tahitahi, te whakapaipai.

<span id="an_11:26">11:26</span> Na ka haere ia, ka tango i etahi atu
wairua tokowhitu, he kino atu i a ia; a ka tomo atu, ka noho i reira: a
kino atu i te timatanga te whakamutunga o taua tangata.

<span id="an_11:27">11:27</span> ¶ A i ia e korero ana i enei mea, ka
karanga ake tetahi wahine i roto i te mano, ka mea ki a ia, Koa tonu te
kopu i kawea ai koe, me nga u i ngotea e koe.

<span id="an_11:28">11:28</span> Ano ra hoki ko ia, Engari ra, tino koa
te hunga e whakarongo ana ki te kupu a te Atua, a e mahi ana.

<span id="an_11:29">11:29</span> ¶ A, no ka rupeke te mano, ka anga ia
ka korero, He whakatupuranga kino tenei: e rapu ana ki tetahi tohu; a e
kore tetahi tohu e hoatu, ko te tohu anake o Hona poropiti.

<span id="an_11:30">11:30</span> I waiho nei hoki a Hona hei tohu ki nga
tangata o Ninewe, ka pera ano te Tama a te tangata ki tenei
whakatupuranga.

<span id="an_11:31">11:31</span> Ka whakatika ngatahi te kuini o te
tonga i te whakawakanga me nga tangata o tenei whakatupuranga, ka
whakatau i te he ki a ratou; i haere hoki ia i nga pito o te whenua ki
te whakarongo ki te whakaaro nui o Horomona; a tenei tetahi he nui ke
atu i a Horomona.

<span id="an_11:32">11:32</span> Ka whakatika ngatahi nga tangata o
Ninewe i te whakawakanga me tenei whakatupuranga, ka whakatau i te he ki
a ratou: i ripeneta hoki ratou i te kauwhautanga a Hona; a tenei tetahi
he nui ke atu i a Hona.

<span id="an_11:33">11:33</span> Ka tahuna te rama, e kore e waiho e te
tangata ki te wahi ngaro, ki raro ranei i te puhera, engari ki runga ki
te turanga, kia kitea ai te marama e te hunga e tomo atu ana.

<span id="an_11:34">11:34</span> Ko te kanohi te rama o te tinana: na,
ki te atea tou kanohi, ka marama ano tou tinana katoa; tena ki te kino,
ka pouri ano hoki tou tinana.

<span id="an_11:35">11:35</span> Na reira kia ata titiro mehemea ehara i
te pouri te marama i roto i a koe.

<span id="an_11:36">11:36</span> Na, a ki te marama tou tinana katoa, a
ki te kore ona wahi pouri, ka marama katoa ano, me te mea ko te mura o
te rama e whakamarama ana i a koe.

<span id="an_11:37">11:37</span> ¶ Na, i a ia e korero ana, ka tono
tetahi parihi kia kai ia ki a ia; a haere ana ia ki roto, ka noho.

<span id="an_11:38">11:38</span> A, i te kitenga o te Parihi, ka miharo,
no te mea kahore ia e horoi i mua o te kainga.

<span id="an_11:39">11:39</span> Ka mea te Ariki ki a ia, Tenei koutou,
e nga Parihi, te horoi nei i waho o te kapu, o te rihi; ko roto ia o
koutou e ki ana i te pahua, i te kino.

<span id="an_11:40">11:40</span> E te hunga kuware, kihai ianei i hanga
a roto e te kaihanga o waho?

<span id="an_11:41">11:41</span> Engari hoatu nga mea o roto hei
atawhainga mo nga rawakore; a ka ma nga mea katoa ki a koutou.

<span id="an_11:42">11:42</span> Otira, aue, te mate mo koutou, e nga
Parihi! e hoatu ana hoki e koutou te wahi whakatekau, o te miniti, o te
ru, o nga otaota katoa, a kapea ake te whakarite whakawa me te aroha ki
te Atua: he tika ano ko enei kia meatia, kia kaua ano hoki era e kapea.

<span id="an_11:43">11:43</span> Aue, te mate mo koutou, e nga parihi!
ko ta koutou hoki e rawe ai ko nga nohoanga rangatira i nga whare
karakia, me nga ohatanga i nga kainga hokohoko.

<span id="an_11:44">11:44</span> Aue, te mate mo koutou, e nga karaipi,
e nga Parihi, e te hunga tinihanga! e rite na koutou ki nga urupa ngaro,
e kore e kitea e nga tangata e haereere ana i runga.

<span id="an_11:45">11:45</span> Na ka whakahoki tetahi o nga
kaiwhakaako o te ture, ka mea ki a ia, E te Kaiwhakaako, he whakahe ano
hoki mo matou enei korero au.

<span id="an_11:46">11:46</span> Na ko tana meatanga, Aue, te mate mo
koutou hoki, e nga kaiwhakaako o te ture! e whakawaha ana hoki koutou i
nga tangata ki nga kawenga taimaha rawa hei pikaunga, a e kore tetahi o
o koutou matihao e pa atu ki aua kawenga.

<span id="an_11:47">11:47</span> Aue, te mate mo koutou! ko koutou nei
hoki hei hanga i nga urupa o nga poropiti, na o koutou matua hoki ratou
i whakamate.

<span id="an_11:48">11:48</span> Na, he kaiwhakaatu koutou he kaiwhakaae
ki nga mahi a o koutou matua: na ratou hoki ratou i whakamate, ko koutou
hoki hei hanga i o ratou urupa.

<span id="an_11:49">11:49</span> Na konei ano te matauranga o te Atua i
mea ai, Maku e tono he poropiti, he apotoro ki a ratou, a ka whakamate,
ka tukino ratou i etahi o ratou:

<span id="an_11:50">11:50</span> Kia rapua ai he utu i tenei
whakapaparanga mo te toto o nga poropiti katoa i ringihia nei no te
timatanga ra ano o te ao;

<span id="an_11:51">11:51</span> No te toto o Apera, tae noa ki te toto
o Hakaraia i mate nei ki waenganui o te aata, o te wahi tapu: ae ra, ka
mea atu ahau ki a koutou, E rapua he utu i tenei whakapaparanga.

<span id="an_11:52">11:52</span> Aue, te mate mo koutou, e nga
kaiwhakaako o te ture! kua tangohia hoki e koutou te ki o te matauranga:
kihai koutou i tomo ki roto, a i arai hoki koutou i te hunga e tomo ana.

<span id="an_11:53">11:53</span> Na, i tona putanga mai ki waho, ka
timata te tohetohe kaha a nga karaipi, a nga Parihi ki a ia, he mea kia
maha atu ai ana korero:

<span id="an_11:54">11:54</span> E whakamoho ana hoki, kia mau tetahi
kupu a tona mangai.

<span id="an_12:1">12:1</span> ¶ Na kei te huihui ano tera nga mano,
tona tini, no ka takatakahi i a ratou ano, a ka anga ia ka korero i te
tuatahi tonu ki ana akonga, ka mea, Kia tupato i te rewena o nga Parihi,
ara i te tinihanga.

<span id="an_12:2">12:2</span> Kahore hoki he mea i hipokina e mahue te
hura; kahore hoki tetahi mea ngaro e mahue te mohio.

<span id="an_12:3">12:3</span> Mo konei ko ta koutou e korero ai i te
pouri, ka rangona i te marama; ko ta koutou e kia ai ki te taringa i nga
ruma i roto rawa, ka kauwhautia i runga o nga whare.

<span id="an_12:4">12:4</span> Na ko taku kupu tenei ki a koutou, e oku
hoa, kaua e wehi ki te hunga e whakamate nei i te tinana, a muri iho
kahore he mea e taea e ratou.

<span id="an_12:5">12:5</span> Engari maku e whakaatu ki a koutou ta
koutou e wehi ai: E wehi ki a ia kei a ia nei te mana, i muri i tana
whakamatenga, ki te maka ki Kehena; ae ra hoki, ko taku kupu tenei ki a
koutou, E wehi ki a ia.

<span id="an_12:6">12:6</span> Kahore ianei e hokona nga pihoihoi e rima
ki nga patene e rua? a kahore tetahi o ratou e wareware i te Atua?

<span id="an_12:7">12:7</span> Heoi kua oti katoa te tatau nga makawe
katoa nei o o koutou matenga. Kaua e wehi: engari koutou i nga pihoihoi
maha.

<span id="an_12:8">12:8</span> Ko taku kupu tenei ki a koutou, Ki te
whakaae tetahi ki ahau i te aroaro o nga tangata, ka whakaaetia ano ia e
te Tama a te tangata i te aroaro o nga anahera a te Atua:

<span id="an_12:9">12:9</span> Ki te whakakahore tetahi i ahau i te
aroaro o nga tangata, ka whakakahoretia ano ia i te aroaro o nga anahera
a te Atua.

<span id="an_12:10">12:10</span> Ki te korero tetahi he whakahe mo te
Tama a te tangata, ka murua tona hara; tena ko te tangata e kohukohua ai
te Wairua Tapu, e kore tona e murua.

<span id="an_12:11">12:11</span> Ki te kawea koutou ki nga whare
karakia, ki nga rangatira, ki te hunga whai mana, kaua e manukanuka ki
te pehea, ki te aha ranei e whakahoki atu ai koutou, ki ta koutou ranei
e korero ai:

<span id="an_12:12">12:12</span> Ma te Wairua Tapu hoki koutou e ako i
taua haora ano ki nga mea e tika ana kia korerotia e koutou.

<span id="an_12:13">12:13</span> ¶ Na ka mea tetahi i roto i te mano ki
a ia, E te Kaiwhakaako, mea atu ki toku tuakana, kia wehea mai moku
tetahi wahi o te kainga.

<span id="an_12:14">12:14</span> Na ko tana meatanga ki a ia, E te
tangata nei, na wai ahau i mea hei kaiwhakawa, hei kaiwehewehe i
waenganui i a koutou?

<span id="an_12:15">12:15</span> I mea ano ia ki a ratou, Kia mahara,
kia tupato ki te apo: ehara i te mea ma te nui o nga taonga a te tangata
e ora ai ia.

<span id="an_12:16">12:16</span> Na ka korerotia e ia tetahi kupu
whakarite ki a ratou, ka mea, Na he nui te hua o te whenua o tetahi
tangata whai taonga:

<span id="an_12:17">12:17</span> Na ka whakaaroaro ia i roto i a ia, Me
pehea ahau? Kahore hoki oku wahi hei putunga mo aku hua.

<span id="an_12:18">12:18</span> A ka mea ia, Tenei taku e mea ai: ka
wawahia e ahau oku whare witi, a ka hanga kia nui: a ka kohikohia ki
reira aku hua katoa, me aku taonga:

<span id="an_12:19">12:19</span> Katahi ahau ka mea ki toku wairua, E
toku wairua, ka maha au mea papai kei te rongoa mo nga tau e maha; noho
noa iho, e kai, e inu, kia koa te ngakau.

<span id="an_12:20">12:20</span> Otiia ka mea te Atua ki a ia, Kuware,
ko a tenei po ano tangohia ai tou wairua i a koe: a ma wai nga mea kua
pae na i a koe?

<span id="an_12:21">12:21</span> Na, ka pena te tangata e whakapuranga
ana i te taonga mana ake, a kahore e hua tana whaka te Atua.

<span id="an_12:22">12:22</span> ¶ Na ka mea ia ki ana akonga, Koia ahau
ka mea nei ki a koutou, Kaua e manukanuka ki to koutou oranga, ki ta
koutou e kai ai; ki te tinana ranei, ki ta koutou e kakahu ai.

<span id="an_12:23">12:23</span> Rahi atu te ora i te kai, me te tinana
i te kakahu.

<span id="an_12:24">12:24</span> Whakaaroa nga rawene; kahore nei e
whakato, kahore e kokoti, kahore a ratou pakoro, kahore he whare witi;
heoi e whangaia ana ratou e te Atua: tera noa ake koutou i nga manu.

<span id="an_12:25">12:25</span> A ko wai o koutou e taea e ia te
whakaaro iho, te hono tetahi wahi ki tona roa, kia kotahi te whatianga?

<span id="an_12:26">12:26</span> A ki te kore e taea e koutou te mea
nohinohi rawa, he aha i manukanuka ai ki tetahi atu?

<span id="an_12:27">12:27</span> Whakaaroa nga rengarenga, to ratou
tupu: e kore nei e mahi, e kore e miro; na ko taku tenei ki a koutou,
Kihai a Horomona me tona kororia katoa i rite ki tetahi o enei te whai
kakahu.

<span id="an_12:28">12:28</span> Na, ki te penei ta te Atua whakakakahu
i te tarutaru i te parae, kei reira aianei, a apopo ka maka ki te oumu;
tera noa ake tana i a koutou, e te hunga whakapono iti.

<span id="an_12:29">12:29</span> Kaua ra e rapu ki ta koutou e kai ai,
ki ta koutou e inu ai, kaua e tirengi noa te whakaaro.

<span id="an_12:30">12:30</span> E rapu ana hoki nga iwi o te ao i enei
mea katoa: otira e matau ana to koutou Matua e matea ana e koutou enei
mea.

<span id="an_12:31">12:31</span> Engari rapu te rangatiratanga o te
Atua: a ka tapiritia enei mea katoa ma koutou.

<span id="an_12:32">12:32</span> Kaua e mataku, e te kahui nohinohi; kua
pai hoki to koutou matua ki te homai i te rangatiratanga ki a koutou.

<span id="an_12:33">12:33</span> Hokona o koutou taonga, hoatu he mea ma
te hunga rawakore; hanga ma koutou he peke moni e kore e tawhitotia, he
taonga ki te rangi e kore e memeha, ki te wahi e kore nei e tata atu te
tahae, e kore ano te huhu e kai.

<span id="an_12:34">12:34</span> Ko te wahi hoki i to koutou taonga, ko
reira ano o koutou ngakau.

<span id="an_12:35">12:35</span> Whitikiria o koutou hope, tahuna nga
rama kia ka;

<span id="an_12:36">12:36</span> Ko to koutou rite hei nga tangata e
tatari ana ki to ratou rangatira, ina hoki mai i te hakari o te marena;
mo tona tae rawa mai, ka patoto, na uaki tonu atu ratou ki a ia.

<span id="an_12:37">12:37</span> Ka koa nga pononga e rokohina mai e to
ratou rangatira, a tona taenga mai, e mataara ana: he pono taku e mea
nei ki a koutou, ka whitiki ia i a ia, a ka mea i a ratou kia noho, ka
haere ki te mahi mea ma ratou.

<span id="an_12:38">12:38</span> A ki te haere mai ia i te rua o nga
mataaratanga, i te toru ranei, a ka rokohina mai e pera ana ano, ka koa
aua pononga.

<span id="an_12:39">12:39</span> Otira kia mohio koutou ki tenei, me i
matau te tangata i te whare, ki te wa e haere mai ai te tahae, kua
mataara ia, a kahore i tukua kia pokaia tona whare.

<span id="an_12:40">12:40</span> Kia tatanga ra koutou: no te mea e puta
mai te Tama a te tangata i te haora e kore ai koutou e mahara.

<span id="an_12:41">12:41</span> ¶ Na ka mea a Pita ki a ia, E te Ariki,
ki a matou tenei kupu whakarite e korero nei koe? ki te katoa ranei?

<span id="an_12:42">12:42</span> Na ka mea te Ariki, Ko wai ra te tuari
pono, mahara, e meinga e tona ariki hei rangatira mo ana tangata, hei
hoatu i te mehua kai i te wa e tika ai?

<span id="an_12:43">12:43</span> Ka koa taua pononga, ki te rokohina e
tona rangatira ina tae mai, e pena ana.

<span id="an_12:44">12:44</span> He pono taku e mea nei ki a koutou, ka
meinga ia hei rangatira mo ana taonga katoa.

<span id="an_12:45">12:45</span> Otira ki te mea taua pononga i roto i
tona ngakau, Ka roa te haerenga mai o toku ariki; a ka anga ka whiu i
nga pononga tane, i nga pononga wahine, ka kai, ka inu, ka haurangi;

<span id="an_12:46">12:46</span> Ka haere mai te rangatira o taua
pononga i te ra e kore ai ia e mahara, i te haora e kore ai ia e mohio,
a ka hautopea ia, ka meinga mona he wahi i roto i te hunga
whakaponokore.

<span id="an_12:47">12:47</span> Na, ko taua pononga, i mohio nei ki ta
tona rangatira i pai ai, a kihai i whakaaro wawe, kihai hoki i mea i
tana i pai ai, he maha nga whiu mona:

<span id="an_12:48">12:48</span> Tena ko ia kihai i mohio, a i mahi i
nga mea e tika ai kia whiua, he torutoru nga whiu mona. Ko te tangata
hoki i nui te hoatutanga ki a ia he nui ano hei homaitanga mana; a ko te
tangata i nui te tukunga ki a ia, hira noa atu te mea e tonoa i a ia.

<span id="an_12:49">12:49</span> I haere mai ahau ki te maka kapura ki
te whenua; a ka pehea ahau, mehemea kua ka ke?

<span id="an_12:50">12:50</span> Otira he iriiringa toku e iriiria ai
ahau; ano toku takarekare kia oti ra ano!

<span id="an_12:51">12:51</span> E mea ana ranei koutou, i haere mai
ahau ki te homai i te rangimarie ki te whenua? Tenei taku kupu ki a
koutou, Kahore; engari i te wehewehe:

<span id="an_12:52">12:52</span> Hei nga ra hoki e takoto ake nei ka
tokorima i roto i te whare kotahi, a ka tahuri ki a ratou ano, tokotoru
ki te tokorua, tokorua ki te tokotoru.

<span id="an_12:53">12:53</span> Ka tahuri atu te papa ki te tama, te
tama ki te papa; te whaea ki te tamahine, te tamahine ki tona whaea; te
hungawai wahine ki tana hunaonga wahine, me te hunaonga wahine ki tona
hungawai wahine.

<span id="an_12:54">12:54</span> ¶ A i mea ano ia ki nga mano, Ka kite
koutou i te kapua e puta mai ana i te hauauru, na mea tonu ake koutou,
He ua te haere mai nei; a ko ia ano ia.

<span id="an_12:55">12:55</span> Ka kite koutou i te tonga e pupuhi ana,
ka mea koutou, Meake ko te werawera; a ko ia ano ia.

<span id="an_12:56">12:56</span> E te hunga tinihanga, e matau ana
koutou ki te titiro ki te mata o te whenua, o te rangi; he aha koutou te
matau ai ki te titiro ki tenei taima?

<span id="an_12:57">12:57</span> A he aha koutou te whakaaro noa ake ai
i te mea tika?

<span id="an_12:58">12:58</span> I a korua ko tou hoa tauwhainga e haere
ana ki te kaiwhakawa, hei te huarahi ano kia kaha te mea kia makere atu
ia i a koe: kei toia koe e ia ki te kaiwhakawa, a ka tukua koe e te
kaiwhakawa ki te katipa, a ka maka koe e te katipa ki te whare he
rehere.

<span id="an_12:59">12:59</span> Ko taku kupu tenei ki a koe, E kore
rawa koe e puta mai i reira, kia poto ra ano nga moni iti rawa te utu e
koe.

<span id="an_13:1">13:1</span> ¶ Na i reira etahi i taua wa nana i
korero ki a ia nga tangata o Kariri, i whakaranua nei o ratou toto e
Pirato ki a ratou patunga tapu.

<span id="an_13:2">13:2</span> Na ka whakahoki ia, ka mea ki a ratou, E
mea ana ranei koutou, he hara rawa aua tangata o Kariri i nga tangata
katoa o Kariri, no te mea he pera o ratou mate?

<span id="an_13:3">13:3</span> Na ko taku kupu tenei ki a koutou,
Kahore; engari ki te kore koutou e ripeneta, ka pera ano hoki koutou
katoa te mate.

<span id="an_13:4">13:4</span> Me taua tekau ma waru i horoa nei e te
pourewa o Hiroama, a mate iho, e mea ana oti koutou, he hara rawa ratou
i nga tangata katoa e noho ana i hiruharama?

<span id="an_13:5">13:5</span> Ko taku tenei ki a koutou, Kahore: engari
ki te kore koutou e ripeneta, ka pera ano koutou katoa te mate.

<span id="an_13:6">13:6</span> ¶ A i korerotia e ia tenei kupu
whakarite; He piki ta tetahi tangata, he mea whakato ki tana mara waina;
na ka haere mai ia, ka rapu hua i runga, a kihai i kitea.

<span id="an_13:7">13:7</span> Katahi ia ka mea ki te kaimahi waina, Na,
ka toru enei oku tau e haere mai ana ki te rapu hua i runga i tenei
piki, heoi kahore i kitea: tuaina ki raro; hei aha i maumauria ai hoki
te whenua?

<span id="an_13:8">13:8</span> Na ka whakahoki tera, ka mea ki a ia, E
te ariki, waiho ano hoki i tenei tau, kia keria ra ano e ahau nga taha,
kia maka hoki he wairakau:

<span id="an_13:9">13:9</span> A ki te whai hua a houange, ka waiho; ki
te kahore, mau e tua ki raro.

<span id="an_13:10">13:10</span> ¶ A i roto ia i tetahi o nga whare
karakia e whakaako ana i te hapati.

<span id="an_13:11">13:11</span> Na ko tetahi wahine, he wairua ngoikore
tona, kotahi tekau ma waru nga tau, piko tonu, kihai rawa i ahei te
whakatika ake.

<span id="an_13:12">13:12</span> A, no te kitenga o Ihu i a ia, ka
karanga atu ki a ia, ka mea ki a ia, E kui, ka oti tou ngoikore te
whakamatara.

<span id="an_13:13">13:13</span> Na whakapakia iho e ia ona ringa ki a
ia: a kihai i aha kua tika, whakakororia ana i te Atua.

<span id="an_13:14">13:14</span> Na, he riri nona mo Ihu i whakaora i te
hapati, ka korero te rangatira o te whare karakia, ka mea ki te mano, E
ono nga ra e tika ai te tangata te mahi: hei reira koutou haere mai ai
kia whakaorangia; kauaka i te hapati.

<span id="an_13:15">13:15</span> Na ka whakahoki te Ariki ki a ia, ka
mea, E nga tangata tinihanga, e kore ianei tenei tangata, tenei tangata
o koutou e wewete i tana kau i te hapati, i tana kaihe ranei, ka arahi
atu ai i te turanga ki te whakainu?

<span id="an_13:16">13:16</span> Kahore ranei tenei wahine, he tamahine
nei na Aperahama, i herea nei e hatana i enei tau tekau ma waru, e tika
kia wetekina i tona here i te ra hapati?

<span id="an_13:17">13:17</span> A, no ka korerotia enei mea e ia, ka
whakama katoa te hunga e whakahe na ki a ia: a hari katoa te mano ki nga
mea kororia katoa i meinga e ia.

<span id="an_13:18">13:18</span> ¶ Na ka mea ia, He rite te
rangatiratanga o te Atua ki te aha? a me whakarite e ahau ki te aha?

<span id="an_13:19">13:19</span> He rite ki te pua nani, i kawea e te
tangata, i ruia ki tana kari; a ka tupu, ka whakarakau; no ka noho nga
manu o te rangi ki ona manga.

<span id="an_13:20">13:20</span> A i mea ano ia, Me whakarite e ahau te
rangatiratanga o te Atua ki te aha?

<span id="an_13:21">13:21</span> He rite ki te rewena i tangohia e
tetahi wahine, a whaongia ana ki roto ki nga mehua paraoa e toru, no ka
rewenatia katoa.

<span id="an_13:22">13:22</span> A ka haereerea e ia nga pa, nga kainga,
whakaako ai, me te ahu tonu ki Hiruharama.

<span id="an_13:23">13:23</span> ¶ Na ka mea tetahi ki a ia, E te Ariki,
he torutoru koia te hunga e ora? Na ko tana meatanga ki a ratou,

<span id="an_13:24">13:24</span> Kia kaha te tohe ki te tomo ma te
kuwaha kuiti: ko taku kupu hoki tenei ki a koutou, he tokomaha e whai ki
te tomo, a e kore e taea.

<span id="an_13:25">13:25</span> Kia whakatika kau te tangata i te
whare, kia tutakina te tatau, katahi koutou ka anga ka tu i waho, ka
patuki ki te tatau, ka mea, E te Ariki, uakina ki a matou; na ka
whakahoki ia, ka mea ki a koutou, Kahore ahau i mohio ki a koutou, no
hea ran ei;

<span id="an_13:26">13:26</span> Ko reira koutou timata ai te mea, Kua
kai matou, kua inu i tou aroaro, i whakaako ano koe i o matou huarahi.

<span id="an_13:27">13:27</span> A ka ki ano ia, Ka mea atu ahau ki a
koutou, kahore ahau i matau ki a koutou, no hea ranei; mawehe atu i a
ahau, e nga kaimahi katoa i te kino.

<span id="an_13:28">13:28</span> Ko te wa tena o te tangi, o te tetea o
nga niho, ina kite koutou i a Aperahama, i a Ihaka, i a Hakopa, i nga
poropiti katoa, kei te rangatiratanga o te Atua, a ko koutou kua maka ki
waho.

<span id="an_13:29">13:29</span> A ka haere mai ratou i te rawhiti, i te
hauauru, i te hauraro, i te tonga, ka noho ki te rangatiratanga o te
Atua.

<span id="an_13:30">13:30</span> Na, tera etahi o muri e meinga ki mua,
me etahi o mua ki muri.

<span id="an_13:31">13:31</span> ¶ I taua haora ano ka tae mai etahi
parihi, ka mea ki a ia, haere, whakarerea a konei: e hiahia ana hoki a
Herora kia whakamatea koe.

<span id="an_13:32">13:32</span> Ka mea ia ki a ratou, Haere, mea atu ki
taua pokiha, Na, tenei ahau te pei rewera nei, te mahi nei i te mahi
whakaora aianei, apopo, a i te toru o nga ra ka oti taku.

<span id="an_13:33">13:33</span> Otiia me haereere ahau aianei, apopo, a
tahi ra: e kore hoki e ahei kia mate he poropiti i waho o Hiruharama.

<span id="an_13:34">13:34</span> E Hiruharama, e Hiruharama, e whakamate
nei i nga poropiti, e aki nei ki te kamaka i te hunga e tonoa ana ki a
koe; ano te tini o aku meatanga kia whakaminea au tamariki, kia peratia
me te heihei e whakamine nei i ana pi ki raro ki ona parirau, a kihai
koutou i pai!

<span id="an_13:35">13:35</span> Na, ka mahue atu ki a koutou to koutou
whare kia takoto noa ana: he pono taku e mea nei ki a koutou, E kore
koutou e kite i ahau, kia tae mai ra ano te ra e mea ai koutou, Ka
whakapaingia ia e haere mai ana i runga i te ingoa o te Ariki.

<span id="an_14:1">14:1</span> ¶ A, i tona haerenga ki te whare o tetahi
o nga rangatira, he Parihi, ki te kai taro i te hapati, na titiro pu mai
ana ratou ki a ia.

<span id="an_14:2">14:2</span> Na, ko tetahi tangata i tona aroaro, he
kopu tetere tona mate.

<span id="an_14:3">14:3</span> Na ka oho a Ihu, ka korero ki nga
kaiwhakaako o te ture, ki nga Parihi, ka mea, he mea tika ranei te
whakaora i te hapati?

<span id="an_14:4">14:4</span> A kihai ratou i kiki. Na ka mau ia ki a
ia, a whakaorangia ana, tukua ana kia haere;

<span id="an_14:5">14:5</span> Na ka whakahoki ia ki a ratou, ka mea, Ki
te taka te kaihe, te kau ranei, a tetahi o koutou ki te poka, e kore
ianei e hutia ake e ia i reira pu ano i te ra hapati?

<span id="an_14:6">14:6</span> A kihai i taea e ratou te utu enei kupu
ana.

<span id="an_14:7">14:7</span> ¶ Na ka korerotia e ia tetahi kupu
whakarite ki te hunga i karangatia, i tona kitenga i a ratou e
whiriwhiri ana i nga nohoanga rangatira; i mea ia ki a ratou.

<span id="an_14:8">14:8</span> Ki te karangatia koe e tetahi ki te
marena, kaua e noho ki te nohoanga rangatira; kei karangatia hoki e ia
tetahi he nui atu i a koe;

<span id="an_14:9">14:9</span> A ka haere mai te tangata i karangatia ai
korua, ka mea ki a koe, Tukua he nohoanga mo tenei; a ka whakama koe, ka
haere ki to muri rawa nohoanga noho ai.

<span id="an_14:10">14:10</span> Engari ka karangatia koe, haere, e noho
ki to muri rawa nohoanga; mo te tae rawa mai o te tangata nana koe i
karanga, na ka mea ia ki a koe whai kororia ai i te aroaro o nga tangata
e noho tahi ana koutou.

<span id="an_14:11">14:11</span> Ki te whakanui hoki tetahi i a ia, ka
whakaititia; ki te whakaiti tetahi i a ia, ka whakanuia.

<span id="an_14:12">14:12</span> Na ka mea ia ki te tangata nana nei ia
i karanga, E taka koe i te tina, i te hapa ranei, kaua e karangatia ou
hoa, kaua hoki ou teina, kaua hoki ou whanaunga, kaua ano nga tangata
taonga e noho tata ana; kei karangatia ano koe, a ka whai utu koe.

<span id="an_14:13">14:13</span> Engari ka taka hakari koe, karangatia
nga rawakore, nga haua, nga kopa, nga matapo:

<span id="an_14:14">14:14</span> A ka koa koe; kahore hoki a ratou utu
ki a koe: engari ka utua koe a te aranga o te hunga tika.

<span id="an_14:15">14:15</span> ¶ A, no ka rongo tetahi o te hunga e
noho tahi ana ki te kai ki enei mea, ka mea ki a ia, Ka koa te tangata
kai taro i te rangatiratanga o te Atua.

<span id="an_14:16">14:16</span> Na ka mea ia ki a ia, I taka he hapa
nui e tetahi tangata, a he tokomaha i karangatia:

<span id="an_14:17">14:17</span> A ka tonoa tana pononga i te haora o te
hapa, hei mea ki te hunga i karangatia, haere mai; kua rite hoki nga mea
katoa.

<span id="an_14:18">14:18</span> Na ka anga ratou katoa ka whakakahore
ngatahi. Ka mea to mua ki a ia, Kua hokona e ahau he mara, me haere ahau
kia kite: e mea ana ahau ki a koe, kia tukua ahau kia whakakahore.

<span id="an_14:19">14:19</span> Na ko te meatanga a tetahi, E rima
takirua nga okiha kua hokona e ahau, ka haere ahau ki te whakamatau: e
mea ana ahau ki a koe, kia tukua ahau kia whakakahore.

<span id="an_14:20">14:20</span> I mea ano tetahi, Kua marenatia ahau ki
te wahine, he mea tenei e kore ai ahau e ahei te haere atu.

<span id="an_14:21">14:21</span> A, ko te haerenga mai o taua pononga,
ka korerotia enei mea ki tona rangatira, na ka riri te tangata i te
whare, ka mea ki tana pononga, Hohoro te haere ki nga ara, ki nga
huarahi o te pa, arahina mai ki konei nga rawakore, nga ngongengonge,
nga matapo, me nga kopa.

<span id="an_14:22">14:22</span> Na ka mea te pononga, E kara, kua rite
tau i mea ai, a tenei ano he wahi takoto noa.

<span id="an_14:23">14:23</span> A ka mea te rangatira ki te pononga,
haere ki nga huarahi, ki nga taiepa, toia mai ki roto nei, kia ki ai
toku whare.

<span id="an_14:24">14:24</span> Ko taku kupu hoki tenei ki a koutou, E
kore tetahi o aua tangata i karangatia ra e kai i taku hapa.

<span id="an_14:25">14:25</span> ¶ Na he tini te tangata i haere tahi me
ia; a ka tahuri ia, ka mea ki a ratou,

<span id="an_14:26">14:26</span> Ki te haere mai tetahi ki ahau, a ka
kore e whakakino ki tona papa, whaea, wahine, tamariki, teina, tuahine,
ae ra ki te ora ano mona ake, e kore ia e ahei hei akonga maku.

<span id="an_14:27">14:27</span> Ki te kore tetahi e mau ki tona ripeka,
e haere mai i muri i ahau, e kore ia e ahei hei akonga maku.

<span id="an_14:28">14:28</span> Ko wai hoki o koutou, ki te mea ia ki
te hanga taumaihi, e kore e matua noho ki te tatau i nga utu, mehemea e
ranea ana ana mea hei whakaoti?

<span id="an_14:29">14:29</span> Kei whakatakoto ia i te turanga, ka
kore e taea te whakaoti, a ka tawai mai ki a ia te hunga katoa e
matakitaki ana,

<span id="an_14:30">14:30</span> Ka mea, i timata te tangata nei te
hanga whare, a kihai i taea te whakaoti.

<span id="an_14:31">14:31</span> Ko tehea kingi ranei e haere ana ki te
whawhai ki tetahi atu kingi, e kore e matua noho, e whakaaro, e taea
ranei e ia me nga mano kotahi tekau te tu kite riri ki tera e haere mai
ra ki a ia me nga mano e rua tekau?

<span id="an_14:32">14:32</span> A, ki te kahore, i te mea i tawhiti ano
tera, ka tukua atu e ia he karere, ka mea ki nga kaupapa e houhia ai te
rongo.

<span id="an_14:33">14:33</span> Waihoki, ko te tangata o koutou e kore
e whakarere i ana mea katoa, e kore e ahei hei akonga maku.

<span id="an_14:34">14:34</span> No reira he pai te tote: otira ki te
hemo te ha o te tote, ma te aha ka whai ha ai?

<span id="an_14:35">14:35</span> E kore e pai mo te whenua, e kore ano
hei whakawairakau; a ka akiritia ai e te tangata ki waho. ko ia he
taringa ona hei whakarongo, kia rongo ia.

<span id="an_15:1">15:1</span> ¶ Na ka whakatata ki a ia nga pupirikana
katoa me nga tangata hara, ki te whakarongo ki a ia.

<span id="an_15:2">15:2</span> A ka amuamu nga Parihi, me nga karaipi,
ka mea, E manako ana tenei tangata ki nga tangata hara, e kai tahi ana
me ratou.

<span id="an_15:3">15:3</span> Na ka korerotia e ia tenei kupu whakarite
ki a ratou, a ka mea,

<span id="an_15:4">15:4</span> Ko tehea tangata o koutou he rau ana
hipi, a ka ngaro tetahi o ratou, e kore ianei e waiho e ia nga mea e iwa
tekau ma iwa i te koraha, a ka haere ki taua mea i ngaro, kia kitea ra
ano?

<span id="an_15:5">15:5</span> A ka kitea, ka waha i runga i ona
pokohiwi, ka koa.

<span id="an_15:6">15:6</span> A, no ka tae ki te whare, ka karangatia
ona hoa me nga tangata e noho tata ana, ka mea ki a ratou, Kia hari tahi
tatou; kua kitea hoki taku hipi i ngaro.

<span id="an_15:7">15:7</span> Ko taku kupu tenei ki a koutou, ka pera
ano te hari i te rangi mo te tangata hara kotahi ina ripeneta, nui atu i
te hari mo nga tangata tika e iwa tekau ma iwa, kahore nei o ratou mea e
ripeneta ai.

<span id="an_15:8">15:8</span> Ko tehea wahine ranei, kotahi tekau nei
ana moni hiriwa, ki te ngaro tetahi, e kore ianei ia e tahu i te rama, e
tahi i te whare, e rapu marie, kia kitea ra ano?

<span id="an_15:9">15:9</span> A, no ka kitea, ka karangatia e ia ona
hoa me te hunga e noho tata ana, ka mea, kia hari tahi me ahau, kua
kitea hoki taku moni i ngaro ra.

<span id="an_15:10">15:10</span> Waihoki, ko taku kupu tenei ki a
koutou, he hari kei te aroaro o nga anahera a te Atua mo te tangata hara
kotahi ina ripeneta.

<span id="an_15:11">15:11</span> ¶ I mea ano ia, Tokorua nga tama a
tetahi tangata:

<span id="an_15:12">15:12</span> Ka mea to muri o raua ki tona papa, E
pa, homai ki ahau te whai taonga e wehea e koe moku. Na, ka wehewehea e
ia ki a raua tona oranga.

<span id="an_15:13">15:13</span> A kihai i maha nga ra, ka kohikohia e
te tama o muri nga mea katoa, a haere ana ki te whenua tawhiti,
maumauria ana ona taonga ki reira, he toreretanga ki te kino.

<span id="an_15:14">15:14</span> A, no ka poto ana mea katoa, ka pa te
matekai ki taua whenua, a ka timata ia te rawakore.

<span id="an_15:15">15:15</span> Na ka haere ia, ka piri ki tetahi o nga
tangata o taua whenua; ka tonoa e ia ki ana mara ki te whangai poaka.

<span id="an_15:16">15:16</span> I hiahia hoki ia kia whakakiia tona
kopu ki nga kiri e kainga ana e nga poaka: heoi kihai i hoatu e tetahi
ki a ia.

<span id="an_15:17">15:17</span> No te hokinga ake ia o ona whakaaro, ka
mea ia, Ano te tini o nga kaimahi a toku papa, he nui noa atu a ratou
taro, ko ahau ia ka ngaro i te kaikore!

<span id="an_15:18">15:18</span> Ka whakatika ahau, ka haere ki toku
matua, ka mea ki a ia, E pa, kua hara ahau ki te rangi, ki tou aroaro
ano,

<span id="an_15:19">15:19</span> A heoi ano tikanga kia kiia ahau he
tama nau: meinga ahau kia rite ki tetahi o au kaimahi.

<span id="an_15:20">15:20</span> Na ka whakatika ia, a haere ana ki tona
matua. Na, i a ia ano i tawhiti, ka kite tona matua i a ia, ka aroha, ka
oma, hinga iho ki tona kaki, kihi ana i a ia.

<span id="an_15:21">15:21</span> Na ko te meatanga a te tama ki a ia, E
pa, kua hara ahau ki te rangi, ki tou aroaro ano, a heoi ano tikanga kia
kiia ahau he tama nau.

<span id="an_15:22">15:22</span> Na ka mea te matua ki ana pononga, Kia
hohoro te mau mai i te kakahu pai rawa, a ka whakakakahu ki a ia; homai
hoki he mowhiti mo tona ringa, he hu hoki mo ona waewae:

<span id="an_15:23">15:23</span> Kawea mai ano te kuao kau, te mea
whangai, patua; kia kai tatou, kia koa te ngakau;

<span id="an_15:24">15:24</span> Ko tenei tama hoki aku i mate, a kua
ora; i ngaro, a kua kitea. A ka anga ratou ka koa.

<span id="an_15:25">15:25</span> Na kei te mara tana tama matamua: a, no
tona haerenga mai, ka whakatata ki te whare, ka rongo i te waiata, i te
kanikani.

<span id="an_15:26">15:26</span> Na karangatia ana e ia tetahi o nga
kaimahi, ka ui atu, he aha ra enei mea.

<span id="an_15:27">15:27</span> Na ka mea mai tera ki a ia, Kua tae mai
tou teina; kua patua e tou matua te kuao momona a te kau, no te mea kua
tae ora mai ia ki a ia.

<span id="an_15:28">15:28</span> Na ka riri ia, kihai hoki i pai kia
haere ki roto: me i reira ka haere atu tona matua ki waho, ka tohe ki a
ia.

<span id="an_15:29">15:29</span> Na ka whakahoki ia, ka mea ki tona
matua, Nana, te tini o nga tau i mahi ai ahau ki a koe, kahore rawa hoki
i takatakahi i tau kupu: heoi kahore rawa i homai e koe ki ahau he kuao
koati, kia koa tahi ai ahau me oku hoa:

<span id="an_15:30">15:30</span> Otira, i te taenga mai o tenei tama au,
i pau nei tou oranga i a ia, ratou tahi ko nga wahine kairau, kua patua
e koe te kuao momona a te kau mana.

<span id="an_15:31">15:31</span> Na ka mea tera ki a ia, E tama, kei
ahau tonu koe, amu hoki aku mea katoa.

<span id="an_15:32">15:32</span> He tika ia kia koa tatou, kia hari: i
mate hoki tou teina nei, a kua ora; i ngaro, a kua kitea.

<span id="an_16:1">16:1</span> ¶ A i mea ano ia ki ana akonga, Tera
tetahi tangata whai rawa i mua, he tuari taonga tona; a ka korerotia ki
a ia kei te maumauria e ia ana taonga.

<span id="an_16:2">16:2</span> Na karangatia ana ia e ia, a ka mea atu
ia ki a ia, He aha tenei e rangona nei e ahau mou? korerotia mai te
tikanga o nga mea i tuaritia e koe; e kore hoki e ahei kia waiho koe hei
tuari.

<span id="an_16:3">16:3</span> Na ko te meatanga a taua tuari i roto i a
ia, Me aha ahau? e tangohia ana hoki i ahau te tuaritanga e toku ariki:
e kore ahau e kaha ki te keri; e whakama ana ahau ki te tono mea maku.

<span id="an_16:4">16:4</span> E mohio ana ahau ki taku e mea ai, mo
toku peinga rawatanga atu i te tuaritanga, ka ai o ratou whare hei
tukunga atu moku.

<span id="an_16:5">16:5</span> Na ka karangatia e ia tenei tangata,
tenei tangata o te hunga i a ratou nei etahi mea a tona ariki, ka mea ia
ki te tuatahi, E hia nga mea a toku ariki i a koe?

<span id="an_16:6">16:6</span> Na ka mea tera, Kotahi rau mehua hinu. Na
ko tana meatanga ki a ia, Tangohia tau pukapuka, hohoro te noho,
tuhituhia e rima tekau.

<span id="an_16:7">16:7</span> Katahi ia ka mea ki tetahi, E hia hoki i
a koe? Ka mea ia, Kotahi rau mehua witi. na ka mea ia ki a ia, Tangohia
tau pukapuka, tuhituhia e waru tekau.

<span id="an_16:8">16:8</span> Na ka mihia te tuari kino e tona ariki,
mona i whai whakaaro: Engari hoki nga tamariki o tenei ao, i to ratou
whakapaparanga, nui ke te whakaaro i to nga tamariki o te marama.

<span id="an_16:9">16:9</span> Na ko taku kupu tenei ki a koutou, Waiho
te taonga kino hei mea i etahi hoa aroha mo koutou; mo te he rawa iho,
ka ai he tukunga atu mo koutou ki nga whare ora tonu.

<span id="an_16:10">16:10</span> Ko ia e pono ana ki te mea nohinohi
rawa, e pono ano i te mea nui: ko ia e kore e tika i te mea nohinohi
rawa, e kore ano e tika i te mea nui.

<span id="an_16:11">16:11</span> Na ki te kahore i pono ta koutou mahi
ki te taonga he, ma wai e tuku ki a koutou hei tiaki i te taonga pono?

<span id="an_16:12">16:12</span> Ki te kahore koutou i pono i te mea a
te tangata ke, ma wai e hoatu he mea ma koutou ake ki a koutou?

<span id="an_16:13">16:13</span> E kore e ahei i te pononga te mahi ki
nga rangatira tokorua: ka kino hoki ki tetahi, ka aroha ki tetahi; ka u
ranei ki tetahi, ka whakahawea ki tetahi. E kore e ahei i a koutou te
mahi ki te Atua, ki te taonga.

<span id="an_16:14">16:14</span> A ko nga Parihi, he hunga apoapo moni,
i rongo ki enei mea katoa: a ka whakahi ratou ki a ia.

<span id="an_16:15">16:15</span> Na ko tana meatanga ki a ratou, Ko
koutou te hunga e whakatikatika ana i a koutou ano i te aroaro o nga
tangata; ko te Atua ia e matau ana ki o koutou ngakau: ko te mea hoki e
whakanuia ana e nga tangata hei mea whakarihariha i te aroaro o te At
ua.

<span id="an_16:16">16:16</span> I tutuki te ture me nga poropiti ki a
Hoani: no reira i kauwhautia mai ai te rangatiratanga o te Atua, a
taruke ana nga tangata katoa ki roto.

<span id="an_16:17">16:17</span> Erangi te pahemotanga o te rangi, o te
whenua e takoto noa ana, e kore ia tetahi tohu o te ture e taka.

<span id="an_16:18">16:18</span> Ki te whakarere tetahi i tana wahine, a
ka marena i tetahi atu, e puremu ana ia: ki te marena tetahi te wahine
kua whakarere e te tangata, e puremu ana ia.

<span id="an_16:19">16:19</span> ¶ Na tera tetahi tangata whai taonga i
mua, he kakahu papura ona, he rinena pai, a ko tana mahi he kai tonu i
nga kai papai i nga ra katoa:

<span id="an_16:20">16:20</span> Na ka whakatakotoria ki tona kuwaha
tetahi tangata rawakore, ko Raharuhi te ingoa, he tuwhenua,

<span id="an_16:21">16:21</span> E hiahia ana hoki kia whangaia ki nga
kongakonga e ngahoro ana i te tepu a te tangata taonga; a ko nga kuri
rawa hoki i haere mai, ka mitimiti i ona mate.

<span id="an_16:22">16:22</span> Nawai a ka mate te tangata rawakore, a
kawea ana e nga anahera ki te uma o Aperahama: a ka mate hoki ko te
tangata taonga, a tanumia ana;

<span id="an_16:23">16:23</span> A i te reinga ka titiro ake ia, i a ia
e whakamamaetia ana, ka kite i a Aperahama i tawhiti, me Raharuhi i tona
uma.

<span id="an_16:24">16:24</span> Na ka karanga ia, ka mea, E pa, e
Aperahama, kia aroha ki ahau, tonoa mai hoki a Raharuhi ki te tou i te
pito o tona matihao ki te wai, hei whakamatao i toku arero; e mamae ana
hoki ahau i tenei mura.

<span id="an_16:25">16:25</span> Otira ka mea a Aperahama, E tama, kia
mahara kua riro i a koe au mea papai i a koe e ora ana, he kino ia nga
mea i a Raharuhi: na ka whakamarietia nei ia, e whakamamaetia ana koe.

<span id="an_16:26">16:26</span> Haunga ano enei mea katoa, kua oti te
whakapumau tetahi tawha nui i waenganui o koutou, o matou: a ki te mea
etahi ki te whakawhiti atu i konei ki a koutou, e kore e ahei; e kore
ano e whiti mai i kona ki a matou.

<span id="an_16:27">16:27</span> Ano ra ko tera, Koia ahau ka mea nei ki
a koe, e pa, kia tonoa ia ki te whare o toku papa:

<span id="an_16:28">16:28</span> Tokorima hoki oku teina; kia korero ai
ia ki a ratou, kei haere mai hoki ratou ki tenei wahi mamae.

<span id="an_16:29">16:29</span> Ka mea a Aperahama ki a ia, Kei a ratou
ra a Mohi ratou ko nga poropiti; me whakarongo ki a ratou.

<span id="an_16:30">16:30</span> Ka mea ia, Kahore, e pa, e Aperahama:
engari ki te haere atu tetahi ki a ratou o te hunga mate, ka ripeneta
ratou.

<span id="an_16:31">16:31</span> Na ka mea tera ki a ia, Ki te kore
ratou e whakarongo ki a Mohi, ki nga poropiti hoki, e kore ano e whakaae
ahakoa ara ake te tangata i te hunga mate.

<span id="an_17:1">17:1</span> ¶ Na ka mea ia ki ana akonga, E kore e
taea te whakakahore te putanga o nga take he: otiia aue, te mate mo te
tangata e puta ai!

<span id="an_17:2">17:2</span> He nui te pai ki a ia ki te
whakatarewatia ki tona kaki te kohatu mira kaihe, kia maka hoki ia ki te
moana, a kia kaua e taka i a ia ki te he tetahi o enei mea nohinohi.

<span id="an_17:3">17:3</span> Kia tupato ki a koutou: ki te hara tou
teina ki a koe, riria; a ki te ripeneta, murua tona.

<span id="an_17:4">17:4</span> A ki te whitu nga haranga ki a koe i te
ra kotahi, a ka whitu ona hokinga mai ki a koe, a ka mea, E ripeneta ana
ahau; murua tona.

<span id="an_17:5">17:5</span> A ka mea nga apotoro ki te Ariki,
Whakanuia to matou whakapono.

<span id="an_17:6">17:6</span> Na ka mea te Ariki, Ki te mea he
whakapono to koutou, me te pua nani te rahi, ka mea koutou ki tenei
hikamaina, Kia ranga atu koe, kia whakatokia ki te moana; na ka rongo ki
a koutou.

<span id="an_17:7">17:7</span> Na, ko wai o koutou he pononga tana e
parau ana, e tiaki ana ranei i nga hipi, e mea atu ki a ia, i tona
hokinga mai i te mara, haere tonu mai, ka noho ki te kai?

<span id="an_17:8">17:8</span> A e kore e mea ki a ia, Taka he hapa
maku, ka whitiki ai i a koe, ka tuari mai ki ahau, kia mutu ra taku kai,
taku inu; a muri iho ka kai ai koe, ka inu ai?

<span id="an_17:9">17:9</span> E whakawhetai oti ia ki taua pononga,
mona i mea i nga mea i whakahaua ai ia?

<span id="an_17:10">17:10</span> Waihoki ko koutou, ka oti nga mea katoa
i whakahaua ai koutou, ka ki atu, He pononga huakore matou; ko ta matou
i mea ai ko te mea ano i whakaritea kia mahia e matou.

<span id="an_17:11">17:11</span> ¶ Na, i a ratou e haere ana ki
Hiruharama, ka haere ia ra waenganui o Hamaria, o Kariri.

<span id="an_17:12">17:12</span> A, i a ia e tomo ana ki tetahi kainga,
kotahi tekau nga tangata i tutaki ki a ia, he repera, na, ka tu mai
ratou i tawhiti:

<span id="an_17:13">17:13</span> Ka karanga, ka mea, E kara, e Ihu, kia
aroha ki a matou.

<span id="an_17:14">17:14</span> A, i tona kitenga atu, ka mea ki a
ratou, Haere, kia kite nga tohunga i a koutou. A i a ratou e haere ana,
na kua ma.

<span id="an_17:15">17:15</span> A, no te kitenga o tetahi o ratou kua
ora ia, ka hoki, a he rahi tona reo ki te whakakororia i te Atua.

<span id="an_17:16">17:16</span> A takoto tapapa ana ia ki ona waewae,
ka whakawhetai ki a ia: a no Hamaria ia.

<span id="an_17:17">17:17</span> A ka oho atu a Ihu, ka mea, Kihai ranei
te tekau i whakarangia? a kei hea nga tokoiwa?

<span id="an_17:18">17:18</span> Heoi ano nga mea i kitea e hoki mai ana
ki te homai i te kororia ki te Atua, ko tenei tangata iwi ke.

<span id="an_17:19">17:19</span> Na ka mea ia ki a ia, Whakatika, haere:
na tou whakapono koe i ora ai.

<span id="an_17:20">17:20</span> ¶ A, i te uinga a nga Parihi ki a ia,
ko a hea puta mai ai te rangatiratanga o te Atua, ka whakahoki ia ki a
ratou, ka mea, E kore e kitea te putanga mai o te rangatiratanga o te
Atua:

<span id="an_17:21">17:21</span> E kore ano ratou e mea, Na, tenei! na,
tera! kei roto hoki i a koutou te rangatiratanga o te Atua:

<span id="an_17:22">17:22</span> A ka mea ia ki nga akonga, Tera e tae
mai nga ra e hiahia ai koutou kia kite i tetahi o nga ra o te Tama a te
tangata, a e kore koutou e kite.

<span id="an_17:23">17:23</span> A e mea ratou ki a koutou, Na, tenei;
na, tera: kaua e haere atu, kaua e aru atu.

<span id="an_17:24">17:24</span> Ka rite hoki ki te uira e hoko mai ana
i tetahi wahi i raro o te rangi: a tiaho atu ana ki tetahi atu wahi i
raro o te rangi; e pera ano te Tama a te tangata a tona ra.

<span id="an_17:25">17:25</span> Otiia ko te tikanga tenei kia maha nga
mamae mona i mua, kia whakakinongia ano hoki e tenei whakatupuranga.

<span id="an_17:26">17:26</span> Ka rite hoki ki nga ra i a Noa nga ra o
te Tama a te tangata.

<span id="an_17:27">17:27</span> E kai ana ratou, e inu ana, e marena
ana, e tukua ana ki te marena, taea noatia te ra i tomo ai a Noa ki te
aaka, a, ko te putanga mai o te waipuke, na whakangaromia katoatia
ratou.

<span id="an_17:28">17:28</span> Ka rite ano hoki ki nga ra i a Rota; e
kai ana ratou, e inu ana, e hoko mai ana, e hoko atu ana, e whakato ana,
e hanga whare ana.

<span id="an_17:29">17:29</span> Heoi i te ra i puta mai ai a Rota i
Horoma, ka uaina he kapura, he whanariki i te rangi, na whakangaromia
katoatia ratou.

<span id="an_17:30">17:30</span> Ka pera ano a te ra e whakakitea ai te
Tama a te tangata.

<span id="an_17:31">17:31</span> I taua ra, kei runga tetahi i te whare,
me ona taonga hoki i roto i te whare, kaua ia e heke iho ki te tiki i
aua mea: ko te tangata hoki i te mara, kaua ia e hoki atu ki nga mea o
muri.

<span id="an_17:32">17:32</span> Kia mahara ki te wahine a Rota.

<span id="an_17:33">17:33</span> Ki te whai tetahi kia ora ia, ka mate
ano ia; ki te mate tetahi, ka ora ano ia.

<span id="an_17:34">17:34</span> Ko taku kupu tenei ki a koutou, I taua
po tokorua i te moenga kotahi; kotahi e tangohia, kotahi e waiho.

<span id="an_17:35">17:35</span> Tokorua nga wahine e huri ana; kotahi e
tangohia, kotahi e waiho.

<span id="an_17:36">17:36</span> Tokorua nga tangata i te mara; kotahi e
tangohia, kotahi e waiho.

<span id="an_17:37">17:37</span> Na ka whakahoki ratou, ka mea ki a ia,
Ko hea, e te Ariki? Ka mea ia ki a ratou, Ko te wahi i te tupapaku, ko
reira huihui ai nga ekara.

<span id="an_18:1">18:1</span> ¶ Na ka korero ia i tetahi kupu whakarite
ki a ratou mo tenei, kia inoi ratou i nga wa katoa, kia kaua e ngoikore;

<span id="an_18:2">18:2</span> I mea ia, I tetahi pa tera tetahi
kaiwhakawa, he tangata kihai nei i wehi ki te Atua, kihai ano i hopohopo
ki te tangata:

<span id="an_18:3">18:3</span> I taua pa ano tetahi pouaru; a ka haere
mai tera ki a ia, ka mea, Takitakina toku mate i toku hoa tauwhainga.

<span id="an_18:4">18:4</span> A he roa kihai ia i pai: muri iho ka mea
ia i roto i a ia, Ahakoa kahore ahau e wehi ki te Atua, e hopohopo ki te
tangata:

<span id="an_18:5">18:5</span> Heoi ka porearea ahau i te pouaru nei, na
ka takitakina e ahau tona mate, kei haere tonu mai ka mate ahau i te
hoha.

<span id="an_18:6">18:6</span> Ka mea te Ariki, Whakarongo ki ta te
kaiwhakawa kino i mea ra.

<span id="an_18:7">18:7</span> A e kore ranei te Atua e ngaki i te mate
o ana tangata i whiriwhiri ai, e karanga nei ki a ia i te ao, i te po,
ahakoa whakaroa noa ia ki a ratou?

<span id="an_18:8">18:8</span> Ko taku kupu tenei ki a koutou, Ka hohoro
ia te takitaki i to ratou mate. Otira ka tae mai te Tama a te tangata, e
rokohina mai ranei e ia he whakapono i runga i te whenua?

<span id="an_18:9">18:9</span> ¶ Na ka korero ano ia i tenei kupu
whakarite ki etahi, i whakamanawa nei ki a ratou ano he tika, i
whakakorekore ki era atu katoa:

<span id="an_18:10">18:10</span> Tokorua nga tangata i haere ki te
temepara ki te inoi; he Parihi tetahi, ko tetahi he pupirikana.

<span id="an_18:11">18:11</span> Tu ana te Parihi ko ia anake, ko tana
karakia tenei, E te Atua, ka whakawhetai ahau ki a koe, no te mea kahore
ahau e rite ki era atu tangata, ki te hunga hao taonga, kino, puremu,
moku hoki te rite ki tenei pupirikana.

<span id="an_18:12">18:12</span> Takirua aku nohoanga pukutanga i te
wiki, e hoatu ana e ahau te wahi whakatekau o aku mea katoa.

<span id="an_18:13">18:13</span> Ko te pupirikana ia i tu mai i tawhiti,
kihai i mea kia anga ake ona kanohi ki te rangi, heoi patuki ana ki tona
uma, ka mea, E te Atua, tohungia ahau, te tangata hara.

<span id="an_18:14">18:14</span> Ko taku kupu tenei ki a koutou, Nui atu
te tika o tenei i to tera i te hokinga ki tona whare: ki te whakanui
hoki tetahi i a ia, ka whakaititia; ki te whakaiti tetahi i a ia, ka
whakanuia.

<span id="an_18:15">18:15</span> ¶ Na ka kawea mai e ratou ki a ia a
ratou tamariki nonohi, kia pa ai ia ki a ratou: otiia, no te kitenga o
ana akonga, ka riria atu ratou.

<span id="an_18:16">18:16</span> Otira ka karangatia atu ratou e Ihu ki
a ia, ka mea ia, Tukua nga tamariki nonohi kia haere mai ki ahau, kaua
hoki ratou e araia atu: no nga penei hoki te rangatiratanga o te Atua.

<span id="an_18:17">18:17</span> He pono taku e mea nei ki a koutou, Ki
te kahore e rite te tango a tetahi i te rangatiratanga o te Atua ki ta
te tamaiti nohinohi, e kore rawa ia e tomo ki roto.

<span id="an_18:18">18:18</span> ¶ Na ka ui tetahi rangatira ki a ia, ka
mea, E te kaiwhakaako pai, me aha ahau ka whiwhi ai ki te ora tonu?

<span id="an_18:19">18:19</span> Na ko te meatanga a Ihu ki a ia, he aha
ahau i kiia ai e koe he pai? kahore tetahi i pai, kotahi anake, ko te
Atua.

<span id="an_18:20">18:20</span> E matau ana koe ki nga ture, Kaua e
puremu, Kaua e patu tangata, Kaua e tahae, Kaua e whakapae teka,
Whakahonoretia tou papa me tou whaea.

<span id="an_18:21">18:21</span> Na ka mea ia, Kua rite i ahau enei
katoa no toku tamarikitanga ake.

<span id="an_18:22">18:22</span> A, i te rongonga Ihu ki tenei, ka mea
ki a ia, Kotahi te mea kahore ano i rite i a koe: hokona au mea katoa,
ka tuwha atu ma nga mea rawakore, a e whai taonga koe ki te rangi: a
haere mai i muri i ahau.

<span id="an_18:23">18:23</span> Na ka rongo ia ki enei mea, ka pouri
rawa; he nui hoki ona taonga.

<span id="an_18:24">18:24</span> A ka kite a Ihu i a ia, ka mea, Ano te
whakauaua o te tapoko o te hunga taonga ki te rangatiratanga o te Atua!

<span id="an_18:25">18:25</span> Erangi hoki te haere o te kamera ra te
kowhao o te ngira e takoto noa ana, he whakauaua rawa ia te tomo o te
tangata taonga ki roto ki te rangatiratanga o te Atua.

<span id="an_18:26">18:26</span> Na ka mea nga kaiwhakarongo, Ko wai ra
e ora?

<span id="an_18:27">18:27</span> Otira i mea ia, Ko nga mea e kore e
taea e te tangata, ka taea e te Atua.

<span id="an_18:28">18:28</span> A ka mea a Pita, Na, kua whakarerea nei
e matou a matou nei mea, a kua aru i a koe.

<span id="an_18:29">18:29</span> Na ka mea ia ki a ratou, He pono taku e
mea nei ki a koutou, Kahore he tangata i whakarere, he whare, he wahine,
he tuakana, he matua, he tamariki, i te whakaaro ki te rangatiratanga o
te Atua,

<span id="an_18:30">18:30</span> E kore e riro mai i a ia i tenei wa nga
mea tini noa atu, a i te ao meake puta ko te ora tonu.

<span id="an_18:31">18:31</span> ¶ A ka mau ia ki te tekau ma rua, ka
mea ki a ratou, Na e haere ana tenei tatou ki Hiruharama, a ka rite
katoa nga mea i tuhituhia e nga poropiti mo te Tama a te tangata.

<span id="an_18:32">18:32</span> Ka tukua hoki ia ki nga tauiwi, ka
tawaia, ka whakatupuria kinotia, ka tuwhaina:

<span id="an_18:33">18:33</span> A ka oti ia te whiu, ka whakamatea: a i
te toru o nga ra ka ara.

<span id="an_18:34">18:34</span> A kihai ratou i matau ki tetahi o enei
mea: he mea huna hoki i a ratou tenei kupu, kihai ratou i mohio ki nga
mea i korerotia.

<span id="an_18:35">18:35</span> ¶ A, i a ia e whakatata ana ki Heriko,
tera tetahi matapo e noho ana i te taha o te huarahi e tono mea ana
mana:

<span id="an_18:36">18:36</span> A, i tona rongonga i te mano e haere
ana, ka ui atu, He aha tenei?

<span id="an_18:37">18:37</span> Ka mea ratou ki a ia, Ko Ihu o Nahareta
e haere ana.

<span id="an_18:38">18:38</span> Katahi ia ka karanga, ka mea, E Ihu, e
te Tama a Rawiri, kia aroha ki ahau.

<span id="an_18:39">18:39</span> Na ka riria ia e te hunga i haere i mua
kia noho puku: heoi rahi noa ake tana karanga, E te Tama a Rawiri, kia
aroha ki ahau.

<span id="an_18:40">18:40</span> Na ka tu a Ihu, ka mea kia arahina mai
ki a ia: a, no ka tata, ka ui ki a ia,

<span id="an_18:41">18:41</span> Ka mea, Kia ahatia koe e ahau? Ka mea
ia, E te Ariki, kia titiro ahau.

<span id="an_18:42">18:42</span> Ka mea a Ihu ki a ia, Titiro: na tou
whakapono koe i whakaora.

<span id="an_18:43">18:43</span> A titiro tonu ake ia, a aru ana i a ia,
me te whakakororia i te Atua: a, no te kitenga o te iwi katoa, ka
whakamoemiti ki te Atua.

<span id="an_19:1">19:1</span> ¶ A ka tomo ia, a tika ana ra waenganui o
Heriko,

<span id="an_19:2">19:2</span> Na ko tetahi tangata, ko Hakiaha te ingoa
i huaina ai, he rangatira pupirikana, he tangata taonga ano:

<span id="an_19:3">19:3</span> I whai ia kia kite i a Ihu he pehea ranei
ia: heoi kihai i taea ia i te mano, he tangata poto hoki.

<span id="an_19:4">19:4</span> Na ka oma ia ki mua, a kake ana ki tetahi
hokamora, kia kite i a ia: meake hoki ia tika ra reira.

<span id="an_19:5">19:5</span> A, no ka tae a Ihu ki taua wahi, ka
titiro ake, ka mea ki a ia, E Hakiaha, kia hohoro te heke iho; me noho
hoki ahau ki tou whare aianei.

<span id="an_19:6">19:6</span> A hohoro tonu tona heke iho, a ka koa ki
a ia hei manuhiri mana.

<span id="an_19:7">19:7</span> A, i to ratou kitenga, ka amuamu katoa,
ka mea, Kua riro ia ki te tangata hara noho ai.

<span id="an_19:8">19:8</span> Na ka tu a Hakiaha, ka mea ki te Ariki, E
te Ariki, na e hoatu ana e ahau te hawhe o aku taonga ki te hunga
rawakore; a, ki te mea kua riro he mai i ahau te mea a tetahi, ka
takiwhatia e ahau taku utu.

<span id="an_19:9">19:9</span> Na ko te meatanga a Ihu ki a ia,
Nonaianei te ora i tae mai ai ki tenei whare, he tama nei hoki ia na
Aperahama.

<span id="an_19:10">19:10</span> I haere mai hoki te Tama a te tangata
ki te rapu, ki te whakaora i te mea i ngaro.

<span id="an_19:11">19:11</span> ¶ A, i a ratou e whakarongo ana ki enei
mea, ka korerotia ano e ia tetahi kupu whakarite, no te mea e tata ana
ia ki Hiruharama, e mea ana hoki ratou, ko taua wa pu ano whakakitea ai
te rangatiratanga o te Atua.

<span id="an_19:12">19:12</span> Na reira ia ka mea, I haere tetahi
rangatira nui ki tetahi whenua mamao, kia riro mai i a ia tetahi
rangatiratanga, ka hoki mai ai.

<span id="an_19:13">19:13</span> Kotahi tekau ana pononga i karangatia e
ia, kotahi tekau nga pauna i hoatu e ia ki a ratou, ka mea ki a ratou,
Mahia enei, kia hoki mai ra ano ahau.

<span id="an_19:14">19:14</span> Otira i kino tona iwi ki a ia, ka tono
karere i muri i a ia, ka mea, E kore matou e pai ki tenei hei kingi mo
matou.

<span id="an_19:15">19:15</span> A, i tona hokinga mai, kua riro mai
hoki i a ia te rangatiratanga, ka mea kia karangatia ki a ia aua
pononga, i hoatu nei e ia te moni ki a ratou, kia kite ai ia i ta
tetahi, i ta tetahi i mahi ai.

<span id="an_19:16">19:16</span> Ka tae mai to mua, ka mea, E te ariki,
ka ngahuru nga pauna kua mahia ki tau pauna.

<span id="an_19:17">19:17</span> Ka mea ia ki a ia, Ka pai, e te pononga
pai: pono tonu tau mahi i te mea nohinohi rawa, na, hei rangatira koe mo
nga pa kotahi tekau.

<span id="an_19:18">19:18</span> A, ko te haerenga mai o te tuarua, ka
mea, E te ariki, e rima nga pauna kua mahia ki tau pauna.

<span id="an_19:19">19:19</span> Ka mea ia ki tenei, Hei rangatira ano
koe mo nga pa e rima.

<span id="an_19:20">19:20</span> Na, ko te haerenga mai o tetahi, ka
mea, E te ariki, na, tau pauna: i te rongoa hoki i ahau i roto i te
tauera:

<span id="an_19:21">19:21</span> I mataku hoki ahau i a koe, no te mea
he tangata uaua koe: e tango ana koe i te mea kihai i whakatakotoria iho
e koe, e kokoti ana i te mea kihai i ruia e koe.

<span id="an_19:22">19:22</span> Na, ko tana meatanga ki a ia, Kei ta
tou mangai he whakaheanga maku i a koe, e te pononga kino. I mohio koe
he tangata uaua ahau, e tango ana i te mea kihai i whakatakotoria e
ahau, e kokoti ana i te mea kihai i ruia e ahau:

<span id="an_19:23">19:23</span> He aha koe te hoatu ai i taku moni ki
te peeke, penei kua riro mai taua mea i ahau, me ona hua ano, i toku
taenga mai?

<span id="an_19:24">19:24</span> Na ka mea ia ki te hunga e tu tata ana,
Tangohia te pauna i a ia, hoatu hoki ki tera i nga pauna kotahi tekau.

<span id="an_19:25">19:25</span> Ka mea ratou ki a ia, E te ariki kotahi
nei tekau ana pauna.

<span id="an_19:26">19:26</span> Ko taku kupu hoki tenei ki a koutou, Ki
te whai mea tetahi, ka hoatu ano ki a ia; ki te kahore he mea a tetahi,
ko ana mea ake ka tangohia i a ia.

<span id="an_19:27">19:27</span> Tena ko aua hoariri oku kihai nei i pai
ki ahau hei kingi mo ratou, arahina mai ki konei, ka patu ki toku
aroaro.

<span id="an_19:28">19:28</span> ¶ A, no ka mutu enei korero, ka turia
atu e ia ki mua, ka haere ki Hiruharama.

<span id="an_19:29">19:29</span> A, no ka tata ia ki Petapaki, ki
Petani, ki te maunga e kiia nei ko to nga Oriwa, na tokorua ana akonga i
tonoa e ia.

<span id="an_19:30">19:30</span> I mea ia, Haere korua ki te kainga e
anga mai ana ki a korua; a, no ka tomo atu, ka kite korua i tetahi kuao
kaihe e here ana, he mea kahore ano i nohoia noatia e te tangata:
wetekina, arahina mai.

<span id="an_19:31">19:31</span> Ki te mea hoki tetahi ki a korua, He
aha i wetekina ai e korua? kia penei ta korua ki atu, E mea ana te Ariki
ki a ia mona.

<span id="an_19:32">19:32</span> Na, haere atu ana te hunga i tonoa,
rokohanga atu, rite tonu ki tana i korero ai ki a raua.

<span id="an_19:33">19:33</span> Na, i a raua e wewete ana i te kuao, ka
mea ona rangatira ki a raua, He aha korua ka wewete ai i te kuao na?

<span id="an_19:34">19:34</span> Na ko ta raua meatanga atu, E mea ana
te Ariki ki a ia mona.

<span id="an_19:35">19:35</span> Na ka arahina ia ki a Ihu: a panga iho
e raua o raua kakahu ki runga ki te kuao, whakanohoia ana a Ihu ki
runga.

<span id="an_19:36">19:36</span> A, i a ia e haere ana, ka wharikitia o
ratou kakahu ki te huarahi.

<span id="an_19:37">19:37</span> A, i a ia e whakatata ana ki te
heketanga o Maunga Oriwa, ka koa te huihui katoa o nga akonga, ka anga
ka whakamoemiti ki te Atua, he nui hoki te reo, mo nga merekara katoa i
kite ai ratou;

<span id="an_19:38">19:38</span> Ka mea, Ka whakapaingia te Kingi e
haere mai ana i runga i te ingoa o te Ariki: he rongo mau ki runga ki te
rangi, he kororia ki runga rawa.

<span id="an_19:39">19:39</span> Na ka mea etahi o nga Parihi i roto i
te mano ki a ia, E te Kaiwhakaako, riria au akonga.

<span id="an_19:40">19:40</span> Na ka whakahoki ia, ka mea, Ko taku
kupu tenei ki a koutou, me i noho puku enei, kua karanga ake nga kamaka.

<span id="an_19:41">19:41</span> ¶ A, no ka tata ia, ka kite i te pa, ka
tangihia e ia.

<span id="an_19:42">19:42</span> Ka mea ia, Me i mohio koe, a koe ano,
ahakoa i tenei ra nei ano ou, ki nga mea e mau ai tou rongo! ko tenei
kua huna atu i ou kanohi.

<span id="an_19:43">19:43</span> Tera hoki e tae mai nga ra ki a koe, e
hanga ai e ou hoariri he parepare mou a taka noa, a ka karapotia koe, ka
kopania hoki i nga taha katoa.

<span id="an_19:44">19:44</span> A ka whakahoroa koe ki raro, me au
tamariki i roto i a koe; e kore ano e waiho tetahi kamaka i runga i
tetahi kamaka i roto i a koe; no te mea kihai koe i matau ki te wa i
tirohia ai koe.

<span id="an_19:45">19:45</span> A ka tomo ia ki te temepara, ka anga ka
pei ki waho i te hunga i reira e hoko ana.

<span id="an_19:46">19:46</span> Ka mea ki a ratou, Kua oti te tuhituhi,
Ko toku whare hei whare inoi: a kua meinga nei e koutou hei ana mo nga
kaipahua.

<span id="an_19:47">19:47</span> A whakaako ana ia i te temepara i ia
ra, i a ra. Otiia ka rapu nga tohunga nui me nga karaipi me nga
rangatira o te iwi kia whakangaromia ia;

<span id="an_19:48">19:48</span> Heoi kihai i kitea ta ratou e mea ai:
no te mea e u ana nga tangata katoa ki a ia, e whakarongo ana.

<span id="an_20:1">20:1</span> ¶ A i tetahi o aua ra, i a ia e whakaako
ana i te iwi i roto i te temepara, e kauwhau ana i te rongopai, ka tae
mai nga tohunga nui, nga karaipi, me nga kaumatua ki a ia,

<span id="an_20:2">20:2</span> Ka korero ki a ia, ka mea, Korerotia mai
ki a matou te mana i mea ai koe i enei mea? na wai hoki i hoatu tena
mana ki a koe?

<span id="an_20:3">20:3</span> Ka whakahoki ia, ka mea ki a ratou, Maku
hoki e ui ki a koutou kia kotahi kupu; ma koutou e mea mai ki ahau:

<span id="an_20:4">20:4</span> Ko te iriiringa a Hoani, no te rangi
ranei, no te tangata ranei?

<span id="an_20:5">20:5</span> A ka korero ratou ki a ratou ano, ka mea,
Ki te mea tatou, No te rangi; ka mea mai ia, Ha, he aha koutou te
whakapono ai ki a ia?

<span id="an_20:6">20:6</span> A ki te mea tatou, No te tangata; ka
akina tatou e te iwi katoa ki te kamaka: e whakapono ana hoki ratou he
poropiti a Hoani

<span id="an_20:7">20:7</span> Na ka whakahokia e ratou, E kore e kitea
no hea ranei.

<span id="an_20:8">20:8</span> Na ko te meatanga a Ihu ki a ratou, E
kore ano e korerotia e ahau ki a koutou te mana i mea ai ahau i enei
mea.

<span id="an_20:9">20:9</span> ¶ Na ka anga ia ka korero i tenei kupu
whakarite ki te iwi; I whakatokia tetahi mara waina e tetahi tangata, a
tukua ana ki nga kaimahi, a haere ana ki tawhiti, a maha noa nga ra.

<span id="an_20:10">20:10</span> A i te po i tika ai ka tonoa e ia he
pononga ki nga kaimahi, kia hoatu ai e ratou ki a ia etahi o nga hua o
te mara waina: otira ka whiua ia e nga kaimahi, whakahokia kautia ana.

<span id="an_20:11">20:11</span> Na ka tonoa ano e ia tetahi atu
pononga: a ka whiua ano ia e ratou, ka tukinotia, whakahokia kautia ana.

<span id="an_20:12">20:12</span> Na ka tonoa ano hoki tetahi e ia, te
tuatoru: a tukitukia ana ia e ratou, maka ana ki waho.

<span id="an_20:13">20:13</span> Na ka mea te rangatira o te mara waina,
Me pehea ahau? Ka tonoa e ahau taku tama, taku e aroha nei: tera pea
ratou e hopohopo ki a ia.

<span id="an_20:14">20:14</span> Otira, no te kitenga o nga kaimahi i a
ia, ka korerorero ki a ratou ano, ka mea, Ko te rangatira tenei mona te
kainga: tena, tatou ka whakamate i a ia, kia riro mai ai te kainga i a
tatou.

<span id="an_20:15">20:15</span> Na maka ana ia ki waho o te mara waina,
whakamatea iho. Na ka aha te rangatira o te mara waina ki a ratou?

<span id="an_20:16">20:16</span> Ka haere ia, ka whakangaro i aua
kaimahi, ka hoatu te mara waina ki etahi atu. A ka rongo ratou, ka mea,
Kauaka.

<span id="an_20:17">20:17</span> Ka titiro ia ki a ratou, ka mea, He aha
ra tenei kua oti nei te tuhituhi, Ko te kohatu i kapea e nga kaihanga,
kua meinga tenei hei mo te kokonga?

<span id="an_20:18">20:18</span> Na, ki te hinga tetahi ki runga ki
tenei kohatu, mongamonga noa; ki te hinga tenei kohatu ki runga ki
tetahi, ngotangota noa ia, ano he puehu.

<span id="an_20:19">20:19</span> Na ka whai nga tohunga nui me nga
karaipi kia hopukia ia i taua wa ano; ka mataku ratou i te iwi: i mohio
hoki ratou i korerotia e ia tenei kupu whakarite mo ratou.

<span id="an_20:20">20:20</span> ¶ Na ka ata tirohia ia e ratou, ka
tonoa mai he kaiwhakarongo, ano te ahua kei to te hunga tika, hei hopu
mo tana korero, kia tukua ai ia ki te rangatiratanga, ki te kaha o te
kawana.

<span id="an_20:21">20:21</span> A ka ui ratou ki a ia, ka mea, E te
Kaiwhakaako, e mohio ana matou he tika tau e korero nei, e whakaako nei,
e kore ano e manakohia e koe te kanohi tangata, engari e whakaako pono
ana koe i te huarahi o te Atua:

<span id="an_20:22">20:22</span> He mea tika ranei te hoatu takoha e
matou ki a Hiha, kahore ranei?

<span id="an_20:23">20:23</span> Otira i kitea e ia to ratou hianga, a
ka mea kia ratou, He aha koutou ka whakamatautau nei i ahau?

<span id="an_20:24">20:24</span> Kia kite ahau i tetahi pene. No wai
tona ahua me te tuhituhinga? Na ka whakahoki ratou, ka mea, No Hiha.

<span id="an_20:25">20:25</span> Katahi ia ka mea ki a ratou, hoatu
rapea ki a Hiha nga mea a Hiha, ki te Atua ano nga mea a te Atua.

<span id="an_20:26">20:26</span> Heoi kihai i taea e ratou te hopu i
tetahi korero ana i te aroaro o te iwi: na ka miharo ratou ki tana kupu,
a whakarongo kau ana.

<span id="an_20:27">20:27</span> ¶ Na ka tae mai etahi o nga Haruki e
mea nei kahore he aranga; ka ui ki a ia,

<span id="an_20:28">20:28</span> Ka mea, E te Kaiwhakaako, i tuhituhi a
Mohi ki a matou, Ki te mate te tuakana o tetahi tangata, he wahine ano
tana, a ka mate urikore ia, me tango te wahine e tona teina, ka
whakatupu uri ai mo tona tuakana.

<span id="an_20:29">20:29</span> Na, tokowhitu taua whanau; ka tango to
mua i te wahine, a mate urikore ana.

<span id="an_20:30">20:30</span> Na ka tango te tuarua i te wahine, a ka
mate urikore ano ia.

<span id="an_20:31">20:31</span> Na ka tango te tuatoru i a ia; penei
ano nga tokowhitu: kahore a ratou tamariki i waiho ai, a mate iho ratou.

<span id="an_20:32">20:32</span> Na muri iho i te katoa ka mate hoki te
wahine.

<span id="an_20:33">20:33</span> Na, i te aranga, ma wai o ratou te
wahine? he wahine hoki ia na te tokowhitu.

<span id="an_20:34">20:34</span> Ka whakahoki a Ihu, ka mea ki a ratou,
E marena ana, e hoatu ana ki te marena, nga tamariki o tenei ao:

<span id="an_20:35">20:35</span> Tena ko te hunga e paingia ana kia
whiwhi ki tera ao, ki te aranga ano i roto i te hunga mate, e kore e
marena, e kore ano e hoatu ki te marena:

<span id="an_20:36">20:36</span> E kore ano ratou e ahei kia mate: e
rite ana hoki ki nga anahera; he tama hoki ratou na te Atua, he tama na
te aranga.

<span id="an_20:37">20:37</span> Na, ko te aranga o te hunga mate, kua
whakakitea mai tena e Mohi i tana mo te rakau, i karangatia ai te Ariki
ko te Atua o Aperahama, ko te Atua o Ihaka, ko te Atua o Hakopa.

<span id="an_20:38">20:38</span> Na ehara ia i te Atua no te hunga mate,
engari no te hunga ora: e ora katoa ana hoki i roto i a ia.

<span id="an_20:39">20:39</span> ¶ Na ka whakahoki etahi o nga karaipi
ka mea, E te Kaiwhakaako, he pai tau korero.

<span id="an_20:40">20:40</span> Kihai hoki ratou i maia ki te ui ano ki
a ia i tetahi mea.

<span id="an_20:41">20:41</span> Na ka mea ia ki a ratou, na te aha
ratou i mea ai he tama na Rawiri a te Karaiti?

<span id="an_20:42">20:42</span> Kua mea nei a Rawiri i te pukapuka o
nga waiata, I mea te Ariki ki toku Ariki, hei toku matau koe noho ai,

<span id="an_20:43">20:43</span> Kia meinga ra ano e ahau ou hoariri hei
turanga waewae mou.

<span id="an_20:44">20:44</span> Na ka kiia ia e Rawiri he Ariki, a he
pehea i tama ai ki a ia?

<span id="an_20:45">20:45</span> A, i te iwi katoa e whakarongo ana, ka
mea ia ki ana akonga,

<span id="an_20:46">20:46</span> Kia tupato ki nga karaipi, ko ta ratou
nei e rawe ai ko nga kakahu roroa ina haereere ratou, e matenui ana ki
nga ohatanga i nga kainga hokohoko, me nga nohoanga rangatira i nga
whare karakia me nga nohoanga rangatira i nga hakari:

<span id="an_20:47">20:47</span> Pau ake hoki i a ratou nga whare o nga
pouaru, e inoi roa ana hoki, he ahua kau: nui rawa te he e tau ki a
ratou.

<span id="an_21:1">21:1</span> ¶ Na ka titiro ake ia, ka kite i te hunga
taonga, e maka ana i a ratou moni hoatu noa ki te takotoranga moni.

<span id="an_21:2">21:2</span> A ka kite ia i tetahi pouaru rawakore, e
maka ana i nga moni nohinohi rawa e rua ki reira.

<span id="an_21:3">21:3</span> Na ka mea ia, He pono taku e mea nei ki a
koutou, nui ke ta tenei pouaru rawakore i maka ai i a ratou katoa:

<span id="an_21:4">21:4</span> Ko ratou katoa hoki e maka ana ko tetahi
wahi o a ratou mea hira noa atu ki roto ki nga moni tuku noa, ko ia o
tona rawakoretanga e maka ana i tona oranga katoa.

<span id="an_21:5">21:5</span> ¶ A i etahi e korero ana ki te temepara,
ka oti nei te whakapaipai ki nga kohatu papai, ki nga whakahere, ka mea
ia,

<span id="an_21:6">21:6</span> Na, ko enei mea e kite nei koutou, tera e
tae mai nga ra e kore ai e toe tetahi kohatu i runga i tetahi kohatu,
engari ka whakahoroa.

<span id="an_21:7">21:7</span> Na ka ui ratou ki a ia, ka mea, E te
Kaiwhakaako, ko a hea enei mea? he aha hoki te tohu ina tata enei mea te
puta?

<span id="an_21:8">21:8</span> A ka mea ia, Kia mahara kei mamingatia
koutou: he tokomaha hoki e haere mai i runga i toku ingoa, e mea, Ko
ahau ia: kua tata te taima: na, kei whai i muri i a ratou.

<span id="an_21:9">21:9</span> Na ka rongo koutou ki nga taua ki nga
whakaoho, kaua e mataku: kua takoto hoki te tikanga mo enei mea kia
matua puta mai; taihoa ia te mutunga.

<span id="an_21:10">21:10</span> Katahi ia ka mea ki a ratou, Ka
whakatika tetahi iwi ki tetahi iwi, tetahi rangatiratanga ki tetahi
rangatiratanga;

<span id="an_21:11">21:11</span> Tera hoki e puta nga ru nunui, a i nga
tini wahi ka pa te matekai me nga mate uruta; me nga mea whakamataku
hoki, me nga tohu nunui o te rangi.

<span id="an_21:12">21:12</span> A ko mua ake i enei mea katoa pa ai o
ratou ringa ki a koutou, tukino ai i a koutou, tuku ai i a koutou ki nga
whare whakawa, ki nga whare herehere, me te arahi i a koutou ki nga
kingi, ki nga kawana, mo toku ingoa.

<span id="an_21:13">21:13</span> A ka waiho ki a koutou hei tohu
whakaatu.

<span id="an_21:14">21:14</span> Na whakatatutia iho ki o koutou ngakau,
kia kaua e whakaaroa wawetia ta koutou kupu e whakahoki atu ai:

<span id="an_21:15">21:15</span> Maku hoki e hoatu ki a koutou he
mangai, he matauranga, e kore e taea te whakakahore, te pehi, e o koutou
hoa whawhai katoa.

<span id="an_21:16">21:16</span> A ka tukua atu koutou e nga matua, e
nga teina, e nga whanaunga, e nga hoa; ka whakamatea ano etahi o koutou.

<span id="an_21:17">21:17</span> Ka kino ano nga tangata katoa ki a
koutou, he whakaaro ki toku ingoa.

<span id="an_21:18">21:18</span> Otiia e kore e ngaro tetahi makawe o o
koutou upoko.

<span id="an_21:19">21:19</span> Ma te manawanui e mau ai o koutou
wairua.

<span id="an_21:20">21:20</span> ¶ Otira ka kite koutou i Hiruharama e
karapotia ana e nga taua, ko reira koutou mohio ai, kua tata tona
whakangaromanga.

<span id="an_21:21">21:21</span> Hei reira kia oma te hunga i Huria ki
nga maunga; me te hunga i waenganui ona kia haere atu ki waho; kei haere
hoki ki reira te hunga i nga tuawhenua.

<span id="an_21:22">21:22</span> Ko nga ra hoki enei o te rapunga utu, e
rite ai nga mea katoa kua oti te tuhituhi.

<span id="an_21:23">21:23</span> Otira, aue te mate o te hunga e hapu
ana, o nga mea e whangai ana ki te u, i aua ra! e nui hoki te aitua ki
te whenua, me te riri ki tenei iwi.

<span id="an_21:24">21:24</span> A ka hinga ratou i te mata o te hoari,
ka riro parau ki nga iwi katoa: a ka takahia Hiruharama e nga tauiwi,
kia rite ra ano nga wa o nga tauiwi.

<span id="an_21:25">21:25</span> A ka whai tohu te ra, te marama, me nga
whetu, a ki runga ki te whenua he pawera no nga tauiwi, he tumatatenga
ki te haruru o te moana, o te ngaru;

<span id="an_21:26">21:26</span> Ka whiti nga tangata i te mataku, i te
manawapa ki nga mea e puta mai ana ki te ao: e ngaueue hoki nga mea kaha
o nga rangi.

<span id="an_21:27">21:27</span> KO reira ratou kite ai i te Tama a te
tangata e haere mai ana i runga i te kapua, me te kaha, me te kororia
nui.

<span id="an_21:28">21:28</span> A, no ka timata enei mea te puta,
titiro ake, kia ara hoki o koutou matenga; ka tata hoki to koutou
whakaoranga.

<span id="an_21:29">21:29</span> ¶ Na ka korerotia e ia tetahi kupu
whakarite ki a ratou; Titiro ki te piki, ki nga rakau katoa;

<span id="an_21:30">21:30</span> I te mea e pihi ana, na ka kite koutou,
ka matau noa ake, kua tata te raumati.

<span id="an_21:31">21:31</span> Waihoki, ko koutou, ina kite i enei mea
e puta ana, ka matau kua tata te rangatiratanga o te Atua.

<span id="an_21:32">21:32</span> He pono taku e mea nei ki a koutou, E
kore rawa e pahemo tenei whakatupuranga, kia puta ra ano enei mea katoa.

<span id="an_21:33">21:33</span> E pahemo te rangi me te whenua; ko aku
kupu ia e kore e pahemo.

<span id="an_21:34">21:34</span> Otira kia tupato ki a koutou ano, kei
taimaha o koutou ngakau i te kakai, i te haurangi, i nga raruraru o te
ao, a ka puta whakarere mai taua ra, ano he reti, ki a koutou:

<span id="an_21:35">21:35</span> Ka puta hoki ki nga tangata katoa e
noho ana i te mata o te whenua katoa.

<span id="an_21:36">21:36</span> Mo konei ra kia mataara, i nga wa katoa
kia inoi tonu, kia paingia ai koutou kia mawhiti i enei mea katoa meake
nei puta, kia tu hoki i te aroaro o te Tama a te tangata.

<span id="an_21:37">21:37</span> A i ia ra e whakaako ana ia i roto i te
temepara; a ia ia po e haere ana, ka noho i te maunga e kiia nei ko te
maunga o nga Oriwa.

<span id="an_21:38">21:38</span> A i te atatu ka haere mai nga tangata
ki a ia ki te temepara, ki te whakarongo ki a ia.

<span id="an_22:1">22:1</span> ¶ Na kua tata te hakari taro rewenakore e
kiia nei ko te kapenga.

<span id="an_22:2">22:2</span> A ka rapu nga tohunga nui me nga karaipi
ki te pehea e whakamate ai ratou i a ia: i mataku hoki ratou i te iwi.

<span id="an_22:3">22:3</span> Na ka uru a hatana ki a Hura, tona ingoa
nei ko Ikariote, ko ia nei tetahi o te tekau ma rua.

<span id="an_22:4">22:4</span> A ka haere ia, ka korero ki nga tohunga
nui, ki nga rangatira hoia me pehea e tukua ai ia e ia ki a ratou.

<span id="an_22:5">22:5</span> A ka hari ratou, ka whakaae kia hoatu he
moni ki a ia.

<span id="an_22:6">22:6</span> Na ka whakaae ia, ka rapu i te wa pai hei
tukunga i a ia ki a ratou i te mea e ngaro atu ana te mano.

<span id="an_22:7">22:7</span> ¶ Na ka taka mai te ra o te taro
rewenakore i tika nei kia patua te kapenga.

<span id="an_22:8">22:8</span> Ka tonoa e ia a Pita raua ko Hoani ka
mea, Tikina, taka te kapenga ma tatou, kia kai ai tatou.

<span id="an_22:9">22:9</span> Na ka mea raua ki a ia, Ko hea koe pai ai
kia taka e maua?

<span id="an_22:10">22:10</span> Ka mea ia ki a raua, na, ka tomo korua
ki te pa, ka tutaki he tangata ki a korua e mau ana i te kahaka wai; e
aru korua i a ia ki te whare e tomo ai ia.

<span id="an_22:11">22:11</span> Ka ki atu ki te tangata i te whare, E
mea ana te Kaiwhakaako ki a koe, Kei hea te ruma e kai ai matou ko aku
akonga i te kapenga?

<span id="an_22:12">22:12</span> A ka whakaaturia e ia ki a korua he
ruma nui i runga, oti rawa te whariki: me taka e korua ki reira.

<span id="an_22:13">22:13</span> Na haere ana raua, a rokohanga atu rite
tonu ki tana i korero ai ki a raua: a taka ana e raua te kapenga.

<span id="an_22:14">22:14</span> A ka rite te haora, ka noho ia, ratou
ko nga apotoro kotahi tekau ma rua.

<span id="an_22:15">22:15</span> Na ka mea ia ki a ratou, Nui atu toku
hiahia kia kai tahi tatou i tenei kapenga, i te mea kahore ano ahau i
mate noa:

<span id="an_22:16">22:16</span> Ko taku kupu hoki tenei ki a koutou, E
kore ahau e kai i tenei a muri ake nei, kia tino rite ra ano i te
rangatiratanga o te Atua.

<span id="an_22:17">22:17</span> Na ka mau ia ki te kapu, ka mutu te
whakawhetai, ka mea ia, Tangohia tenei, tuwhaina ma koutou:

<span id="an_22:18">22:18</span> Ko taku kupu hoki tenei ki a koutou, E
kore ahau e inu i te hua o te waina, kia tae mai ra ano te
rangatiratanga o te Atua.

<span id="an_22:19">22:19</span> Na ka mau ia ki te taro, ka mutu te
whakawhetai, ka whawhati, ka hoatu e ia ki a ratou, ka mea, Ko toku
tinana tenei e hoatu ana mo koutou: meinga tenei hei whakamahara ki
ahau.

<span id="an_22:20">22:20</span> I peratia ano hoki te kapu, i muri iho
i te hapa, a i mea ia, Ko te kawenata hou tenei kapu i runga i oku toto
e ringihia nei mo koutou.

<span id="an_22:21">22:21</span> ¶ Otira, tenei kei ahau nei, kei te
tepu, te ringa o te kaituku i ahau.

<span id="an_22:22">22:22</span> E haere ana hoki ra te Tama a te
tangata, e pera ana me te mea i whakaritea: otira, aue mo te tangata e
tukua ai ia!

<span id="an_22:23">22:23</span> Na ka anga ratou ka rapu ki a ratou
ano, ma wai o ratou tenei e mea.

<span id="an_22:24">22:24</span> A ka ara ano he tautohe a ratou, ko wai
o ratou e meinga ko te tangata tino nui.

<span id="an_22:25">22:25</span> Na ka mea ia ki a ratou, Ko nga kingi o
nga tauiwi e whakarangatira ana ki a ratou; ko te hunga whai mana ki
runga i a ratou ka kiia, He hunga atawhai.

<span id="an_22:26">22:26</span> Otiia kaua koutou e pera: engari kia
rite ki to muri te mea nui o koutou: kia rite ano te tino tangata ki te
kaimahi.

<span id="an_22:27">22:27</span> Ko wai hoki te mea nui, ko ia e noho
ana ki te kai, ko te kaimahi ranei? ehara ranei i te tangata e noho ana
ki te kai? tenei raia ahau i roto i a koutou te rite nei ki te kaimahi.

<span id="an_22:28">22:28</span> Otira ko koutou te hunga i noho tahi
tonu me ahau i oku whakamatautauranga;

<span id="an_22:29">22:29</span> A ka whakarite ahau i te rangatiratanga
mo koutou, i te pera me ta toku Matua i whakarite ai moku:

<span id="an_22:30">22:30</span> Kia kai ai, kia inu ai koutou ki taku
tepu i toku rangatiratanga; a ka noho koutou ki runga ki nga torona,
whakawa ai i nga iwi kotahi tekau ma rua o Iharaira.

<span id="an_22:31">22:31</span> E Haimona, e Haimona, na, kua inoi a
Hatana kia riro koe i a ia, kia tataritia ai koe e ia, ano he witi:

<span id="an_22:32">22:32</span> Otiia kua inoi ahau mou, kei hemo tou
whakapono: a, kite tahuri mai ano koe, whakakahangia ou teina.

<span id="an_22:33">22:33</span> Na ka mea tera ki a ia, E te Ariki, e
pai ana ahau kia haere hei hoa mou ki te whare herehere, ki te mate
hoki.

<span id="an_22:34">22:34</span> Ano ra ko ia, Tenei taku kupu ki a koe,
e Pita, e kore te tikaokao e tangi aianei, ka toru au whakakahoretanga i
tou matau ki ahau.

<span id="an_22:35">22:35</span> A ka mea ia ki a ratou, I taku tononga
i a koutou, kahore he peke moni, kahore he putea, kahore he hu, i hapa
ranei koutou i tetahi mea? Ka mea ratou, Kahore.

<span id="an_22:36">22:36</span> Ano ra ko ia ki a ratou, Tena ko tenei
ki te mea he peke moni ta tetahi, mauria atu, me te putea ano: me ia
hoki kahore ana hoari, hokona atu tona kakahu, ka hoko mai ai i tetahi.

<span id="an_22:37">22:37</span> Ko taku kupu hoki tenei ki a koutou, Ko
te tikanga tenei, kia rite i ahau te mea kua oti nei te tuhituhi, ara,
Kua huihuia ia ki te hunga hara: he tutukitanga hoki to nga mea moku.

<span id="an_22:38">22:38</span> Na ka mea ratou, E te Ariki, na, e rua
enei hoari. ka mea ia ki a ratou, Kati ano.

<span id="an_22:39">22:39</span> ¶ Na ka puta atu ia, ka haere ki Maunga
Oriwa, ko tana hanga hoki tera; me te aru ano ana akonga i a ia.

<span id="an_22:40">22:40</span> A, i ia i taua wahi, ka mea ia ki a
ratou, Me inoi kei uru koutou ki te whakamatautauranga.

<span id="an_22:41">22:41</span> Na ka mawehe atu ia i a ratou, kei to
te taunga kamaka te matara, a ka tuku i ona turi ka inoi,

<span id="an_22:42">22:42</span> Ka mea, E Pa, ki te pai koe, tangohia
atu tenei kapu i ahau: otira kauaka e waiho i taku e pai ai, engari i
tau.

<span id="an_22:43">22:43</span> Na ka puta mai ki a ia tetahi anahera i
te rangi, e whakakaha ana i a ia.

<span id="an_22:44">22:44</span> A, i te oke o tona wairua, ka hohonu
ake tana inoi: ko tona kakawa ka pena i te tepe toto e turuturu iho ana
ki te whenua.

<span id="an_22:45">22:45</span> Na ka ara ia i te inoi, a ka tae ki ana
akonga, rokohanga atu e moe ana ratou, he ngakau pouri hoki.

<span id="an_22:46">22:46</span> Na ko tana meatanga ki a ratou, He aha
koutou ka moe ai? Whakatika ki te inoi, kei uru koutou ki te
whakamatautauranga.

<span id="an_22:47">22:47</span> ¶ I a ia e korero ana, na, ko te
huihuinga tangata, a ko tera e huaina ra ko Hura, ko tetahi o te tekau
ma rua, e haere ana i mua i a ratou; a ka whakatata ia ki a Ihu ki te
kihi i a ia.

<span id="an_22:48">22:48</span> Ano ra ko Ihu ki a ia, E Hura, he kihi
tau hei tuku mo te Tama a te tangata?

<span id="an_22:49">22:49</span> A, no te kitenga o te hunga i tona taha
i nga mea tera e tupono, ka mea ratou, E te Ariki, me patu ranei e matou
ki te hoari?

<span id="an_22:50">22:50</span> Na haua iho e tetahi o ratou te pononga
a te tohunga nui, poroa ana tona taringa matau.

<span id="an_22:51">22:51</span> Na ka oho a Ihu, ka mea, Kati ra i
tenei. Whakapakia ana tona taringa, na kua ora.

<span id="an_22:52">22:52</span> Katahi a Ihu ka mea ki nga tohunga nui,
ki nga rangatira o te temepara, ki nga kaumatua, i haere atu ki a ia, He
tahae ahau i haere mai ai koutou me nga hoari, me nga patu?

<span id="an_22:53">22:53</span> I ahau e noho ana i a koutou i te
temepara i ia ra, i ia ra, kihai i totoro mai o koutou ringa ki ahau:
otira no koutou tenei haora, ko te kaihanga hoki o te pouri.

<span id="an_22:54">22:54</span> ¶ Na ka hopukina ia e ratou, ka arahina
atu, a kawea ana ki roto ki te whare o te tino tohunga. Ko Pita ia i aru
mai i tawhiti.

<span id="an_22:55">22:55</span> A, no ka oti i a ratou he kapura te
tahu ki waenga marae, i a ratou e noho tahi ana, ka noho hoki a Pita i
waenganui o ratou.

<span id="an_22:56">22:56</span> Na ka kitea ia e tetahi kotiro, i a ia
e noho ana i te marama o te kapura; a matatau tonu te titiro ki a ia, ka
mea, I a ia ano hoki tenei.

<span id="an_22:57">22:57</span> Na ka whakakahore ia ki a ia, ka mea, E
ko, kahore ahau e mohio ki a ia.

<span id="an_22:58">22:58</span> A taro kau iho ka kite tetahi atu i a
ia, ka mea, No ratou hoki koe. Na ka mea a Pita, E mara, kahore.

<span id="an_22:59">22:59</span> A, me te mea kotahi te haora i muri
iho, ka tohe ano tetahi atu, ka mea, He pono i a ia ano hoki tenei: no
Kariri hoki.

<span id="an_22:60">22:60</span> A ka mea a Pita, E mara, kahore ahau e
matau ki tau e mea na. A i reira pu ano, i a ia e korero ana, ka tangi
te tikaokao.

<span id="an_22:61">22:61</span> Na ka tahuri te Ariki, ka titiro ki a
Pita A ka mahara a Pita ki te kupu a te Ariki, ki tana meatanga ki a ia,
E kore e tangi te tikaokao, ka toru au whakakahoretanga i ahau.

<span id="an_22:62">22:62</span> Na haere atu ana a Pita ki waho, a nui
atu tona tangi.

<span id="an_22:63">22:63</span> ¶ Na ka taunu nga kaipupuri o Ihu ki a
ia, ka whiu i a ia.

<span id="an_22:64">22:64</span> Ka koparea ona kanohi, a ka ui ratou ki
a ia, ka mea, Poropiti mai, na wai koe i papaki?

<span id="an_22:65">22:65</span> He maha hoki era atu kupu kino i korero
ai ratou ki a ia.

<span id="an_22:66">22:66</span> A, i te aonga tonutanga o te ra, ka
huihui nga kaumatua o te iwi, nga tohunga nui, me nga karaipi, a arahina
atu ana ia ki to ratou runanga, ka mea ratou,

<span id="an_22:67">22:67</span> Ki te mea ko te Karaiti koe, korerotia
mai ki a matou. Ano ra ko ia ki a ratou, Ki te korerotia e ahau ki a
koutou, e kore koutou e whakapono;

<span id="an_22:68">22:68</span> Ki te ui ahau, e kore koutou e
whakahoki kupu mai ki ahau.

<span id="an_22:69">22:69</span> Haere ake nei ka noho te Tama a te
tangata ki matau o te kaha o te Atua.

<span id="an_22:70">22:70</span> Na ka mea ratou katoa, Ko te Tama ranei
koe a te Atua? Ano ra ko ia ki a ratou, Kua korerotia mai na e koutou ko
ahau ia.

<span id="an_22:71">22:71</span> Na ka mea ratou, hei aha ake he
kaiwhakaatu ma tatou? kua rongo nei hoki tatou i ta tona mangai.

<span id="an_23:1">23:1</span> ¶ Katahi ka whakatika to ratou huihui
katoa, a arahina ana ia ki a Pirato.

<span id="an_23:2">23:2</span> Na ka anga ratou ka whakapa he ki a ia,
ka mea, Kua mau i a matou tenei tangata e kukume ke ana i te iwi, e mea
ana kia kaua e hoatu te takoha ki a Hiha, e ki ana he kingi ia, ko te
Karaiti.

<span id="an_23:3">23:3</span> Na ka ui a Pirato ki a ia, ka mea, Ko koe
ranei te kingi o nga Hurai? Ka whakahoki ia ki a ia, ka mea, Kua
korerotia mai na e koe.

<span id="an_23:4">23:4</span> Na ko te meatanga a Pirato ki nga tohunga
nui, ki nga mano, kahore tetahi he o tenei tangata i mau i ahau.

<span id="an_23:5">23:5</span> A nui atu ta ratou tohe, ka mea, E
whakatutehu ana ia i te iwi, e whakaako ana puta noa i Huria, timata mai
i Kariri a tae noa mai ki konei.

<span id="an_23:6">23:6</span> I te rongonga ia o Pirato ki Kariri, ka
ui, No Kariri ranei tenei tangata?

<span id="an_23:7">23:7</span> A, i tona mohiotanga no te rangatiratanga
ia o Herora, ka tonoa ia ki a Herora, i Hiruharama hoki ia i aua ra.

<span id="an_23:8">23:8</span> Na, i te kitenga o Herora i a Ihu, nui
rawa tona hari; kua roa ia e hiahia ana kia kite i a ia, he maha hoki
nga mea i rangona e ia mona; na ka tumanako ia kia kite i tetahi
merekara e meinga ana e ia.

<span id="an_23:9">23:9</span> Na he maha nga kupu i ui ai ia ki a ia;
heoi kahore kau he kupu i whakahokia e ia.

<span id="an_23:10">23:10</span> Na tu ana nga tohunga nui me nga
karaipi, kaha rawa hoki ta ratou whakapa he ki a ia.

<span id="an_23:11">23:11</span> Na ka whakakorekore a Herora ratou ko
ana hoia ki a ia, ka taunu, a ka oti ia te whakakakahu ki te kahu
whakapaipai, ka whakahokia atu ki a Pirato.

<span id="an_23:12">23:12</span> I taua rangi ano ka houhia te rongo a
Pirato raua ko Herora: i mua hoki e mauahara ana ki a raua.

<span id="an_23:13">23:13</span> ¶ Na ka karangatia e Pirato nga tohunga
nui, nga rangatira, me te iwi ano,

<span id="an_23:14">23:14</span> Ka mea ia ki a ratou, kua kawea mai nei
e koutou tenei tangata ki ahau, me te ki ano kei te kukume ke ia i te
iwi: a ka oti nei ia te uiui e ahau i to koutou aroaro, na, kihai i mau
i ahau tetahi he o tenei tangata i roto i nga mea i whakapangia nei e
koutou ki a ia.

<span id="an_23:15">23:15</span> A kihai ano hoki a Herora: nana ia i
whakahoki mai ki a tatou, na, kahore ana mahi e tika ai kia mate ia.

<span id="an_23:16">23:16</span> Na, me whiu ia e ahau, ka tuku atu ai.

<span id="an_23:17">23:17</span> Kua takoto hoki te tikanga kia tukua
atu tetahi ki a ratou i te hakari.

<span id="an_23:18">23:18</span> Na ka panui ratou ki te karanga, ka
mea, Whakamatea tenei, ko Parapa te tuku mai ki a matou:

<span id="an_23:19">23:19</span> Ko tenei hoki i maka ki te whare
herehere mo te nananga i nana ai ia i roto i te pa, mo te patu tangata.

<span id="an_23:20">23:20</span> Na ka mea atu ano a Pirato, he mea hoki
nana kia tukua a Ihu;

<span id="an_23:21">23:21</span> Heoi hamama ana ratou, mea ana,
Ripekatia ia, ripekatia.

<span id="an_23:22">23:22</span> Ka mea ano ia ki a ratou, ko te toru o
nga meatanga, he aha ra te kino i meinga e tenei tangata? Kahore ano i
mau i ahau tetahi he ona e mate ai: maku ia e whiu, ka tuku atu ai.

<span id="an_23:23">23:23</span> Otira nui atu o ratou reo ki te tohe, e
tono ana kia ripekatia ia. A riro rawa i ta o ratou reo.

<span id="an_23:24">23:24</span> Na ka whakaotia e Pirato kia waiho i ta
ratou i tono ai.

<span id="an_23:25">23:25</span> Na ka tukua ano ki a ratou te tangata i
maka ki te whare herehere mo te nananga, mo te patu tangata, ta ratou
hoki i tono ai; ko Ihu ia i tukua ki ta ratou i pai ai.

<span id="an_23:26">23:26</span> ¶ A i a ratou e arahi ana i a ia, ka
mau ratou ki tetahi tangata o Hairini, ki a Haimona, e haere mai ana i
nga whenua, a utaina ana ki a ia te ripeka, kia amohia i muri i a Ihu.

<span id="an_23:27">23:27</span> Na he nui te huihuinga o te iwi i aru i
a ia, me nga wahine hoki e tangi ana, e aue ana ki a ia.

<span id="an_23:28">23:28</span> Na ka tahuri a Ihu ki a ratou, ka mea,
E nga tamahine o Hiruharama, kaua e tangi ki ahau, engari me tangi ki a
koutou ano, ki a koutou tamariki.

<span id="an_23:29">23:29</span> Tera hoki e puta nga ra e mea ai ratou,
Koa tonu nga pakoko, me nga kopu kahore i whanau, me nga u kahore i
ngotea.

<span id="an_23:30">23:30</span> Ko reira timata ai ratou te mea ki nga
maunga, Horo iho ki runga ki a matou: ki nga pukepuke hoki, Hipokina
matou.

<span id="an_23:31">23:31</span> Ki te meinga hoki enei mea e ratou i te
rakau e kaimata ana, ko te aha e meatia i te rakau ka maroke?

<span id="an_23:32">23:32</span> ¶ Na tera atu etahi tokorua, he hunga
mahi kino, e arahina ngatahitia ana me ia kia whakamatea.

<span id="an_23:33">23:33</span> A ka tae ratou ki te wahi e kiia nei ko
te Angaanga, ka ripekatia ia ki reira, me aua kaimahi kino, kotahi ki
matau, kotahi ki maui.

<span id="an_23:34">23:34</span> Na ka mea a Ihu, E Pa, houhia te rongo
ki a ratou: kahore hoki ratou e mohio ki ta ratou e mea nei. A wehewehea
ana ona kakahu e ratou he mea maka ki te rota.

<span id="an_23:35">23:35</span> Me te tu ano te iwi matakitaki ai. Ko
nga rangatira hoki ka tawai ki a ia, ka mea, Ko era atu i whakaorangia e
ia; mana ano ia e whakaora, ki te mea ia ko te Karaiti a te Atua, ko
tana i whiriwhiri ai.

<span id="an_23:36">23:36</span> Ko nga hoia etahi i taunu ki a ia, ka
haere mai me te kawe mai he winika ki a ia,

<span id="an_23:37">23:37</span> Ka mea, Ki te mea ko koe te Kingi o nga
Hurai, whakaora i a koe.

<span id="an_23:38">23:38</span> A tera te mea i tuhituhia ki runga ake
i a ia, KO TE KINGI TENEI O NGA HURAI.

<span id="an_23:39">23:39</span> Na ko tetahi o nga kaimahi kino i
whakairia ra i kohukohu ki a ia, i mea, Ki te mea ko te Karaiti koe,
whakaorangia koe, maua hoki.

<span id="an_23:40">23:40</span> Na ka whakahoki tetahi, ka riri ki a
ia, ka mea, E kore ranei koe e wehi ki te Atua, kei tenei mate tahi nei
hoki koe?

<span id="an_23:41">23:41</span> Ka tika raia to taua; ka whiwhi hoki
taua ki nga mea e tika ana mo a taua hanga: ko tenei ia kahore ana mahi
he.

<span id="an_23:42">23:42</span> Na ko tana meatanga ki a Ihu, E te
Ariki, kia mahara koe ki ahau ina haere mai koe i runga i tou
rangatiratanga.

<span id="an_23:43">23:43</span> Ano ra ko Ihu ki a ia, he pono taku e
mea nei ki a koe, Ko aianei koe noho ai ki ahau ki Pararaiha.

<span id="an_23:44">23:44</span> ¶ Na kua tata ki te ono o nga haora, a
ka pouri a runga o te whenua katoa, tae noa ki te iwa o nga haora.

<span id="an_23:45">23:45</span> I pouri hoki te ra, a i wahia te arai o
te whare tapu i waenganui pu.

<span id="an_23:46">23:46</span> A nui atu te reo o Ihu ki te karanga; i
mea ia, E Pa, tenei toku wairua ka tukua atu nei ki ou ringa: ka mutu
enei kupu, ka hemo ia.

<span id="an_23:47">23:47</span> A, i te kitenga o te keneturio i taua
mea, ka whakakororia ia i te Atua, ka mea, he pono he tangata tika
tenei.

<span id="an_23:48">23:48</span> Me te hunga katoa hoki i huihui mai ki
te matakitaki, i to ratou kitenga i aua mea i meatia ra, ka patuki i o
ratou uma, a hoki ana.

<span id="an_23:49">23:49</span> A ko te hunga katoa i mohio ki a ia,
ratou ko nga wahine i aru mai i a ia i Kariri, i tu mai i tawhiti,
matakitaki ai ki enei mea.

<span id="an_23:50">23:50</span> ¶ Na tera tetahi tangata, ko Hohepa te
ingoa, he tangata noho runanga; he tangata pai, he tangata tika:

<span id="an_23:51">23:51</span> Kihai ia i whakaae ki to ratou
whakaaro, ki ta ratou mahi; no Arimatia ia, no tetahi pa o nga Hurai: a
he tangata ia e tatari ana ki te rangatiratanga o te Atua.

<span id="an_23:52">23:52</span> I haere ia ki a Pirato, a tonoa ana e
ia te tinana o Ihu.

<span id="an_23:53">23:53</span> Na, ka tangohia iho e ia taua tinana, a
takaia ana ki te rinena, ka waiho ki te rua i haua ki roto ki te kohatu,
kahore hoki i takoto noa tetahi tangata ki reira.

<span id="an_23:54">23:54</span> Na ko te ra takanga hakari ia, a meake
puao te hapati.

<span id="an_23:55">23:55</span> I aru ano nga wahine i haere tahi mai
nei me ia i Kariri, a kite ana i te urupa, i te whakatakotoranga ano o
tona tinana.

<span id="an_23:56">23:56</span> Na ka hoki ratou, ka mahi i nga mea
kakara, i nga hinu. A noho ana i te hapati, he whakaaro hoki ki te ture.

<span id="an_24:1">24:1</span> ¶ Na i te ra tuatahi o te wiki, i te tino
ata po, ka haere mai ratou ki te urupa, me te mau mai i nga mea kakara
kua mahia nei e ratou.

<span id="an_24:2">24:2</span> A rokohanga atu e ratou kua hurihia te
kamaka i te urupa.

<span id="an_24:3">24:3</span> A ka tomo ratou ki roto; kihai i kitea te
tinana o te Ariki, o Ihu.

<span id="an_24:4">24:4</span> Na, i a ratou e pokaikaha ana ki tenei,
na, tu ana nga tangata tokorua i o ratou taha, uira tonu nga kakahu.

<span id="an_24:5">24:5</span> Na, i a ratou e mataku ana, e kupapa iho
ana o ratou kanohi ki te whenua, ka mea raua ki a ratou, he aha koutou
ka rapu ai i te tangata ora i roto i te hunga mate?

<span id="an_24:6">24:6</span> Kahore ia i konei, engari kua ara: kia
mahara ki tana i mea ai ki a koutou i a ia ano i Kariri,

<span id="an_24:7">24:7</span> Ki tana meatanga, Kua takoto te tikanga
kia tukua te Tama a te tangata ki nga ringa o te hunga hara, kia
ripekatia, a i te toru o nga ra ka ara.

<span id="an_24:8">24:8</span> Na ka mahara ratou ki ana kupu;

<span id="an_24:9">24:9</span> A hoki mai ana i te urupa, ka korero i
enei mea katoa ki te tekau ma tahi, ki a ratou ko era atu katoa.

<span id="an_24:10">24:10</span> Na ko Meri Makarini ratou ko Hoana, ko
Meri whaea o Hemi, ko o ratou hoa wahine, nga kaikorero i enei mea ki
nga apotoro.

<span id="an_24:11">24:11</span> A ko te ahua o aua kupu ki ta ratou
whakaaro he mea tito noa; kihai i whakaponohia e ratou.

<span id="an_24:12">24:12</span> Katahi ka whakatika a Pita, ka oma ki
te urupa: a, ko tona pikonga iho ka kite, ko nga kakahu takai anake e
takoto ana; a hoki ana ki tona whare me te miharo ano i roto i a ia ki
taua mea i meatia.

<span id="an_24:13">24:13</span> ¶ Na tokorua o ratou e haere ana i taua
ra ki tetahi kainga, e ono tekau paronga te matara i Hiruharama, ko
Emauha te ingoa.

<span id="an_24:14">24:14</span> E korerorero ana hoki raua tetahi ki
tetahi ki enei mea katoa i meinga.

<span id="an_24:15">24:15</span> A, i a raua e korerorero ana, e uiui
ana ki a raua, na ko Ihu, ko ia tonu, kua whakatata, a haere tahi ana me
raua.

<span id="an_24:16">24:16</span> I puritia hoki o raua kanohi, i kore ai
raua e mohio ki a ia.

<span id="an_24:17">24:17</span> Na ka mea ia ki a raua, he aha enei
kupu e korero nei korua ki a korua, i a korua e haere nei? Na ka tu
raua, kihai i korikori, me te ahua pouri.

<span id="an_24:18">24:18</span> Na ka whakahoki tetahi, ko Kereopa te
ingoa, ka mea ki a ia, I Hiruharama koe e noho ana, a ko koe anake
kahore i mohio ki nga mea kua meinga nei ki reira i enei ra?

<span id="an_24:19">24:19</span> Ka mea ia ki a raua, Ki ehea mea? Ka
mea raua ki a ia, Ki nga mea o Ihu o Nahareta, he poropiti hoki ia, he
kaha tana mahi, tana kupu, i te aroaro o te Atua, o te iwi katoa:

<span id="an_24:20">24:20</span> Ki tona hoatutanga e nga tohunga nui, e
o matou rangatira hoki, kia tukua ki te mate, a ripekatia ana ia.

<span id="an_24:21">24:21</span> I tumanako ano matou ki a ia, mana e
whakaora a Iharaira. Na i te taha o enei mea katoa, ko te toru tenei o
nga ra i meinga ai enei mea.

<span id="an_24:22">24:22</span> A miharo noa iho matou ki etahi wahine
o matou, i haere i te atatu ki te urupa;

<span id="an_24:23">24:23</span> Heoi, i te korenga i kitea e ratou tona
tinana, ka hoki mai, ka mea, i kitea ano e ratou he putanga anahera, e
ki ana mai kei te ora ia.

<span id="an_24:24">24:24</span> Na ka haere atu etahi o o maua hoa ki
te urupa, a rokohanga atu, rite tonu ki ta nga wahine i korero ai: otira
kihai ia i kitea.

<span id="an_24:25">24:25</span> Na ko tana meatanga ki a raua, E te
hunga whakaarokore, ngakau puhoi ki te whakapono ki nga mea katoa i
korero ai nga poropiti:

<span id="an_24:26">24:26</span> Kahore ianei i takoto te tikanga kia pa
enei mea ki a te Karaiti, kia tomo ia ki tona kororia?

<span id="an_24:27">24:27</span> Na ka timata ia ki ta Mohi, ki ta nga
poropiti katoa, whakaaturia ana ki a raua nga mea mona o nga karaipiture
katoa.

<span id="an_24:28">24:28</span> A ka tata ki te kainga i haere ai raua:
na ka ahu atu ia, me te mea e haere tonu ana ia.

<span id="an_24:29">24:29</span> Na ka tohe raua ki a ia, ka mea, E noho
ki a maua: kua ahiahi hoki, kua titaha te ra. Na ka tomo atu ia, ka noho
ki a raua.

<span id="an_24:30">24:30</span> A, i tona nohoanga iho ki a raua ki te
kai, ka mau ia ki te taro, ka whakapai, ka whawhati, a hoatu ana ki a
raua.

<span id="an_24:31">24:31</span> Na kua kite o raua kanohi, a ka mohio
ki a ia; a ngaro whakarere atu ia i a raua.

<span id="an_24:32">24:32</span> A ka mea raua ki a raua, Kihai koia o
taua ngakau i mumura i roto i a taua, i a ia e korero ana ki a taua i te
ara, e whakaatu ana i nga karaipiture ki a taua?

<span id="an_24:33">24:33</span> Na ka whakatika raua i taua haora ano,
a hoki ana ki Hiruharama, a rokohanga atu kua huihui te tekau ma tahi me
o ratou hoa,

<span id="an_24:34">24:34</span> E mea ana, Koia rawa ano! kua ara te
Ariki, kua puta ki a Haimona.

<span id="an_24:35">24:35</span> Na ka korerotia e raua nga meatanga i
te ara, to raua mohiotanga hoki ki a ia i te whatiwhatinga o te taro.

<span id="an_24:36">24:36</span> ¶ A, i a raua e korero ana i enei mea,
na tera ia tu ana i waenganui o ratou, mea ana ki a ratou, Kia tau te
rangimarie ki a koutou.

<span id="an_24:37">24:37</span> Otira koera ana ratou, wehi ana; i
mahara hoki he wairua ta ratou i kite ai.

<span id="an_24:38">24:38</span> Na ko tana meatanga ki a ratou, He aha
koutou ka pororaru ai? na te aha hoki i puta ake ai nga whakaaroaronga i
roto i o koutou ngakau?

<span id="an_24:39">24:39</span> Tirohia oku ringa me oku waewae, ko
ahau tonu tenei: whawhakia ahau, kia kite ai koutou; kahore hoki o te
wairua kikokiko, wheua ranei, penei i oku e kitea mai na e koutou.

<span id="an_24:40">24:40</span> A, no ka korerotia e ia tenei, ka
whakakitea e ia ki a ratou ona ringa me ona waewae.

<span id="an_24:41">24:41</span> A, i a ratou kahore nei i whakapono i
te hari, e miharo ana hoki, ka mea ia ki a ratou, he kai ranei ta koutou
kei konei?

<span id="an_24:42">24:42</span> Na ka hoatu e ratou ki a ia tetahi ika,
he mea tunutunu, me te honi.

<span id="an_24:43">24:43</span> Na ka tango ia, a kainga ana e ia i to
ratou aroaro.

<span id="an_24:44">24:44</span> I mea ano ia ki a ratou, Ko nga kupu
enei i korero ai ahau ki a koutou, i ahau ano i a koutou, me whakarite
nga mea katoa kua oti te tuhituhi i roto i te ture a Mohi, i nga
poropiti, i nga waiata, moku.

<span id="an_24:45">24:45</span> Katahi ia ka whakamakoha i o ratou
hinengaro, kia matau ai ki nga karaipiture,

<span id="an_24:46">24:46</span> Ka mea ki a ratou, Ko te mea tenei i
tuhituhia, ko te tikanga ano tenei, ko te Karaiti kia whakamamaetia, kia
ara ano i te hunga mate i te toru o nga ra:

<span id="an_24:47">24:47</span> Kia kauwhautia hoki te ripeneta me te
murunga hara i runga i tona ingoa ki nga tauiwi katoa; ki Hiruharama
timata ai.

<span id="an_24:48">24:48</span> Na ko koutou hei kaiwhakaatu mo enei
mea.

<span id="an_24:49">24:49</span> Nana, maku e tuku ki a koutou te mea i
korerotia i mua e toku Matua: otiia e noho koutou ki te pa, ki
Hiruharama, kia whiwhi ra ano ki te kaha i runga.

<span id="an_24:50">24:50</span> ¶ Na arahina ana ratou e ia ki waho, ki
Petani, na kua ara ona ringa, whakapaingia ana ratou e ia.

<span id="an_24:51">24:51</span> A, i a ia e whakapai ana i a ratou, ka
mawehe atu ia i a ratou, kahakina atu ana ki te rangi.

<span id="an_24:52">24:52</span> Na ka koropiko ratou ki a ia, a hoki
ana ki Hiruharama, he nui hoki te koa:

<span id="an_24:53">24:53</span> A noho tonu ai ratou i te temepara, me
te whakapai ki te Atua. Amine.

------------------------------------------------------------------------

[Next: John](joh)
