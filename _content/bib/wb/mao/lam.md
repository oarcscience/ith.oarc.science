[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jer)  [Next](eze) 

------------------------------------------------------------------------

### Maori Bible: Lamentations

<span id="an_1:1">1:1</span> ¶ Taukiri e! noho mokemoke ana te pa i ki
nei i te tangata! Ano tona rite he pouaru! kua waiho hei hoatu takoha te
mea i nui nei i roto i nga iwi, te rangatira i roto i nga kawanatanga!

<span id="an_1:2">1:2</span> Nui atu tana tangi i te po, a kei ona
paparinga ona roimata: i roto i te hunga katoa i aroha ki a ia, kahore
he kaiwhakamarie mona; kua tinihanga ona hoa ki a ia, kua meinga ratou
hei hoariri mona.

<span id="an_1:3">1:3</span> Kua haere a Hura ki te whakarau, he tangi
hoki, he whakamahinga nui; kei te noho ia i roto i nga tauiwi, kahore e
kitea e ia he tanga manawa: kua hopukia ia e ona kaiwhai katoa i roto i
nga wahi kuiti.

<span id="an_1:4">1:4</span> Kei te tangi nga ara o Hiona, no te mea
kahore he tangata e haere mai ana ki te huihuinga nui; kua ururuatia ona
kuwaha katoa, e aue ana ana tohunga, ko ana wahine kei te pouri, a ko
ia, kei roto ia i te mamae.

<span id="an_1:5">1:5</span> Kua waiho ona hoariri hei upoko, kei te
noho humarie ona hoa whawhai; no te mea kua whiua ia e Ihowa mo ona he
maha: kua riro ana tamariki hei parau i te aroaro o te hoariri.

<span id="an_1:6">1:6</span> Kua wehe atu i te tamahine a Hiona tona nui
katoa: kua rite ona rangatira ki nga hata kihai i pono ki te wahi kai,
haere kahakore ana ratou i te aroaro o te kaiwhai.

<span id="an_1:7">1:7</span> E mahara ana a Hiruharama i nga ra o tona
tangi, o ona wherutanga, ki ana mea ahuareka katoa o nga ra o mua: i te
takanga o tona iwi ki roto ki te ringa o te hoariri, a kahore he
kaiawhina mona, ka kite nga hoariri i a ia, ka kata ki ona mutunga.

<span id="an_1:8">1:8</span> Nui atu te hara o Hiruharama; na reira ia i
meinga ai, ano hei mea poke: ko te hunga katoa i whakahonore i a ia,
whakahawea ana ki a ia, no te mea kua kite ratou i tona tahangatanga: ae
ra, kei te aue ia, kei te hoki ki muri.

<span id="an_1:9">1:9</span> Kei ona kurupatu tona poke, kahore ona
mahara ki tona whakamutunga; na reira he hanga whakamiharo tona tukunga
iho ki raro: kahore he kaiwhakamarie mona: e Ihowa, titiro mai ki toku
mate: kua whakahirahira hoki te hoariri i a ia.

<span id="an_1:10">1:10</span> Kua wherahia atu te ringa o te hoariri ki
runga ki ana mea ahuareka katoa; kua kite nei ia i nga iwi e tomo mai
ana ki tona wahi tapu, era i ako ra koe kia kaua ratou e uru ki tau
whakaminenga.

<span id="an_1:11">1:11</span> Kei te aue tona iwi katoa; kei te rapu
taro ratou: e hoatu ana e ratou a ratou mea ahuareka hei utu kai, hei
whakahauora ake mo te wairua: titiro mai, e Ihowa, whakaaro mai, kua
whakahouhou hoki ahau.

<span id="an_1:12">1:12</span> ¶ He kahore noa iho tenei ki a koutou, e
koutou e haere nei i te ara? Whakaaro mai, titiro mai, e rite ana ranei
tetahi mamae ki toku mamae, e mahia nei moku, ki ta Ihowa nei whiu moku
i te ra i mura ai tona riri?

<span id="an_1:13">1:13</span> Kua tukua iho nei e ia i runga, he ahi ki
oku wheua, a e wera ana i tera: kua horahia e ia he kupenga mo oku
waewae, kua whakahokia ahau ki muri; kua tukua ahau e ia ki te kahore,
ki te whakaruhi, a pau noa te ra.

<span id="an_1:14">1:14</span> Ko te ioka o oku he herea iho e tona
ringa, whiri rawa, kua eke ake ki runga ki toku kaki: kua he i a ia toku
kaha, kua tukua ahau e te Ariki ki te ringa tangata, a kahore oku kaha
ki te whakatika ake.

<span id="an_1:15">1:15</span> Kua kore noa iho i te Ariki oku
marohirohi katoa i roto i ahau; kua karangatia e ia he huihui ki ahau
hei wawahi i aku taitama: kua takatakahia e te Ariki te tamahine wahine
a Hura, ano he takahanga waina.

<span id="an_1:16">1:16</span> Na enei mea ahau i tangi ai: ko toku
kanohi, tarere ana te wai o toku kanohi: no te mea kei tawhiti atu i
ahau te kaiwhakamarie hei whakahauora ake i toku wairua: ko aku tamariki
kei te noho kau noa iho, no te mea kua kaha te hoariri.

<span id="an_1:17">1:17</span> Kua wherahia e Hiona ona ringa; kahore he
kaiwhakamarie mona; na Ihowa te whakahau mo Hakopa, hei hoariri mona te
hunga e karapoti ana i a ia: kua rite a Hiruharama i roto i a ratou ki
te wahine e paheke ana.

<span id="an_1:18">1:18</span> He tika hoki a Ihowa; i whakakeke hoki
ahau ki tana kupu: tena whakarongo mai, e nga iwi katoa, titiro mai hoki
ki toku mamae; kua riro aku wahine, aku taitama, i te whakarau.

<span id="an_1:19">1:19</span> I karanga ahau ki te hunga i aroha ki
ahau, heoi kei te tinihanga ki ahau; ko oku tohunga, ko oku kaumatua,
hemo noa iho ratou i roto i te pa, i a ratou e rapu kai ana ma ratou hei
whakahauora ake i o ratou wairua.

<span id="an_1:20">1:20</span> Titiro mai, e Ihowa, he mamae hoki toku,
e ohooho ana oku whekau; ko toku ngakau hurikiko ana i roto i ahau: he
nui noa atu hoki toku whakakeke: i waho ko te hoari ki te whakamoti, i
roto kei te mate te rite.

<span id="an_1:21">1:21</span> Kua rongo ratou kei te aue ahau, te ai he
kaiwhakamarie moku: kua rongo oku hoariri katoa ki toku matenga, koa ana
ratou ki tau i mea ai: ka kawea mai e koe te ra i karangatia e koe, a ka
rite ratou ki ahau.

<span id="an_1:22">1:22</span> Kia tae to ratou kino katoa ki tou
aroaro: meatia ano ki a ratou tau i mea mai ai ki ahau mo oku he katoa:
ka maha nei hoki oku auetanga; ko toku ngakau whakaruhi rawa.

<span id="an_2:1">2:1</span> ¶ Taukiri e! te taupokinga a Ihowa i te
tamahine a Hiona ki te kapua, i a ia e riri ana! kua maka iho e ia te
ataahua o Iharaira i runga i te rangi ki te whenua; kihai ano i mahara
ki tona turanga waewae i te ra i riri ai ia.

<span id="an_2:2">2:2</span> Kua horomia e te Ariki nga nohoanga katoa o
Hakopa, kihai i tohungia: i a ia i riri ra, wahia iho e ia nga pa kaha o
te tamahine a Hura; tae tonu ki te whenua: poke iho i a ia te kingitanga
me ona rangatira.

<span id="an_2:3">2:3</span> Poutoa katoatia atu ana e ia te hoana o
Iharaira i tona riri e mura ana; whakahokia mai ana e ia ki muri tona
ringa matau i te aroaro o te hoariri; ngiha mai ana ia ki a Hakopa, ano
he mura ahi e kai ana i tetahi taha, i tetahi taha.

<span id="an_2:4">2:4</span> Kua piko i a ia tana kopere, koia ano kei
ta te hoariri; ko tona ringa matau i a ia i tu ra, rite tonu ki to te
hoa whawhai, tukitukia ana e ia te hunga katoa i ahuareka mai ki te
titiro atu: i roto i te tapenakara o te tamahine a Hiona, ano he a hi
tona riri e ringihia mai ana e ia.

<span id="an_2:5">2:5</span> Kua rite te Ariki ki te hoariri, kua
horomia e ia a Iharaira; kua horomia e ia ona whare kingi katoa, kua
whakamotitia e ia ona pa taiepa: a kua whakanuia e ia te tangi me te aue
o te tamahine a Hura.

<span id="an_2:6">2:6</span> Kua takiritia e ia tona tihokahoka, ano no
te kari: moti iho i a ia tona wahi whakaminenga: kua meinga e Ihowa te
huihui nui me te hapati kia warewaretia i roto i Hiona, whakahaweatia
iho e ia te kingi raua ko te tohunga i tona riri e aritarita a na.

<span id="an_2:7">2:7</span> Kua panga atu e te Ariki tana aata, kua
weriweri ia ki tona wahi tapu, tukua atu ana e ia nga taiepa o o reira
whare kingi ki roto ki te ringa o te hoariri; kua hamama ratou i roto i
te whare o Ihowa, me te mea ko te ra o te hakari nui.

<span id="an_2:8">2:8</span> He whakaaro to Ihowa mo te whakamoti i te
taiepa o te tamahine a Hiona; kua oti te aho te whakamaro atu e ia,
kahore ano tona ringa i pepeke, whakangaro tonu ia; na reira tangi ana i
a ia te pekerangi me te taiepa; raua ngatahi, ngohe kua.

<span id="an_2:9">2:9</span> Kua totohu ona keti ki roto ki te whenua;
kua kore i a ia, kua whati hoki ona tutaki; kei roto tona kingi me ona
rangatira i nga tauiwi, kahore nei o reira ture; ae ra, kahore ana
poropiti e whiwhi ki te kite na Ihowa.

<span id="an_2:10">2:10</span> ¶ Kei runga i te whenua nga kaumatua o te
tamahine a Hiona e noho ana, whakarongo kau ana: opehia ake e ratou he
puehu ki runga ki o ratou mahunga; whitiki rawa te kakahu taratara; ko
nga wahine o Hiruharama, tuohu tonu o ratou mahunga ki te whenu a.

<span id="an_2:11">2:11</span> Matawaia rawa oku kanohi i te roimata, e
ohooho ana oku whekau, kua maringi toku ate ki runga ki te whenua, he
meatanga ki te wawahanga o te tamahine a toku iwi; no te mea hemo ana
nga kohungahunga me nga mea ngote u i nga huarahi o te pa.

<span id="an_2:12">2:12</span> Kei te ki atu ratou ki o ratou whaea, Kei
hea he witi, he waina? I a ratou e hemo ana, e pera ana me te hunga kua
patua ki nga huarahi o te pa, e maringi ana o ratou wairua ki nga uma o
o ratou whaea.

<span id="an_2:13">2:13</span> Ko te aha taku hei whakaatu ki a koe? ko
te aha e waiho e ahau hei ahua mou, e te tamahine a Hiruharama? Ko wai e
waiho e ahau hei rite ki a koe, e whakamarie ai ahau i a koe, e te
tamahine wahine a Hiona? He nui hoki tou pakaru, koia ano kei te moana;
ko wai hei rongoa i a koe?

<span id="an_2:14">2:14</span> Ko nga mea i kitea e ou poropiti mou, he
teka, he mea horihori; kihai ano i hurahia e ratou tou he, e hoki ai koe
i te whakarau; heoi ano ta ratou i kite ai mou he poropititanga
wairangi, he mea hei pana atu i a koe.

<span id="an_2:15">2:15</span> Kei te papaki ringa ki a koe te hunga
katoa e tika ana i te ara, e hi ana, ruru ana o ratou mahunga ki te
tamahine a Hiruharama; ko ta ratou kupu, Ko te pa ianei tenei i
korerotia nei, Ko te tino o te ataahua, Ko te whakahari o te whenua
katoa?

<span id="an_2:16">2:16</span> Hamama tonu ki a koe nga mangai o ou
hoariri katoa; e hi ana, tete ana o ratou niho: e mea ana, Kua horomia
ia e tatou: ko te rangi pu ano tenei i taria atu e tatou, kua tupono mai
ki a tatou, kua kitea e tatou.

<span id="an_2:17">2:17</span> Kua oti i a Ihowa tana i whakaaro ai; kua
whakaritea tana kupu i whakahaua e ia i nga ra o mua: wahia iho e ia,
kihai hoki i tohungia; kua meinga e ia te hoariri kia koa ki a koe, kua
ara i a ia te haona o ou hoariri.

<span id="an_2:18">2:18</span> I karanga o ratou ngakau ki te Ariki, E
te taiepa o te tamahine a Hiona, kia rere iho nga roimata ano he awa, i
te ao, i te po: kei whakata koe, kei mutu ta te whatu o tou kanohi.

<span id="an_2:19">2:19</span> Maranga, hamama i te po, i te timatanga o
nga mataaratanga: ringihia atu tou ngakau ano he wai ki to te Ariki
aroaro; kia ara ake ou ringa ki a ia, kia ora ai au kohungahunga e hemo
nei i te kai i te ahunga mai o nga huarahi katoa.

<span id="an_2:20">2:20</span> Titiro mai, e Ihowa, whakaaroa ko wai i
peneitia e koe! E kai ranei nga wahine i o ratou hua, i nga kohungahunga
e hikihikitia ana? Kia patua koia te tohunga me te poropiti ki te wahi
tapu o te Ariki?

<span id="an_2:21">2:21</span> Kei te takoto te taitama raua ko te
koroheke i runga i te whenua i nga huarahi; kua hinga aku wahine, aku
taitamariki, i te hoari; he mea whakamate nau i te ra i riri ai koe;
tukitukia ana e koe, kihai hoki i tohungia.

<span id="an_2:22">2:22</span> Kua karanga koe ki oku whakawehi i nga
taha katoa, pera i te ra o te huihuinga nui, a kahore tetahi i mawhiti,
i mahue ranei i te ra i riri ai a Ihowa: ko aku i hikihiki ai, i
whakatuputupu ai, poto ake i toku hoariri.

<span id="an_3:1">3:1</span> ¶ Ko ahau te tangata kua kite i te pouri,
he mea na te rakau o tona riri.

<span id="an_3:2">3:2</span> I arahina e ia, i meinga kia haere i te
pouri, kahore i te marama.

<span id="an_3:3">3:3</span> He pono kua tahuri mai ia ki ahau, kua anga
mai tona ringa ki ahau, a pau noa te ra.

<span id="an_3:4">3:4</span> Kua meinga nei e ia oku kikokiko me toku
kiri kia rite ki o te koroheke, mangungu kau i a ia oku wheua.

<span id="an_3:5">3:5</span> Kua hanga e ia he patu moku; karapotia ana
ahau ki te wai kawa, ki te raruraru.

<span id="an_3:6">3:6</span> Kua meinga ahau e ia kia noho ki nga wahi
pouri, kia pera me te hunga kua mate noa ake.

<span id="an_3:7">3:7</span> Kua oti ahau te taiepa mai e ia, te puta
atu ahau; kua meinga e ia toku mekameka kia taimaha.

<span id="an_3:8">3:8</span> Ae ra, i ahau e karanga ana, e hamama ana
kia awhinatia, ka araia mai e ia taku inoi.

<span id="an_3:9">3:9</span> Kua oti ano oku ara te taiepa mai e ia ki
te kohatu tarai, whakakopikopikoa ake e ia oku ara.

<span id="an_3:10">3:10</span> Ko tona rite ki ahau kei te pea e whanga
ana, kei te raiona i nga wahi ngaro.

<span id="an_3:11">3:11</span> Whakangaua ketia ana e ia oku ara,
haehaea putia iho ahau; meinga ana ahau e ia kia noho kau noa iho.

<span id="an_3:12">3:12</span> Kua whakapikoa e ia tana kopere, a
whakaturia ake ahau e ia hei koperenga pere.

<span id="an_3:13">3:13</span> Kua meinga e ia nga pere o tana papa pere
kia ngoto ki oku whatumanawa.

<span id="an_3:14">3:14</span> Kua waiho ahau hei katanga ma toku iwi
katoa; hei waiata ma ratou a pau noa te ra.

<span id="an_3:15">3:15</span> Kua whakakiia ahau e ia ki nga mea kawa,
whakainumia rawatia ana ahau e ia ki te taru kawa.

<span id="an_3:16">3:16</span> Kua whatiwhatiia ano hoki e ia oku niho
ki te kirikiri, hipokina ana ahau e ia ki te pungarehu.

<span id="an_3:17">3:17</span> Kua nekehia atu e koe toku wairua kei
tata ki te rangimarie; i wareware ahau ki te pai.

<span id="an_3:18">3:18</span> Ki tonu ake ahau, kua pirau toku kaha,
kahore he tumanakohanga maku ki a Ihowa.

<span id="an_3:19">3:19</span> Mahara ki toku ngakau mamae, ki toku
pouri, ki te taru kawa, ki te wai kawa.

<span id="an_3:20">3:20</span> Maharahara tonu toku wairua ki a ratou,
piko tonu iho i roto i ahau.

<span id="an_3:21">3:21</span> ¶ E whakahokia ake ana tenei e ahau ki
toku ngakau, koia i tumanako ai ahau.

<span id="an_3:22">3:22</span> He mahi tohu na Ihowa te poto ai tatou,
he kore no ana mahi aroha e mutu.

<span id="an_3:23">3:23</span> E hou tonu ana ratou i tenei ata, i tenei
ata; he nui tou pono.

<span id="an_3:24">3:24</span> Ko Ihowa te wahi moku, e ai ta toku
wairua; no reira ka tumanako ahau ki a ia.

<span id="an_3:25">3:25</span> He pai a Ihowa ki te hunga e tumanako ana
ki a ia, ki te wairua e rapu ana i a ia.

<span id="an_3:26">3:26</span> He pai ano kia tumanako te tangata, kia
tatari marie hoki ki ta Ihowa whakaora.

<span id="an_3:27">3:27</span> He pai ano mo te tangata kia amohia e ia
te ioka i tona tamarikitanga.

<span id="an_3:28">3:28</span> Me noho ia, tona kotahi, me whakarongo
puku hoki, no te mea nana i uta ki a ia.

<span id="an_3:29">3:29</span> Me tuku e ia tona mangai ki te puehu;
mehemea pea tera he tumanakohanga.

<span id="an_3:30">3:30</span> Me hoatu e ia tona paparinga ki te
tangata e papaki ana i a ia: kia ki tonu ia i te tawai.

<span id="an_3:31">3:31</span> E kore hoki e mau tonu ta Ihowa panga:

<span id="an_3:32">3:32</span> Ahakoa whakapouri ia, ka aroha ano ia, ka
rite ki te nui o tana mahi tohu.

<span id="an_3:33">3:33</span> Kahore hoki ona ngakau whiu, whakapouri
ranei, i nga tama a te tangata.

<span id="an_3:34">3:34</span> Ko te kuru i nga herehere katoa o te
whenua ki raro i ona waewae;

<span id="an_3:35">3:35</span> Ko te whakapeau ke i te tika o te tangata
ina whakawakia i te aroaro o te Runga Rawa;

<span id="an_3:36">3:36</span> Ko te whakariro ke i ta te tangata ina
totohe, e kore tena e whakapaingia e te Ariki.

<span id="an_3:37">3:37</span> ¶ Ko wai tenei hei ki mai, a ka oti, i te
mea kihai i whakahaua e te Ariki?

<span id="an_3:38">3:38</span> He teka ianei e puta mai ana te kino me
te pai i roto i te mangai o te Runga Rawa?

<span id="an_3:39">3:39</span> He aha te tangata ora i amuamu ai, te
tangata ina whiua mo ona hara?

<span id="an_3:40">3:40</span> E rapu tatou, e kimi i o tatou ara, a ka
tahuri ano ki a Ihowa.

<span id="an_3:41">3:41</span> Kia ara atu o tatou ngakau me o tatou
ringa ki te Atua i te rangi.

<span id="an_3:42">3:42</span> ¶ I he matou, i whakakeke; kihai ano koe
i muru i to matou he.

<span id="an_3:43">3:43</span> Kua hipokina nei e koe ki te riri,
tukinotia ana matou e koe: tukitukia ana e koe, kihai ano i tohungia e
koe.

<span id="an_3:44">3:44</span> Hipokina ana e koe he kapua ki a koe, kei
puta atu ta matou inoi.

<span id="an_3:45">3:45</span> Kua meinga matou e koe hei paru tahinga,
hei mea akiri i waenga i nga iwi.

<span id="an_3:46">3:46</span> Kua hamama mai nga mangai o o matou
hoariri katoa ki a matou.

<span id="an_3:47">3:47</span> Ko te wehi, ko te rua, kua tae mai kei a
matou, te whakamoti me te wawahi.

<span id="an_3:48">3:48</span> Kei te tarere nei nga awa wai i toku
kanohi, mo te wawahanga o te tamahine a toku iwi.

<span id="an_3:49">3:49</span> Maturuturu ana te wai i toku kanohi,
kahore hoki e mutu, te ai he pariratanga,

<span id="an_3:50">3:50</span> Kia titiro mai ra ano a Ihowa, kia kite
mai ra ano ia i runga i te rangi.

<span id="an_3:51">3:51</span> E meatia iho ana toku ngakau e toku
kanohi, mo nga tamahine katoa o toku pa.

<span id="an_3:52">3:52</span> Kua whaia kinotia ahau ano he manu e
ratou, e te hunga e hoariri ana ki ahau, kahore he take.

<span id="an_3:53">3:53</span> Ngaro iho i a ratou toku ara i roto i te
poka, kua maka e ratou he kohatu ki runga ki ahau.

<span id="an_3:54">3:54</span> I rere nga wai i runga i toku mahunga: i
mea ahau, kua motuhia ketia ahau.

<span id="an_3:55">3:55</span> ¶ I karanga ahau ki tou ingoa, e Ihowa, i
roto i te poka i raro rawa.

<span id="an_3:56">3:56</span> I rongo koe ki toku reo; kaua e huna tou
taringa ki te tanga o toku manawa, ki taku karanga.

<span id="an_3:57">3:57</span> I whakatata mai koe i te ra i karanga ai
ahau ki a koe; i ki mai koe, Kaua e wehi.

<span id="an_3:58">3:58</span> Kua tohea e koe, e te Ariki, nga tohe a
toku wairua; kua hokona e koe toku ora.

<span id="an_3:59">3:59</span> Kua kite koe, e Ihowa, i te he i mahia ki
ahau: mau e whakarite taku whakawa.

<span id="an_3:60">3:60</span> Kua kite koe i to ratou mauahara katoa, i
o ratou whakaaro katoa moku.

<span id="an_3:61">3:61</span> Kua rongo koe ki ta ratou tawai, e Ihowa,
ki o ratou whakaaro katoa moku;

<span id="an_3:62">3:62</span> Ki nga ngutu o te hunga i whakatika mai
ki ahau, ki ta ratou tikanga moku, a pau noa te ra.

<span id="an_3:63">3:63</span> Tirohia mai to ratou nohoanga iho, to
ratou whakatikanga ake; ko ahau te waiatatia nei e ratou.

<span id="an_3:64">3:64</span> Hoatu he utu ki a ratou, e Ihowa, kia
rite ki te mahi a o ratou ringa.

<span id="an_3:65">3:65</span> Hoatu ki a ratou he ngakau pakeke, tau
kanga ki a ratou.

<span id="an_3:66">3:66</span> Whaia ratou i runga i te riri,
whakangaromia atu ratou i raro i nga rangi o Ihowa.

<span id="an_4:1">4:1</span> ¶ Taukiri e! tona haumarurutanga o te
koura! tona putanga ketanga o te koura parakore, tino pai! Kua ringihia
nga kohatu o te wahi tapu ki te ahunga mai o nga ara katoa.

<span id="an_4:2">4:2</span> Ko nga tamariki a Hiona, ko nga mea papai,
i rite nei ki te koura parakore, taukiri e! kua kiia ratou he haka
oneone, he mea hanga na nga ringa o te kaipokepoke.

<span id="an_4:3">4:3</span> Ko nga kirehe mohoao nei hoki, e tukua iho
ana te u e ratou, e whakangotea ana e ratou a ratou kuao: kua taikaha te
tamahine a toku iwi, kua rite ki nga otereti o te koraha.

<span id="an_4:4">4:4</span> Piri ana te arero o te tamaiti ngote u ki
te ngao o tona mangai i te hiainu: e tono ana nga kohungahunga i te taro
ma ratou, heoi kahore he tangata hei whatiwhati atu ma ratou.

<span id="an_4:5">4:5</span> Ko te hunga i kai i nga mea papai, kei te
noho mokemoke i nga ara: ko te hunga i whakatupuria i roto i nga kakahu
ngangana, kei te awhi i nga puranga paru.

<span id="an_4:6">4:6</span> No te mea ko te he o te tamahine a toku iwi
nui atu i te hara o Horoma, i hurihia ohoreretia ra i mua, kahore hoki
he ringa i u ki a ia.

<span id="an_4:7">4:7</span> Ko ona rangatira pai atu i te hukarere te
pokekore, ma atu hoki ratou i te waiu, puwhero ake o ratou tinana i nga
rupi, orohina ake ratou ki te oro o te hapaira.

<span id="an_4:8">4:8</span> Mangu iho to ratou mata i tetahi ngarahu;
kahore ratou e mohiotia i nga ara: piri tonu o ratou kiri ki o ratou
wheua; kua memenge, kua rite ki te rakau.

<span id="an_4:9">4:9</span> Ko te hunga i patua e te hoari, pai ake to
ratou i to te hunga i patua e te hemokai; no te mea ka honia noatia
enei, ka werohia, he kore hoki no nga hua o te mara.

<span id="an_4:10">4:10</span> Ko nga wahine, ko te hunga aroha, kei te
kohua i a ratou tamariki ki o ratou ringa: he kai era ma ratou i te
wawahanga o te tamahine a toku iwi.

<span id="an_4:11">4:11</span> Kua whakapaua e Ihowa tona riri nui, kua
ringihia mai e ia tona riri nui; kua tahuna hoki e ia he ahi ki Hiona,
na reira i pau ai ona turanga.

<span id="an_4:12">4:12</span> Kihai i whakapono mai nga kingi o te
whenua, kihai ano hoki nga tangata o te ao, tera te hoariri raua ko te
hoa whawhai e tomo mai ki nga kuwaha o Hiruharama.

<span id="an_4:13">4:13</span> ¶ I pera ai he hara no ona poropiti, he
he no ona tohunga kua whakaheke nei i nga toto o te hunga tika ki
waenganui ona;

<span id="an_4:14">4:14</span> E kopikopiko ana ratou ano he matapo i
nga ara; kua poke ratou i te toto, te pa ai te tangata ki o ratou
kakahu.

<span id="an_4:15">4:15</span> I karanga ratou ki a ratou; Haere atu, e
poke ana; haere atu, haere atu, kei pa; i to ratou whatinga, i a ratou e
atiutiu noa atu ana, i ki nga tangata i roto i nga tauiwi, Kahore he
nohoanga iho mo ratou ki konei.

<span id="an_4:16">4:16</span> Kua wehewehea ratou e te riri o Ihowa: e
kore ia e titiro ki a ratou i muri nei: kihai ratou i whakaaro ki nga
kanohi o nga tohunga, kihai i manako ki nga kaumatua.

<span id="an_4:17">4:17</span> E matawaia tonu ana o tatou kanohi i
tatou e titiro ana ki te awhina tekateka noa mo tatou: i a tatou e tiaki
atu ana, i whanga noa tatou ki te iwi e kore e whakaora.

<span id="an_4:18">4:18</span> E whaia ana e ratou o tatou hikoinga, te
haere ai tatou i o tatou waharoa: kua tata to tatou whakamutunga, kua
rite o tatou ra; no te mea kua tae mai to tatou whakamutunga.

<span id="an_4:19">4:19</span> Nui atu te tere o o tatou kaiwhai i to
nga ekara o te rangi: i arumia tatou e ratou i runga i nga maunga; i
whanga mai ano ratou ki a tatou i te koraha.

<span id="an_4:20">4:20</span> Ko te manawa o o tatou pongaponga, ko ta
Ihowa i whakawahi ai, i mau ki roto ki a ratou rua; i ki ra tatou mona,
Ma tona taumarumarunga iho ka ora ai tatou i roto i nga tauiwi.

<span id="an_4:21">4:21</span> ¶ Kia hari, kia koa, e te tamahine a
Eroma e noho na i te whenua o Uhu; ka tae atu ano te kapu ki a koe; ka
haurangi koe, ka whakarere ano koe i ou kakahu.

<span id="an_4:22">4:22</span> Kua rite te whiu mo tou he, e te tamahine
a Hiona; heoi ano tana whakaraunga i a koe: ka whiua e ia tou he, e te
tamahine a Eroma, ka hurahia ano e ia ou hara.

<span id="an_5:1">5:1</span> ¶ Kia mahara, e Ihowa, ki te mea kua pa nei
ki a matou: tirohia mai, kia kite ai koe i to matou ingoa kino.

<span id="an_5:2">5:2</span> Kua riro to matou wahi tupu i nga tangata
ke, o matou whare i nga tautangata.

<span id="an_5:3">5:3</span> He pani matou, kahore he matua, ko o matou
whaea ano he pouaru.

<span id="an_5:4">5:4</span> Na te moni i inu wai ai matou; ko a matou
wahie he mea hoko.

<span id="an_5:5">5:5</span> Kei runga kei o matou kaki o matou kaiwhai:
e mauiui ana matou, kahore he tanga manawa mo matou.

<span id="an_5:6">5:6</span> Kua hoatu e matou te ringa ki nga Ihipiana,
ki nga Ahiriana, kia makona ai matou i te taro.

<span id="an_5:7">5:7</span> I hara o matou matua, a kua kore; a kua
whakawaha e matou o ratou he.

<span id="an_5:8">5:8</span> Ko nga pononga o matou rangatira: kahore he
kaiwhakaora mo matou i o ratou ringa.

<span id="an_5:9">5:9</span> E tata mate matou ka whiwhi ai i te taro, i
te hoari hoki o te koraha.

<span id="an_5:10">5:10</span> Mangu ana o matou kiri ano he oumu, i te
wera ngau kino o te hemokai.

<span id="an_5:11">5:11</span> Taea ana e ratou nga wahine o Hiona, nga
wahine i nga pa o Hura.

<span id="an_5:12">5:12</span> Ko nga rangatira, taronatia ake e to
ratou ringa; kihai nga kanohi o nga kaumatua i whakahonoretia.

<span id="an_5:13">5:13</span> Ko nga taitama kei te waha i te huri,
hinga ana nga tamariki i te pikaunga wahie.

<span id="an_5:14">5:14</span> Ko nga kaumatua i nga kuwaha kua kore, me
te waiata hoki a nga taitama.

<span id="an_5:15">5:15</span> Kua mutu te koa o o matou ngakau, kua
puta ke ta matou kanikani hei uhunga.

<span id="an_5:16">5:16</span> Kua taka te karauna o to matou mahunga;
aue, te mate mo matou! kua hara hoki matou.

<span id="an_5:17">5:17</span> ¶ Na reira whakaruhi noa iho o matou
ngakau; na enei mea pouriuri ana o matou kanohi.

<span id="an_5:18">5:18</span> Na te maunga hoki o Hiona kua ururuatia
nei, e haereerea nei e nga pokiha.

<span id="an_5:19">5:19</span> Pumau tonu koe, ake ake, e Ihowa; ko tou
torona kei tera whakatupuranga, kei tera whakatupuranga.

<span id="an_5:20">5:20</span> He aha koe i wareware tonu ai ki a matou?
he aha koe i whakarere ai i a matou, a roa noa iho nga ra?

<span id="an_5:21">5:21</span> Whakatahuritia atu matou ki a koe, e
Ihowa, a ka tahuri matou: whakahoutia o matou ra, kia rite ki o mua.

<span id="an_5:22">5:22</span> Otiia kua tino whakakahore rawa koe ki a
matou, e tino nui ana tou riri ki a matou.

------------------------------------------------------------------------

[Next: Ezekiel](eze)
