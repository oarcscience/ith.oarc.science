<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Maori Bible, full text etext at Intangible Textual Heritage">
<TITLE>Maori Bible: 1 Timothy</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="th2">Previous</A>&nbsp;
<A HREF="ti2">Next</A>&nbsp;
</CENTER>
<HR>
</p> <h3 align="center" align="center">Maori Bible: 1 Timothy</h3> 
<p><A NAME="an_1:1">1:1</A>&nbsp;&#182; Na Paora, na te apotoro a Ihu Karaiti, he mea whakarite e te Atua, e to tatou Kaiwhakaora, e Ihu Karaiti hoki, ko ia ta tatou e tumanako atu nei;</p> 
<p><A NAME="an_1:2">1:2</A>&nbsp;Ki a Timoti, ki taku tamaiti pono i roto i te whakapono: kia tau atu te aroha noa, te mahi tohu, te rangimarie, he mea na te Atua, na to tatou Matua, na Karaiti Ihu hoki, na to tatou Ariki.</p> 
<p><A NAME="an_1:3">1:3</A>&nbsp;I whakahau atu ra ahau ki a koe, i ahau e haere ana ki Makeronia, kia noho koe i Epeha, ako ai i etahi kia kaua e rere ke te whakaako,</p> 
<p><A NAME="an_1:4">1:4</A>&nbsp;Kia kaua e whakarongo ki nga korero tito noa, ki nga whakapapa tupuna kahore nei e whai mutunga; ko nga putanga ake o ena, he tautohetohe, kahore he whakatupu mo te tikanga a te Atua i runga i te whakapono; ka pera ano ahau inaianei.</p> 
<p><A NAME="an_1:5">1:5</A>&nbsp;&#182; Ko te tukunga iho ia mo te ako, ko te aroha, no roto i te ngakau ma, i te hinengaro pai, i te whakapono tinihangakore.</p> 
<p><A NAME="an_1:6">1:6</A>&nbsp;Kapea ake enei e etahi, kotiti ke ana ki nga korero teka noa;</p> 
<p><A NAME="an_1:7">1:7</A>&nbsp;Ki ta ratou hei kaiwhakaako ratou i te ture, heoi kahore e matau ki ta ratou e korero nei, ki nga mea ranei e kauwhautia nei e ratou.</p> 
<p><A NAME="an_1:8">1:8</A>&nbsp;Otira, e matau ana tatou he mea pai te ture, ki te rite te meatanga e te tangata ki ta te ture tikanga;</p> 
<p><A NAME="an_1:9">1:9</A>&nbsp;E matau ana hoki ki tenei, kihai te ture i whakatakotoria mo te tangata tika, engari mo te hunga turekore, tutu, karakiakore, hara, tapukore, whakarihariha, mo nga kaipatu i nga papa, mo nga kaipatu i nga whaea, mo nga kaikohuru tangata,</p> 
<p><A NAME="an_1:10">1:10</A>&nbsp;Mo te hunga moepuku, moe kino i te tane, tahae tangata, korero teka, oati teka, a ki te mea tera atu tetahi mea kahore nei e rite ki te whakaako tika;</p> 
<p><A NAME="an_1:11">1:11</A>&nbsp;Rite tonu tenei ki te rongopai o te kororia o te Atua hari, ki te mea kua tukua mai nei ki ahau.</p> 
<p><A NAME="an_1:12">1:12</A>&nbsp;&#182; E whakawhetai atu nei ahau ki a Karaiti Ihu, ki to tatou Ariki, nana nei ahau i whakakaha; i whakaaro hoki ia he tangata pono ahau, a meinga ana ahau hei minita;</p> 
<p><A NAME="an_1:13">1:13</A>&nbsp;Ahau nei, te tangata kohukohu i mua, te kaiwhakatoi, whakatupu kino: heoi i tohungia ahau, no te mea i meinga kuwaretia e ahau i runga i te whakaponokore:</p> 
<p><A NAME="an_1:14">1:14</A>&nbsp;Tino nui rawa hoki te aroha noa o to tatou Ariki, hui tahi ki te whakapono, ki te aroha i roto i a Karaiti Ihu.</p> 
<p><A NAME="an_1:15">1:15</A>&nbsp;He pono te korero, he pai hoki kia tangohia rawatia, I haere mai a Karaiti Ihu ki te ao ki te whakaora i te hunga hara; ko te tino tangata hara o ratou ko ahau.</p> 
<p><A NAME="an_1:16">1:16</A>&nbsp;Heoi na konei ahau i tohungia ai, kia ai ko ahau ki mua hei whakaaturanga ma Ihu Karaiti i nga manawanui maha, hei tohu ki te hunga e whakapono ki a ia a muri ake nei, kia ora tonu ai ratou.</p> 
<p><A NAME="an_1:17">1:17</A>&nbsp;Na, ki te Kingi ora tonu, e kore nei e pirau, e kore nei e kitea, ko ia nei anake te Atua matau, waiho atu i a ia te honore me te kororia ake ake. Amine.</p> 
<p><A NAME="an_1:18">1:18</A>&nbsp;&#182; Ka tukua atu nei e ahau tenei kupu ako ki a koe, e taku tamaiti, e Timoti, ko te poropititanga ano tenei i puta mai i mua mou, hei mea i a koe kia whawhai i te whawhai pai;</p> 
<p><A NAME="an_1:19">1:19</A>&nbsp;Kia mau ki te whakapono me te hinengaro pai; he mea nei ena kua akiritia atu e etahi, ka meinga to ratou whakapono he kaipuke pakaru:</p> 
<p><A NAME="an_1:20">1:20</A>&nbsp;No ratou a Haimeniu raua ko Arehanera, kua tukua nei e ahau ki a Hatana, kia whakaakona ai kia kaua e kohukohu.</p> 
<p><A NAME="an_2:1">2:1</A>&nbsp;&#182; Na, ko taku whakahau tenei i te tuatahi o nga mea katoa, kia puta nga inoi, nga karakia, nga inoi wawao, nga whakawhetai, mo nga tangata katoa;</p> 
<p><A NAME="an_2:2">2:2</A>&nbsp;Mo nga kingi, mo te hunga whai mana katoa hoki: kia ata noho marie ai tatou i runga i nga whakaaro karakia, i nga tikanga mahara katoa.</p> 
<p><A NAME="an_2:3">2:3</A>&nbsp;He mea pai tenei, he mea e manakohia ana i te aroaro o te Atua, o to tatou Kaiwhakaora;</p> 
<p><A NAME="an_2:4">2:4</A>&nbsp;Ko tana nei e pai ai ko nga tangata katoa kia ora, kia haere mai hoki ki te matauranga ki te pono.</p> 
<p><A NAME="an_2:5">2:5</A>&nbsp;Kotahi tonu te Atua, kotahi te takawaenga o te Atua, o nga tangata, ko ia ano he tangata, ara ko Karaiti Ihu;</p> 
<p><A NAME="an_2:6">2:6</A>&nbsp;I hoatu nei i a ia hei utu mo te katoa; he mea kia whakaaturia i ona wa ake;</p> 
<p><A NAME="an_2:7">2:7</A>&nbsp;A meinga ana ahau hei karere, hei apotoro mo taua mea; he pono taku korero i roto i a te Karaiti, kahore aku teka; hei kaiwhakaako mo nga tauiwi i runga i te whakapono, i te pono.</p> 
<p><A NAME="an_2:8">2:8</A>&nbsp;Na, ko taku e pai ai, ko nga tane kia inoi i nga wahi katoa, kia tapu nga ringa ina ara, kaua he riri, he tautohetohe.</p> 
<p><A NAME="an_2:9">2:9</A>&nbsp;&#182; Ko nga wahine hoki kia mau i te kakahu ataahua, kia tu whakama, kia whai whakaaro; kauaka te makawe whiri, te koura, te peara, te kakahu utu nui;</p> 
<p><A NAME="an_2:10">2:10</A>&nbsp;Engari ko te mea e tau ana mo nga wahine e whakaae ana ki te karakia, ara ko nga mahi pai.</p> 
<p><A NAME="an_2:11">2:11</A>&nbsp;Me ako marie te wahine kia nui te ngohengohe.</p> 
<p><A NAME="an_2:12">2:12</A>&nbsp;E kore hoki e tukua e ahau te wahine kia whakaako, kia neke ake ranei tana tikanga i ta te tane, engari me ata noho.</p> 
<p><A NAME="an_2:13">2:13</A>&nbsp;Ko Arama hoki kua hanga i mua, muri iho ko Iwi.</p> 
<p><A NAME="an_2:14">2:14</A>&nbsp;A kihai a Arama i tinihangatia, ko te wahine ia i tinihangatia, a taka ana ki te he.</p> 
<p><A NAME="an_2:15">2:15</A>&nbsp;Otira ka ora ia i te whanautanga tamariki, ki te mau tonu to ratou whakapono, aroha, tapu, whakaaro.</p> 
<p><A NAME="an_3:1">3:1</A>&nbsp;&#182; He pono te korero, Ki te hiahia tetahi ki te mahi pihopa, e hiahia ana ia ki te mahi pai.</p> 
<p><A NAME="an_3:2">3:2</A>&nbsp;Na, ko te tikanga tenei, kia kaua te pihopa e ekengia e te kupu, he tahu no te wahine kotahi, kia ngawari, kia whai whakaaro, kia marama ana tikanga, kia atawhai ki nga manuhiri, kia whai ngakau ki te whakaako:</p> 
<p><A NAME="an_3:3">3:3</A>&nbsp;Kia kaua e kakai waina, kia kaua e patu; engari kia ngawari, kaua e totohe, kaua e matenui ki te moni;</p> 
<p><A NAME="an_3:4">3:4</A>&nbsp;Kai pai tana tohutohu i tona whare; e mea ana i ana tamariki kia ngohengohe ki a ia, kia nui te mahara:</p> 
<p><A NAME="an_3:5">3:5</A>&nbsp;Ki te kore hoki tetahi tangata e matau ki te tohutohu i tona whare ake, me pehea ka tiaki ai ia i te hahi a te Atua?</p> 
<p><A NAME="an_3:6">3:6</A>&nbsp;Kauaka i te tauhou, kei whakakake, a ka tau to te rewera he ki a ia.</p> 
<p><A NAME="an_3:7">3:7</A>&nbsp;A kia pai te korero mona a te hunga o waho; kei taka ia ki te whakahawea, ki roto hoki ki te mahanga a te rewera.</p> 
<p><A NAME="an_3:8">3:8</A>&nbsp;&#182; Waihoki ko nga rikona kia tu kaumatua, kaua e arero rua, kaua e matenui ki te waina, kaua e whai ki te taonga paruparu;</p> 
<p><A NAME="an_3:9">3:9</A>&nbsp;Kia ma o ratou hinengaro e mau ai ki te mea ngaro o te whakapono.</p> 
<p><A NAME="an_3:10">3:10</A>&nbsp;Na, kia matua whakamatautauria enei; katahi ka tuku ai kia mahi i a te rikona mahi, ki te kore he whakahe mo ratou.</p> 
<p><A NAME="an_3:11">3:11</A>&nbsp;Ko nga wahine hoki kia ahua kaumatua, kaua e ngautuara, kia whai mahara, kia pono i nga mea katoa.</p> 
<p><A NAME="an_3:12">3:12</A>&nbsp;Ko nga rikona, kia kotahi te hoa wahine; kia pai te tohutohu i a ratou tamariki, i o ratou whare ake ano hoki.</p> 
<p><A NAME="an_3:13">3:13</A>&nbsp;Ki te pai hoki ta ratou mahi rikona, ka whiwhi ratou ki te turanga pai mo ratou, ka nui hoki to ratou maia i runga i te whakapono ki a Karaiti Ihu.</p> 
<p><A NAME="an_3:14">3:14</A>&nbsp;&#182; He tuhituhi atu tenei naku i enei mea ki a koe, e mea ana hoki tera ahau e haere wawe atu ki a koe:</p> 
<p><A NAME="an_3:15">3:15</A>&nbsp;Ki te roa ia ahau, kia matau ai koe ki te tikanga mo tau mahi i roto i te whare o te Atua, ko te hahi nei ia a te Atua ora, ko te pou, ko te turanga o te pono.</p> 
<p><A NAME="an_3:16">3:16</A>&nbsp;Na, kahore rawa e tautohetia te nui o te mea ngaro e karakiatia nei: Ko ia i whakakitea mai i roto i te kikokiko, he mea whakatika na te Wairua, i kitea e nga anahera, i kauwhautia nei i roto i nga tauiwi, i whakaponohia nei i te ao, i tangohia atu ki te kororia.</p> 
<p><A NAME="an_4:1">4:1</A>&nbsp;&#182; Otira he korero tino hangai ta te Wairua, ko a nga wa o muri nei ka kotiti ke atu etahi i te whakapono, ka whakarongo ki nga wairua tinihanga, ki nga whakaakoranga a nga rewera,</p> 
<p><A NAME="an_4:2">4:2</A>&nbsp;He mea na te hianga o te hunga korero teka; o ratou hinengaro, ano he mea tahu ki te rino wera;</p> 
<p><A NAME="an_4:3">4:3</A>&nbsp;E riri ana kia kaua e marena, kia kaua e pa ki nga kai i hanga e te Atua hei mea ma te hunga e whakapono ana, e matau ana hoki ki te pono, me te whakawhetai ano ratou.</p> 
<p><A NAME="an_4:4">4:4</A>&nbsp;He pai hoki nga mea katoa i hanga e te Atua, kahore he mea hei rukenga, ina tangohia i runga i te whakawhetai:</p> 
<p><A NAME="an_4:5">4:5</A>&nbsp;He mea hoki i whakatapua, na te kupu a te Atua, na te inoi.</p> 
<p><A NAME="an_4:6">4:6</A>&nbsp;&#182; Ki te whakamahara koe i nga teina ki enei mea, he minita pai koe na Ihu Karaiti, he mea whakatupu ake i runga i nga kupu o te whakapono, o te whakaako pai kua whaia nei e koe a tae noa mai ki naianei.</p> 
<p><A NAME="an_4:7">4:7</A>&nbsp;Ko nga korero whakarihariha ia, ko nga mea tito noa a te ruruhi, whakarerea. Ko nga mahi mau ko nga mea o te ngakau karakia.</p> 
<p><A NAME="an_4:8">4:8</A>&nbsp;He pai iti nei to te whakamahi i te tinana; tena ko te ngakau karakia e pai ano mo nga mea katoa, kei reira hoki nga korero mo te ora inaianei, mo tera hoki kei te haere mai.</p> 
<p><A NAME="an_4:9">4:9</A>&nbsp;He pono tenei korero, he pai hoki kia tangohia rawatia.</p> 
<p><A NAME="an_4:10">4:10</A>&nbsp;Koia hoki matou ka mahi, ka tohe, no te mea kua whakamau to matou tumanako ki te Atua ora, ko ia nei te Kaiwhakaora o nga tangata katoa, engari rawa ia o te hunga whakapono.</p> 
<p><A NAME="an_4:11">4:11</A>&nbsp;Me kauwhau enei mea e koe, me whakaako.</p> 
<p><A NAME="an_4:12">4:12</A>&nbsp;Kei whakahawea tetahi ki a koe, he taitamariki nou; engari hei tauira koe ki te hunga whakapono, tau kupu, tau whakahaere, tou aroha, tou whakapono, tou ngakau ma.</p> 
<p><A NAME="an_4:13">4:13</A>&nbsp;Kia aro nui koe ki te korero pukapuka, ki te whakahauhau, ki te whakaako, kia tae atu ra ano ahau.</p> 
<p><A NAME="an_4:14">4:14</A>&nbsp;Kei waiho noa te mea homai noa kei roto na i a koe, i homai ra ki a koe he mea poropiti, i te whakapanga ai o nga ringaringa o nga kaumatua.</p> 
<p><A NAME="an_4:15">4:15</A>&nbsp;Ata whakaaroa enei mea: kia pau tou kaha ki reira; kia kitea ai e te katoa tou nekehanga ake.</p> 
<p><A NAME="an_4:16">4:16</A>&nbsp;Kia mahara ki a koe ano, ki te whakaakoranga hoki: kia u ki enei mea: ki te mea hoki koe i tenei, ka whakaora koe i a koe ano, i te hunga ano hoki e whakarongo ana ki a koe.</p> 
<p><A NAME="an_5:1">5:1</A>&nbsp;&#182; Kaua e whakatupehupehu ki te kaumatua; engari ata korerotia atu ano he matua; ko nga taitamariki hoki ano he teina;</p> 
<p><A NAME="an_5:2">5:2</A>&nbsp;Ko nga ruruhi ano he whaea; ko nga wahine taitamariki ano he tuahine, i runga i nga whakaaro ma katoa.</p> 
<p><A NAME="an_5:3">5:3</A>&nbsp;&#182; Whakahonoretia nga pouaru, ara nga tino pouaru.</p> 
<p><A NAME="an_5:4">5:4</A>&nbsp;Ki te mea ia he tamariki, he mokopuna ranei a tetahi pouaru, kia whakaakona ratou i te tuatahi kia whakaaro tika ki to ratou whare ake, kia utua hoki ta nga matua; he mea pai hoki tenei, he mea e manakohia ana i te aroaro o te Atua.</p> 
<p><A NAME="an_5:5">5:5</A>&nbsp;Na ko te tino pouaru, ko te mea mokemoke, e tumanako ana ia ki te Atua, e mau tonu ana ki nga inoi, ki nga karakia, i te po, i te ao.</p> 
<p><A NAME="an_5:6">5:6</A>&nbsp;Ko te pouaru ia e whai ana ki nga ahuareka a te tinana he tupapaku ia, ahakoa ora.</p> 
<p><A NAME="an_5:7">5:7</A>&nbsp;Akona atu enei mea, kei ekengia ratou e te kupu.</p> 
<p><A NAME="an_5:8">5:8</A>&nbsp;Engari ki te kore tetahi e whakaaro ki ona ake, a ki te hunga rawa ano o tona whare, kua whakakahoretia e ia te whakapono, a he kino atu tana i ta te tangata whakaponokore.</p> 
<p><A NAME="an_5:9">5:9</A>&nbsp;Kaua tetahi e whakaurua ki te rarangi o nga pouaru i te mea kahore ano ona tau i ona tekau, hei te wahine i tuturu ki te tane kotahi,</p> 
<p><A NAME="an_5:10">5:10</A>&nbsp;Hei te mea e whakaaetia ana ana mahi pai; mehemea ia i whakatupu tamariki, mehemea ia i atawhai manuhiri, mehemea i horoi i nga waewae o te hunga tapu, mehemea i manaaki i te hunga e tukinotia ana, mehemea ia i whai ki nga mahi pai katoa.</p> 
<p><A NAME="an_5:11">5:11</A>&nbsp;Ko nga pouaru taitamariki ia me whakarere; ki te tupu hoki to ratou whakaaro poauau takahi i ta te Karaiti, ka hiahia ki te marena;</p> 
<p><A NAME="an_5:12">5:12</A>&nbsp;Ka tau te he ki a ratou, no te mea kua whakarerea e ratou to ratou whakapono tuatahi.</p> 
<p><A NAME="an_5:13">5:13</A>&nbsp;Ka ako ano hoki ratou ki te noho mangere, ki te haereere noa ki tetahi whare, ki tetahi whare: a ehara i te mea ko te mangere kau, he mate korerorero ano ia to ratou, he pokanoa ki ta tera, ki ta tera, ko ta ratou e korero ai ko nga mea e kore e tika.</p> 
<p><A NAME="an_5:14">5:14</A>&nbsp;Koia ahau ka mea ai kia marena nga pouaru taitamariki, kia whanau tamariki, kia tohutohu i nga mea o te whare, kia kaua e hoatu ki te hoariri tetahi take tawai:</p> 
<p><A NAME="an_5:15">5:15</A>&nbsp;Kua tahuri ke nei hoki etahi ki te whai i a Hatana.</p> 
<p><A NAME="an_5:16">5:16</A>&nbsp;Ki te mea he pouaru a tetahi tangata whakapono, a tetahi wahine whakapono ranei, mana ano ratou e atawhai, kaua hoki te hahi e whakataimahatia; ko ana hoki e atawhai ai ko nga tino pouaru.</p> 
<p><A NAME="an_5:17">5:17</A>&nbsp;&#182; Kia nui ake te honore mo nga kaumatua e tohutohu pai ana; engari rawa ia mo te hunga ko ta ratou nei mahi ko te kupu, ko te whakaako.</p> 
<p><A NAME="an_5:18">5:18</A>&nbsp;E mea ana hoki te karaipiture, Kaua e whakamokatia te mangai o te kau patu witi: me tenei hoki, Ka tika te utu mo te kaimahi.</p> 
<p><A NAME="an_5:19">5:19</A>&nbsp;Kaua e whakarongo ki te whakawa mo te kaumatua, kia puta ra ano i nga mangai o etahi kaiwhakaatu tokorua, tokotoru ranei.</p> 
<p><A NAME="an_5:20">5:20</A>&nbsp;Ko te hunga hara riria i te aroaro o te katoa, kia mataku ai hoki era atu.</p> 
<p><A NAME="an_5:21">5:21</A>&nbsp;Ko taku kupu nui tenei ki a koe i te aroaro o te Atua, o Karaiti Ihu hoki, a o nga anahera whiriwhiri, puritia enei mea, kaua e pokaia he tikanga, kaua e mahi i runga i te whakahoa.</p> 
<p><A NAME="an_5:22">5:22</A>&nbsp;Kei hohoro te whakapa i nga ringaringa ki tetahi tangata, kaua ano e uru ki nga hara o te tangata ke: kia mau tou harakore.</p> 
<p><A NAME="an_5:23">5:23</A>&nbsp;Kati tou inu wai; engari hei te waina mau, kia iti, hei mea mo tou puku, mo ou mate e honohono na.</p> 
<p><A NAME="an_5:24">5:24</A>&nbsp;Ko nga hara o etahi tangata marama noa ake, e haere ana i mua ki te whakawakanga; ko o etahi ia e whai mai ana i muri i a ratou.</p> 
<p><A NAME="an_5:25">5:25</A>&nbsp;Waihoki ko nga mahi pai e marama noa ake ana; a, ko nga mea e rere ke ana e kore e taea te huna.</p> 
<p><A NAME="an_6:1">6:1</A>&nbsp;&#182; Kiia iho e nga pononga whai rangatira katoa he mea tika mo o ratou rangatira ake nga honore katoa, kei korerotia kinotia te ingoa o te Atua me tana ako.</p> 
<p><A NAME="an_6:2">6:2</A>&nbsp;Kaua era i nga rangatira whakapono e whakahawea ki a ratou, no te mea he teina ratou; engari kia nui rawa te mahi, no te mea e whakapono ana ratou, e arohaina ana, e uru ngatahi ana ki te mahi pai. Me whakaako enei mea e koe, me whakahau atu.</p> 
<p><A NAME="an_6:3">6:3</A>&nbsp;Ki te whakaako ke tetahi, ki te kore e tahuri ki nga kupu ora, ki nga kupu a to tatou Ariki, a Ihu Karaiti, ki te ako ano hoki e rite ai te karakia pai,</p> 
<p><A NAME="an_6:4">6:4</A>&nbsp;E whakakake ana ia, kahore ona matauranga ki tetahi mea, heoi e hawata ana ki nga uiuinga, ki nga tautohetohenga, no reira nei te hae, te whawhai, nga korero kino, nga whakaaro kino,</p> 
<p><A NAME="an_6:5">6:5</A>&nbsp;Nga whakahokihoki kupu a nga tangata ngakau kino, kahore nei he pono i a ratou, e mahara ana ki te karakia pai he huarahi e whiwhi ai ki te taonga.</p> 
<p><A NAME="an_6:6">6:6</A>&nbsp;&#182; He taonga nui ano ia te karakia pai hui tahi ki te ngakau tatu:</p> 
<p><A NAME="an_6:7">6:7</A>&nbsp;Kahore hoki he mea i mauria mai e tatou ki te ao, e kore hoki e ahei te mau atu e tatou tetahi mea.</p> 
<p><A NAME="an_6:8">6:8</A>&nbsp;Ki te mea ia he kai ta tatou, he hipoki, ka makona tatou i ena.</p> 
<p><A NAME="an_6:9">6:9</A>&nbsp;Ko te hunga ia e hiahia ana kia whai taonga, ka taka ratou ki te whakamatautauranga, ki te mahanga, ki te tini o nga hiahia kuware e raru ai, e totohu ai nga tangata ki te whakangaromanga, a huna iho.</p> 
<p><A NAME="an_6:10">6:10</A>&nbsp;He putake hoki no nga kino katoa te aroha ki te moni; he minamina ki tenei i kotiti ke ai etahi i te whakapono, a werohia putia iho ratou e nga mamae maha.</p> 
<p><A NAME="an_6:11">6:11</A>&nbsp;Ko koe ia, e ta te Atua tangata, oma atu i enei; whaia te tika, te karakia pai, te whakapono, te aroha, te manawanui, te ngakau mahaki.</p> 
<p><A NAME="an_6:12">6:12</A>&nbsp;Whawhaitia te whawhai pai o te whakapono, hopukia atu te ora tonu, ko te mea hoki tena i karangatia ai koe, a whakaaetia ana e koe te whakaaetanga pai i te aroaro o nga kaititiro tokomaha.</p> 
<p><A NAME="an_6:13">6:13</A>&nbsp;&#182; Ko taku ako atu tenei ki a koe i te aroaro o te Atua, nana nei nga mea katoa i whai ora ai, o Karaiti Ihu ano hoki, nana nei i whakapuaki te whakaaetanga pai i te aroaro o Ponotio Pirato;</p> 
<p><A NAME="an_6:14">6:14</A>&nbsp;Puritia tenei ture, kei whai koha, kei whai he, a taea noatia te putanga mai o to tatou Ariki, o Ihu Karaiti:</p> 
<p><A NAME="an_6:15">6:15</A>&nbsp;Mana e whakakite mai a ona ake wa, ko ia anake nei hoki te Mea kaha, te Mea koa, te Kingi o nga kingi, te Ariki o nga ariki;</p> 
<p><A NAME="an_6:16">6:16</A>&nbsp;Ko ia anake e kore e mate, e noho ana ia i te marama e kore e taea atu e tetahi; kahore ia i kitea e tetahi tangata, kahore ano hoki e ahei kia kitea: waiho atu i a ia te honore me te kaha ake ake. Amine.</p> 
<p><A NAME="an_6:17">6:17</A>&nbsp;Akona te hunga i nga taonga o tenei ao kia kaua e whakakake te ngakau, kia kaua e whakawhirinaki ki nga taonga pahuhu noa, engari ki te Atua ora, ko ia hoki hei homai nui i nga mea pai katoa hei mea ma tatou;</p> 
<p><A NAME="an_6:18">6:18</A>&nbsp;Kia mahi ratou i te pai, kia hua a ratou mahi pai, kia tatanga ki te ohaoha, ki te whakawhiwhi i etahi;</p> 
<p><A NAME="an_6:19">6:19</A>&nbsp;Me te whakatakoto ano he kaupapa pai mo ratou mo nga ra ki mua, kia mau a ringa ai ratou ki te ora, ara ki te ora tuturu.</p> 
<p><A NAME="an_6:20">6:20</A>&nbsp;E Timoti, tiakina te mea kua tukua na ki a koe; tahuri ke i nga korero whakarihariha, i nga kupu teka noa, i nga whakaputanga ketanga a te mea e tekaia nei he matauranga:</p> 
<p><A NAME="an_6:21">6:21</A>&nbsp;Kua waiho nei hei tikanga ma etahi, a he ake ratou ki te whakapono. Kia tau te aroha noa ki a koe. Amine.</p> 
<p><HR>
<CENTER>
<A HREF="ti2">Next: 2 Timothy</A></CENTER>
</BODY>
</HTML>
