[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jon)  [Next](nah) 

------------------------------------------------------------------------

### Maori Bible: Micah

<span id="an_1:1">1:1</span> ¶ Ko te kupu a Ihowa i puta mai ki a Mika
Morahati i nga ra o nga kingi o Hura, ara o Iotama, o Ahata, o Hetekia,
ko tana i kite ai mo Hamaria raua ko Hiruharama.

<span id="an_1:2">1:2</span> Whakarongo e nga iwi, e koutou katoa; kia
whai taringa mai, e te whenua, me nga mea katoa i roto i a koe: ko te
Ariki, ko Ihowa hei whakaatu i to koutou he, ko te Ariki mai i tona
temepara tapu.

<span id="an_1:3">1:3</span> No te mea, nana, kei te puta mai a Ihowa i
tona wahi, ka heke iho ia, ka takahi ki runga ki nga wahi tiketike o te
whenua.

<span id="an_1:4">1:4</span> A ka rewa nga maunga i raro i a ia, ka
ngatata nga raorao, ka rite ki te waki i mua i te ahi, ki nga wai i
ringihia ki te wahi paripari.

<span id="an_1:5">1:5</span> Mo te he o Hakopa tenei katoa, mo nga hara
o te whare o Iharaira. He aha te he o Hakopa? he teka ianei ko Hamaria?
He aha ano hoki nga wahi tiketike o Hura? he teka ianei ko Hiruharama?

<span id="an_1:6">1:6</span> Mo reira ka meinga e ahau a Hamaria kia
rite ki te puranga o te mara, ki nga whakatokanga hoki o te mara waina;
ka ringihia iho ano e ahau ona kohatu ki raro ki te raorao, a ka hurahia
e ahau ona turanga.

<span id="an_1:7">1:7</span> A ka wawahia ana whakapakoko, mongamonga
ana, ka tahuna hoki ona utu katoa ki te ahi, a ka takoto kau i ahau ana
whakapakoko katoa: he mea amene hoki nana ki te utu a te wahine kairau,
a ka hoki atu ano hei utu ki te wahine kairau.

<span id="an_1:8">1:8</span> ¶ Mo reira ka tangi ahau, ka aue, ka haere
ahau, tihore rawa nga kakahu, tahanga kau: ka rite taku tangi ki ta nga
kuri mohoao, taku uhunga ki ta nga otereti.

<span id="an_1:9">1:9</span> No te mea ko ona patunga e kore e mahu; kua
tae rawa nei hoki ki a Hura; kua tae ki te kuwaha o taku iwi, ara ki
Hiruharama.

<span id="an_1:10">1:10</span> Kaua e whakaaturia ki Kata, kaua rawa e
tangi: kua okeoke ahau i roto i te puehu i Petere Apara.

<span id="an_1:11">1:11</span> Haere atu korua, e te wahine e noho ana i
Hapiri, i te takoto tahanga, i te whakama: kahore ano te wahine e noho
ana i Taanana i puta mai; ka tangohia atu i a koutou e te tangihanga o
Peteetere tona turanga.

<span id="an_1:12">1:12</span> I tatari hoki te wahine e noho ana i
Maroto ki te pai, me te manukanuka ano; no te mea kua heke iho te kino i
a Ihowa ki te kuwaha o Hiruharama.

<span id="an_1:13">1:13</span> Whakamaua te hariata ki te hoiho tere, e
te wahine e noho ana i Rakihi: ko ia te timatanga o te hara o te
tamahine a Hiona; kua kitea na hoki nga he o Iharaira i roto i a koe.

<span id="an_1:14">1:14</span> Mo reira ka hoatu e koe he hakari
poroporoaki ki Morehetekata: hei mea teka nga whare o Akatipi ki nga
kingi o Iharaira.

<span id="an_1:15">1:15</span> Tenei ake ka kawea atu e ahau ki a koe, e
te wahine e noho ana i Mareha, te tangata e whiwhi ki a koe: ka tae te
kororia o Iharaira ki Aturama ra ano.

<span id="an_1:16">1:16</span> Moremorea tou mahunga, kutikutia hoki, mo
au tamariki i ahuareka ai; whakanuia tou pakira kia rite ki to te ekara;
kua mawehe atu hoki ratou i a koe, kua whakaraua.

<span id="an_2:1">2:1</span> ¶ Aue, te mate mo te hunga e whakaaro na ki
te he, e mahi na i te kino i runga i o ratou moenga! takiri rawa ake te
ata kua mahia e ratou, no te mea kei roto i te kaha o to ratou ringa.

<span id="an_2:2">2:2</span> E hiahia ana ratou ki nga mara, tangohia
ake; ki nga whare hoki riro tonu i a ratou: e whakatupuria kinotia ana e
ratou tetahi tangata me tona whare, te tangata rawa nei me tona wahi
tupu.

<span id="an_2:3">2:3</span> Mo reira ko te kupu tenei a Ihowa: Nana, ka
whakaaroa e ahau he kino mo tenei hapu, e kore ai e whakawateatia e
koutou o koutou kaki i reira, e kore ano koutou e haere whakapehapeha;
he kino hoki tenei wa.

<span id="an_2:4">2:4</span> I taua ra ka ara i a ratou tetahi
whakatauki mo koutou, ka tangi hoki i tetahi rangi mamae nui, a ka mea,
Kua pahuatia rawatia tatou; kua puta ke i a ia te wahi o taku iwi. Aue,
tana wehenga atu i ahau! wehea ana e ia a tatou mara ma te hunga wha
kakeke.

<span id="an_2:5">2:5</span> Mo reira kahore he tangata mau hei maka i
te taura a te rota i roto i te whakaminenga a Ihowa.

<span id="an_2:6">2:6</span> ¶ Kaua koutou e poropiti: ko ta ratou
poropiti tenei. E kore ratou e poropiti ki ena: e kore nga taunu e haere
atu.

<span id="an_2:7">2:7</span> E kiia ianei, e te whare o Hakopa, Kua
kuiti te wairua o Ihowa? ko ana mahi ianei enei? He teka ianei he mahi
pai ta aku kupu ki te tangata e tika ana te haere?

<span id="an_2:8">2:8</span> Otiia no enei ra nei ano ka whakatika ake
taku iwi ano he hoariri: e tihorea atu ana e koutou te koroka i te
kakahu o te hunga e haere kore wehi noa atu ana ano he tangata e
ngakaukore ana ki te whawhai.

<span id="an_2:9">2:9</span> Kua oti nga wahine o taku iwi te pei e
koutou i roto i o ratou whare ahuareka; kua tangohia e koutou toku
kororia i a ratou tamariki nonohi a ake ake.

<span id="an_2:10">2:10</span> Whakatika, haere; ehara hoki tenei i to
koutou okiokinga; he mea hoki mo te poke e whakangaro ana, e whakangaro
kino rawa ana.

<span id="an_2:11">2:11</span> Ki te korero teka tetahi tangata e haere
ana i te hau, i te teka, ki te mea, Ka poropiti ahau ki a koe mo te
waina, mo te wai kaha; ko ia rawa ano hei poropiti mo tenei iwi.

<span id="an_2:12">2:12</span> ¶ He pono ka kohikohi ahau i a koe katoa,
e Hakopa; he pono ka whakawhaititia e ahau nga morehu o Iharaira; ka
huihuia ratou e ahau, ka peratia me nga hipi o Potora: ka rite ki te
kahui i waenganui o to ratou taiepa, ka nui to ratou nge i te tini hoki
o te tangata.

<span id="an_2:13">2:13</span> Kua tae ake te kaiwahi i to ratou aroaro:
kua pakaru mai ratou ki waho, kua tika i roto i te kuwaha, kua puta atu
ma reira: kua haere atu to ratou kingi i mua i a ratou, a Ihowa i to
ratou upoko.

<span id="an_3:1">3:1</span> ¶ A i mea ahau, Whakarongo mai, e nga upoko
o Hakopa, e nga ariki o te whare o Iharaira: He teka ianei mo koutou te
matauranga ki te whakawa?

<span id="an_3:2">3:2</span> E kino na ki te pai, e aroha na ki te kino;
e tihore na i to ratou kiri i o ratou tinana, i to ratou kikokiko i o
ratou wheua;

<span id="an_3:3">3:3</span> E kai na hoki i nga kikokiko o taku iwi; e
tihore na i to ratou kiri i o ratou tinana, e wawahi na i o ratou wheua:
ae ra, e tapatapahia rawatia ana e ratou, ano he mea mo te kohua, ano he
kikokiko i roto i te kohua nui.

<span id="an_3:4">3:4</span> Ko reira ratou karanga ai ki a Ihowa, heoi
e kore ia e whakahoki kupu ki a ratou: ae ra, ka huna e ia tona mata ki
a ratou i taua wa, ka rite ki to ratou kino i mahia e ratou.

<span id="an_3:5">3:5</span> Ko te kupu tenei a Ihowa mo nga poropiti e
whakapohehe nei i taku iwi, e ngau nei o ratou niho, me te karanga, He
rongo mau! a ki te kahore e komotia e tetahi he mea ki o ratou mangai,
ka tino anga ratou ki te whakataka whawhai ki a ia.

<span id="an_3:6">3:6</span> Mo reira ko te po mo koutou, e kore ai he
kite ki a koutou; a ka pouri ki a koutou, e kore ai koutou e kite
tikanga; a ka to te ra ki nga poropiti, a ka mangu te awatea ki runga ki
a ratou.

<span id="an_3:7">3:7</span> A tera e whakama nga matakite, e numinumi
hoki nga tohunga tuaahu; ae ra, tera ratou katoa e arai i o ratou ngutu;
no te mea kahore he kupu whakahoki a te Atua.

<span id="an_3:8">3:8</span> ¶ Otiia he pono, kua ki ahau i te kaha, he
mea na te wairua o Ihowa, i te whakawa hoki, i te mana, kia whakaaturia
ai e ahau ki a Hakopa tona poka ke, ki a Iharaira tona hara.

<span id="an_3:9">3:9</span> Tena ra, whakarongo ki tenei, e nga upoko o
te whare o Hakopa, e nga ariki hoki o te whare o Iharaira, e
whakarihariha na ki te whakawa, e whakapeau ke na i te tika katoa.

<span id="an_3:10">3:10</span> E hanga ana ratou i Hiona ki te toto, i
Hiruharama ki te he.

<span id="an_3:11">3:11</span> E whakawa ana ona upoko, he mea na te
patipati, e whakaako ana ona tohunga, he mea na te utu; ko ona poropiti
na te hiriwa i kite tikanga ai; otiia kei te whakawhirinaki ratou ki a
Ihowa, kei te mea, He teka ianei kei roto a Ihowa i a tatou? e k ore
tetahi he e pa ki a tatou.

<span id="an_3:12">3:12</span> Mo reira ka parautia a Hiona, ano he
mara, he mea mo koutou, a ka waiho a Hiruharama hei puranga, ka rite
hoki te maunga o te whare ki nga wahi tiketike o te ngahere.

<span id="an_4:1">4:1</span> ¶ Otiia tenei ake kei nga ra whakamutunga
ka whakapumautia te maunga i to Ihowa whare ki te tihi o nga maunga, a
ka hikitia ki runga ake i nga pukepuke, a ka rere nga iwi ki reira.

<span id="an_4:2">4:2</span> A he maha nga iwi e haere, e mea, Haere mai
koutou, tatou ka haere ki runga ki te maunga o Ihowa, ki te whare o te
Atua o Hakopa, a mana tatou e whakaako ki ana ara, ka haere hoki tatou i
ana huarahi; no te mea ka puta mai te ture i Hiona, te kup u hoki a
Ihowa i Hiruharama.

<span id="an_4:3">4:3</span> A ka whakarite whakawa ia i waenganui i nga
iwi maha, ka riria hoki e ia te he o nga iwi kaha i tawhiti; a ka
patupatua e ratou a ratou hoari hei hea parau, a ratou tao hei mea
tapahi manga; e kore tetahi iwi e hapai hoari ki tetahi iwi, a heoi a no
ta ratou ako ki te whawhai.

<span id="an_4:4">4:4</span> Engari ka noho ratou, ia tangata, ia
tangata, i raro i tana waina, i raro i tana piki; a kahore he tangata
hei whakawehi i a ratou: na te mangai hoki o Ihowa o nga mano te korero.

<span id="an_4:5">4:5</span> Ka haere hoki nga iwi katoa, ia tangata, ia
tangata, i runga i te ingoa o tona atua, a ka haere tatou i runga i te
ingoa o Ihowa, o to tatou Atua a ake ake.

<span id="an_4:6">4:6</span> A taua ra, e ai ta Ihowa, ka huihuia e ahau
te wahine e totitoti ana, ka whakaminea te wahine i peia atu, me ia ano
i whakatupuria kinotia e ahau;

<span id="an_4:7">4:7</span> A ka meinga e ahau te wahine e totitoti ana
hei morehu, me te wahine i maka atu ki tawhiti hei iwi kaha: a ka kingi
a Ihowa ki a ratou ki Maunga Hiona aianei a ake tonu atu.

<span id="an_4:8">4:8</span> ¶ Na ka tae mai ki a koe, e koe, e te
pourewa o te kahui, e te taumaihi o te tamahine a Hiona; ae ra, ka tae
mai ki a koe te kingitanga o mua ra, te kingitanga o te tamahine a
Hiruharama.

<span id="an_4:9">4:9</span> Na, he aha koe i hamama ai? Kahore ianei he
kingi i roto i a koe, kua ngaro ranei tou kaiwhakatakoto whakaaro, i mau
pu ai koe i te mamae me te mea he wahine e whanau ana?

<span id="an_4:10">4:10</span> Whakamamae, e ngana kia puta ki waho, e
te tamahine a Hiona, kia rite ki te wahine e whanau ana: no te mea ko
aianei koe puta ai i roto i te pa, a ka noho ki te parae, a ka tae ki
Papurona ra ano; hei reira koe ka whakaorangia; hei reira a Ihowa hoko
ai i a koe i te ringa o ou hoariri.

<span id="an_4:11">4:11</span> Na, tona maha o nga iwi kua huihui ki te
whawhai ki a koe, e mea ana, Tukua ia kia whakapokea, kia kite atu to
tatou kanohi i tana koronga i runga i Hiona.

<span id="an_4:12">4:12</span> Otira kahore ratou e matau ki nga
whakaaro o Ihowa, kahore hoki e mohio ki tana i whakatakoto ai: kua
kohikohia hoki ratou e ia ano he paihere ki te patunga witi.

<span id="an_4:13">4:13</span> Whakatika ki te patu witi, e te tamahine
a Hiona: ka meinga hoki e ahau tou haona hei rino, ka meinga hoki e ahau
ou paua hei parahi: a he maha nga iwi e patupatua e koe a mongamonga
noa: a mau e whakatapu ma Ihowa nga mea i apohia mai e ratou, o ratou
rawa ma te Ariki o te whenua katoa.

<span id="an_5:1">5:1</span> ¶ Na inaianei ka whakahuihui a ropu koe i a
koe, e te tamahine a nga ropu: kua oti tatou te whakapae e ia: ka patua
e ratou ki te rakau te paparinga o te kaiwhakawa o Iharaira.

<span id="an_5:2">5:2</span> Na ko koe, e Peterehema Eparata, he iti nei
i roto i nga mano o Hura, e puta mai i roto i a koe tetahi maku hei
kawana mo Iharaira: ko ona putanga nonamata, no nga ra o tua iho.

<span id="an_5:3">5:3</span> Mo reira ratou ka tukua atu ai e ia, kia
tae ra ano ki te wa e whanau ai tenei e whakamamae nei: hei reira nga
toenga o ona tuakana hoki ai ki nga tama a Iharaira.

<span id="an_5:4">5:4</span> A ka tu ia, ka whangai i tana kahui i runga
i te kaha o Ihowa, i runga hoki i te nui o te ingoa o Ihowa, o tona
Atua; a ka noho ratou; no te mea akuareiia ka nui, ki nga pito ra ano o
te whenua.

<span id="an_5:5">5:5</span> A ko tenei tangata hei maunga rongo mo
tatou: ina tae mai te Ahiriana ki to tatou whenua, a ka takahi ki o
tatou whare kingi, hei reira ara ai i a tatou hei whawhai ki a ia etahi
hepara tokowhitu me etahi tangata rangatira tokowaru.

<span id="an_5:6">5:6</span> A ka whakamotitia e ratou te whenua o
Ahiria ki te hoari, te whenua hoki o Nimiroro i ona tomokanga: na ka
whakaorangia tatou e ia i te Ahiriana, ina haere mai ia ki to tatou
whenua, ina takahi ia i roto i o tatou rohe.

<span id="an_5:7">5:7</span> ¶ A ka rite nga toenga o Hakopa i roto i
nga iwi maha ki te tomairangi a Ihowa, ki nga kouaua i runga i te
tarutaru; e kore nei e whanga ki te tangata, e kore ano e tatari ki nga
tama a te tangata.

<span id="an_5:8">5:8</span> Na ka waiho te toenga o Hakopa i roto i nga
tauiwi, i roto i nga iwi maha; ka rite ki te raiona i roto i nga
kararehe o te ngahere, ki te kuao raiona i roto i nga kauhui hipi: na ki
te tika atu ia i waenga, ka takatakahia e ia, ka haehaea, kahore hoki he
kaiwhakaora.

<span id="an_5:9">5:9</span> Whakaarahia tou ringa ki runga ake i ou
hoariri, hatepea atu hoki ou hoariri katoa.

<span id="an_5:10">5:10</span> Na i taua ra, e ai ta Ihowa, ka hatepea
atu e ahau au hoiho i roto i a koe, ka kore ano i ahau au hariata;

<span id="an_5:11">5:11</span> A ka whakakorea atu e ahau nga pa o tou
whenua, ka wawahia ano e ahau ou pa kaha katoa;

<span id="an_5:12">5:12</span> Ka hatepea atu hoki e ahau nga makutu i
roto i tou ringa, a ka kore nga tohunga maori i roto i a koe:

<span id="an_5:13">5:13</span> Ka hatepea atu hoki e ahau au
whakapakoko, me au pou whakaahua i roto i a koe: a e kore koe e koropiko
i muri nei ki te mahi a ou ringa.

<span id="an_5:14">5:14</span> Ka hutia ano e ahau Aherimi i roto i a
koe: a ka huna e ahau ou pa.

<span id="an_5:15">5:15</span> Ka rapua hoki e ahau he utu i nga tauiwi
i runga i te riri, i te weriweri, kihai nei ratou i whakarongo.

<span id="an_6:1">6:1</span> ¶ Whakarongo koutou inaianei ki te kupu i
korerotia e Ihowa: Whakatika, totohe ki nga maunga, kia rangona hoki tou
reo e nga pukepuke.

<span id="an_6:2">6:2</span> Whakarongo, e nga maunga nei, ki ta Ihowa
totohe, e koutou hoki, e nga turanga kaha o te whenua: he totohe hoki ta
Ihowa ki tana iwi, a ka riria e ia te he o Iharaira.

<span id="an_6:3">6:3</span> E taku iwi, i aha ahau ki a koe? he
ahatanga naku i hoha ai koe? whakaaturia mai toku he.

<span id="an_6:4">6:4</span> Naku na hoki koe i kawe mai i te whenua o
Ihipa, naku ano koe i hoko i roto i te whare pononga; a i unga atu e
ahau a Mohi, a Arona, a Miriama ki mua i a koe.

<span id="an_6:5">6:5</span> Kia mahara, e taku iwi, ki te whakaaro i
whakatakotoria e Paraka kingi o Moapa, ki te kupu hoki i whakahokia ki a
ia e Paraama tama a Peoro; maharatia i Hitimi tae noa ki Kirikara, kia
mohio ai koutou ki nga mahi tika a Ihowa.

<span id="an_6:6">6:6</span> ¶ He aha taku e haere ai ahau ki te aroaro
o Ihowa, e piko ai ki te Atua i runga? he patunga tapu ranei te mea e
haere ai ahau ki tona aroaro, he kuao tautahi ranei?

<span id="an_6:7">6:7</span> E manako ranei a Ihowa ki nga mano o nga
hipi toa, ki nga mano kotahi tekau ranei o nga awa hinu? me hoatu ranei
e ahau taku matamua hei utu mo taku poka ke, te hua o toku kopu mo te
hara o toku wairua?

<span id="an_6:8">6:8</span> Kua whakaaturia e ia ki a koe, e te
tangata, te mea pai; a he aha ta Ihowa e rapu nei ki a koe, heoi ano ko
te whakawa tika, ko te pai ki te tohu tangata, ko te whakaiti me te
haere tahi i tou Atua?

<span id="an_6:9">6:9</span> ¶ E karanga ana te reo o Ihowa ki te pa, a
ka kite te tangata whakaaro nui i tou ingoa; whakarongo ki te whiu, ki a
ia hoki nana i whakarite.

<span id="an_6:10">6:10</span> Tera ano ranei nga taonga o te kino kei
roto i te whare o te tangata kino, me te mehua iti, whakarihariha ano?

<span id="an_6:11">6:11</span> Ka ma ranei ahau ki te kino nga pauna, ki
te tinihanga nga weti i roto i te putea?

<span id="an_6:12">6:12</span> Ki tonu na hoki i te tutu ona tangata
taonga, a kua korero teka ona tangata, kei te tinihanga hoki o ratou
arero i roto i o ratou mangai.

<span id="an_6:13">6:13</span> Mo reira kua whiua hoki koe e ahau ki te
mate taimaha: kua meinga koe e ahau kia mokemoke, hei utu mo ou hara.

<span id="an_6:14">6:14</span> Ka kai koe, a kahore e makona; ka waiho
ano tou whakaitinga i waenganui i a koe; ka tangohia atu ano e koe, heoi
e kore e haere ora i a koe; ko te mea hoki e mauria atu e koe ka hoatu e
ahau ki te hoari.

<span id="an_6:15">6:15</span> Ka whakato koe, a e kore e kokoti; ka
takahi koe i te oriwa, a e kore e whakawahi i a koe ki te hinu; i te
waina hou, a e kore e inu i te waina.

<span id="an_6:16">6:16</span> No te mea e mau ana nga tikanga a Omori,
me nga mahi katoa a te whare o Ahapa, a e haere ana koutou i runga i o
ratou whakaaro; kia meinga ai koe e ahau kia ururua, a ko nga tangata o
kona hei whakahianga atu; a ka mau ki a koutou te ingoa kino o taku iwi.

<span id="an_7:1">7:1</span> ¶ Aue, te mate i ahau! he rite hoki ahau ki
nga kohikohinga o nga hua raumati, ki nga hamunga i te wa e whawhaki
karepe ana: kahore he tautau hei kai; e hiahia ana toku wairua ki te hua
piki matamua.

<span id="an_7:2">7:2</span> Kua ngaro te tangata tapu i runga i te
whenua, kahore hoki he tangata tika i roto i nga tangata: kei te whanga
katoa ratou ki te toto; kei te whai ratou i tona hoa, i tona hoa ki te
kupenga.

<span id="an_7:3">7:3</span> Kei runga o ratou ringa i te mea kino kia
mahia marietia e ratou; ka tono te rangatira, kei te tatari hoki te
kaiwhakawa kia utua; a ko te tangata nui, e puaki ana i a ia te nanakia
o tona wairua: na, whiria tahitia ake e ratou.

<span id="an_7:4">7:4</span> Ko te tangata pai o ratou, rite tonu ki te
tumatakuru: ko te mea tino tika, kino atu i te taiepa tataramoa: kua tae
mai te ra o au tutei, ara te ra e whiua ai koe; ko aianei ratou
pokaikaha ai.

<span id="an_7:5">7:5</span> Kaua e whakapono ki te hoa, kaua e
whakawhirinaki ki te kaiarahi: kaiponuhia nga tatau o tou mangai ki te
wahine e takoto na i tou uma.

<span id="an_7:6">7:6</span> E whakaiti ana hoki te tama ki te papa, e
whakatika atu ana te kotiro ki tona whaea, te hunaonga ki tona hungawai
wahine; ko nga hoariri o te tangata ko nga tangata o tona whare.

<span id="an_7:7">7:7</span> ¶ Tena ko ahau, ka titiro ahau ki a Ihowa;
ka tatari ahau ki te Atua o toku whakaoranga: tera toku Atua e rongo ki
ahau.

<span id="an_7:8">7:8</span> Kei whakamanamana ki ahau e toku hoariri;
ki te hinga ahau, ka ara ano ahau; ki te noho ahau i te pouri, ko Ihowa
hei whakamarama moku.

<span id="an_7:9">7:9</span> Maku e waha te riri o Ihowa, kua hara nei
hoki ahau ki a ia; kia tohe ra ano ia i taku tohe, kia whakarite ra ano
i taku whakawa, ka whakaputaina ahau e ia ki waho ki te marama, a ka
kite ahau i tona tika.

<span id="an_7:10">7:10</span> Katahi toku hoariri ka kite, a ka
taupokina e te whakama; i ki mai ra hoki ia ki ahau, Kei hea a Ihowa,
tou Atua? Ka kite oku kanohi i taua wahine; akuanei ia takahia ai,
peratia ai me te paru o nga ara.

<span id="an_7:11">7:11</span> He ra hei hanganga mo ou taiepa! a taua
ra ka matara rawa atu te tikanga i whakatakotoria.

<span id="an_7:12">7:12</span> A taua ra ka haere mai ratou ki a koe,
mai i Ahiria me nga pa o Ihipa, mai i Ihipa ki te awa, mai i tetahi
moana ki tetahi, i tetahi maunga ki tetahi maunga.

<span id="an_7:13">7:13</span> Otiia ka ururuatia te whenua, he mea mo
te hunga e noho ana i reira, mo nga hua hoki o a ratou mahi.

<span id="an_7:14">7:14</span> ¶ Whangaia tau iwi ki tau rakau, nga hipi
o tou kainga tupu, e noho mokemoke nei i te ngahere i waenganui o
Karamere: kia kai ratou ki Pahana, ki Kireara, kia pera me nga ra o mua,

<span id="an_7:15">7:15</span> Ka rite ki nga ra i haere mai ai koe i te
whenua o Ihipa, ka whakaaturia e ahau ki a ia nga mea whakamiharo.

<span id="an_7:16">7:16</span> Ka kite nga iwi, ka whakama ki to ratou
marohirohi katoa: ka kopania to ratou mangai ki to ratou ringa, a ka
turi o ratou taringa.

<span id="an_7:17">7:17</span> Ka mitimiti ratou i te puehu, ano he
nakahi; ka oho wiri mai ratou i o ratou piringa kopiri, ano ko nga mea
ngokingoki o te whenua: ka haere wehi mai ratou ki a Ihowa, ki to tatou
Atua, a ka mataku ki a koe.

<span id="an_7:18">7:18</span> Ko wai he Atua hei rite mou, e muru nei i
te he, e whakarere noa nei i te poka ke o nga morehu o tona wahi tupu? E
kore ia e kawe tonu i tona riri a ake ake, no te mea e ngakau nui ana ia
ki te tohu tangata.

<span id="an_7:19">7:19</span> Tera ia e tahuri ano, ka aroha ki a
tatou; ka pehia e ia o tatou kino ki raro ki ona waewae; ka panga ano e
koe o ratou hara ki nga rire o te moana.

<span id="an_7:20">7:20</span> Ka whakatutukitia e koe te mea tika ki a
Hakopa, te aroha ki a Aperahama, ko tau i oati ai ki o matou matua i nga
ra o mua.

------------------------------------------------------------------------

[Next: Nahum](nah)
