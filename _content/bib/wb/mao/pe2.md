[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe1)  [Next](jo1) 

------------------------------------------------------------------------

### Maori Bible: 2 Peter

<span id="an_1:1">1:1</span> ¶ Na Haimona Pita, he pononga, a he apotoro
na Ihu Karaiti, ki te hunga kua whiwhi tahi nei tatou ki te whakapono
utu nui, i runga o te tika o to tatou Atua, o Ihu Karaiti, o te
Kaiwhakaora.

<span id="an_1:2">1:2</span> Kia whakanuia te aroha noa me te rangimarie
ki a koutou, i runga i te matauranga ki te Atua, ki a Ihu hoki, ki to
tatou Ariki.

<span id="an_1:3">1:3</span> Kua homai na hoki e tona kaha Atua ki a
tatou nga mea katoa mo te ora, mo te karakia pai, i te mea ka matau nei
ki te Kaikaranga i a tatou i runga i te kororia, i te pai:

<span id="an_1:4">1:4</span> Na enei hoki i riro mai ai i a tatou nga
kupu whakaari, he mea nui whakaharahara, he mea utu nui; ma enei hoki
koutou ka whiwhi ai ki te ahua Atua, i a koutou ka mawhiti nei i te
pirau i te ao, ara i to te hiahia.

<span id="an_1:5">1:5</span> ¶ Ma reira nei hoki, me whakapau rawa to
koutou uaua, honoa iho ano te pai ki runga ki to koutou whakapono; ki
runga hoki ki te pai ko te matauranga;

<span id="an_1:6">1:6</span> Ki runga ki te matauranga ko te pehi o te
hiahia; ki runga ki te pehi o te hiahia ko te manawanui; ki runga ki te
manawanui ko te karakia pai;

<span id="an_1:7">1:7</span> Ki runga ki te karakia pai ko te atawhai ki
nga teina; ki runga ki te atawhai ki nga teina ko te aroha.

<span id="an_1:8">1:8</span> Ki te mea hoki kei a koutou enei mea, ki te
nui haere hoki, ka meinga koutou kia kaua e mangere, kia kaua e huakore
i runga i te matauranga ki to tatou Ariki, ki a Ihu Karaiti.

<span id="an_1:9">1:9</span> Ko te tangata hoki kahore nei i a ia enei
mea, he matapo, he atarua, kua wareware ki te horoinga o ona hara o mua.

<span id="an_1:10">1:10</span> Mo konei, e oku teina, kia puta to koutou
uaua ki te whakapumau i to koutou karangatanga, i to koutou
whiriwhiringa: ki te penei hoki ta koutou mahi e kore rawa koutou e
tapepa:

<span id="an_1:11">1:11</span> Penei hoki ka whiwhi nui koutou ki te
huarahi tomo atu ki te rangatiratanga mutungakore o to tatou Ariki, ara
o te Kaiwhakaora, o Ihu Karaiti.

<span id="an_1:12">1:12</span> ¶ Mo reira ano e kore ahau e mangere ki
te whakamahara tonu i a koutou ki enei mea, e matau ana raia koutou, kua
oti ano te whakau ki runga ki te mea pono, kei a koutou na.

<span id="an_1:13">1:13</span> Ki toku whakaaro hoki, i ahau e noho ana
i tenei tapenakara, he mea tika ano kia whakaoho ahau i a koutou, kia
whakamahara;

<span id="an_1:14">1:14</span> E mohio ana hoki ahau e kore e wheau ka
mahue tenei tapenakara oku, ka pera ano me ta to tatou Ariki, me ta Ihu
Karaiti, i whakakite mai ai ki ahau.

<span id="an_1:15">1:15</span> Ka puta ano hoki toku uaua kia mau tonu
to koutou mahara ki enei mea i muri i toku matenga.

<span id="an_1:16">1:16</span> ¶ Ehara hoki i te mea he whai ta matou i
nga kupu i totoa e te whakaaro tinihanga, i te whakapuakanga o te kaha,
o te haerenga mai o to tatou Ariki, o Ihu Karaiti ki a koutou; engari he
kaititiro ano matou ki tona nui.

<span id="an_1:17">1:17</span> I riro hoki ia ia he honore, he kororia
na te Atua Matua, i te putanga mai o taua reo ki a ia i roto i te
kororia nui rawa, Ko taku Tama tenei i aroha ai, ko taku i ahuareka ai.

<span id="an_1:18">1:18</span> I rongo ano matou ki tenei reo e puta mai
ana i te rangi, i a matou i tona taha i runga i te maunga tapu.

<span id="an_1:19">1:19</span> ¶ Katahi ka u rawa te kupu poropiti ki a
tatou inaianei; pai tonu ki te anga to koutou whakaaro ki reira, he rama
hoki e tiaho ana i te wahi pouri, kia puao ra ano te ra, kia ara ra ano
te whetu o te ata i roto i o koutou ngakau:

<span id="an_1:20">1:20</span> Kia mohio hoki i te tuatahi, kahore he
poropititanga o te karaipiture nona ake ona tikanga.

<span id="an_1:21">1:21</span> Ehara hoki i te mea na te whakaaro o te
tangata i puta mai ai te poropititanga i mua, engari he mea whakamahara
na te Wairua Tapu i korero ai nga tangata tapu a te Atua.

<span id="an_2:1">2:1</span> ¶ Otira i ara ake ano he poropiti teka i
mua i roto i te iwi, he pera me nga kaiwhakaako teka e puta ake a mua i
roto i a koutou; ma enei e mau puku mai nga titorehanga whakangaro, he
whakakahore na ratou i te Ariki rawa, nana nei ratou i hoko, ka hohoro
tonu ta ratou taki mai i te whakangaromanga ki a ratou ano.

<span id="an_2:2">2:2</span> A he tokomaha e aru i a ratou tikanga
whakarihariha; ma reira e korerotia kinotia ai te ara o te pono.

<span id="an_2:3">2:3</span> ¶ He apo moni hoki e tito kupu ai ratou kia
whai taonga ai ratou i a koutou: nonamata te tukunga mo ratou ki te he,
e kore ano e whakaroa; kahore hoki he moe o to ratou whakangaromanga.

<span id="an_2:4">2:4</span> Mehemea kihai i tohungia e te Atua nga
anahera i hara, engari i peia ratou e ia ki te po, he mea herehere i te
waro pouri, he mea tiaki mo te whakawa;

<span id="an_2:5">2:5</span> A kihai i tohungia te ao tawhito, he mea
tiaki ia nana a Noa, te kaikauwhau i te tika, ratou ko etahi atu
tokowhitu, i tana kawenga mai i te waipuke ki te ao o te hunga
karakiakore;

<span id="an_2:6">2:6</span> A meinga ana nga pa, a Horoma, a Komora,
kia pungarehu rawa, ko tana whakataunga he he hurihanga, waiho iho hei
tohu ki te hunga e noho karakiakore i nga wa i muri;

<span id="an_2:7">2:7</span> ¶ Ko Rota ia, ko te tangata tika,
whakaorangia ake e ia, i a ia e whakapouritia ana e nga ritenga
whakarihariha a te hunga kino;

<span id="an_2:8">2:8</span> I taua tangata tika e noho ana i roto i a
ratou, mamae a na tona ngakau tika i a ratou mahi kino, i tana i kite
ai, i tana i rongo ai i tenei ra, i tenei ra:

<span id="an_2:9">2:9</span> Matau tonu te Ariki ki te whakaora i te
hunga karakia i roto i te whakamatautauranga, kia waiho ko te hunga he
mo a te ra whakawa whiu ai;

<span id="an_2:10">2:10</span> ¶ Tera rawa ia tana mo te hunga e whai
ana i ta te kikokiko, e haere ana i runga i te hiahia poke, e whakahawea
ana ki te rangatiratanga; he hunga hikaka, e whai ana i ta ratou ake;
kahore hoki e wehi ki te korero kino ki nga tangata nunui.

<span id="an_2:11">2:11</span> Tena ko nga anahera, ahakoa nui ake to
ratou kaha, to ratou mana kahore e puaki i a ratou he kupu whakatoi mo
era i te aroaro o te Atua ina whakawa.

<span id="an_2:12">2:12</span> Ko era hoki, rite tonu ratou ki te
kararehe kahore nei he whakaaro, he mea maori anake, i hanga nei hei
hopukanga, hei whakangaromanga, korero kino ana ratou ki nga mea kahore
nei e mohiotia e ratou; a ka ngaro i runga i ta ratou tikanga whakama
te;

<span id="an_2:13">2:13</span> Ka whiwhi ki te utu o te he; he tangata e
ahuareka ana ki te kakai awatea, he ira ratou, he makenu, e ruku ana ki
a ratou hakari ngahau i a ratou e hakari tahi ana me koutou;

<span id="an_2:14">2:14</span> Ko o ratou kanohi ki tonu i te puremu,
kahore hoki e mutu to ratou hara; e poaina ana e ratou nga hinengaro
kahore i u: he ngakau to ratou kua oti te whakamahi ki te apo; he
tamariki kua oti te kanga:

<span id="an_2:15">2:15</span> Mahue ake i a ratou te ara tika, kotiti
ke ana ratou, whai tonu ana i te ara o Paraama tama a Peoro, i whakapai
nei ki te utu o te he;

<span id="an_2:16">2:16</span> Otira i riria ano ia mo tona he: i korero
te kararehe reokore, no te tangata te reo, pehia ana e ia te wairangi o
te poropiti.

<span id="an_2:17">2:17</span> He puna waikore enei tangata, he kapua e
akina ana e te tupuhi; pouri kerekere te wahi kua rite mo ratou mo ake
tonu atu.

<span id="an_2:18">2:18</span> E korero ana i nga korero tetere rawa, he
mea teka noa, ka poaina e ratou ki nga hiahia o te kikokiko, ki nga
hiahia taikaha, te hunga e mawhiti mai ana i era e noho ra i roto i te
he.

<span id="an_2:19">2:19</span> He herekore ta ratou e whakaari nei ki a
ratou, heoi he pononga ratou na te pirau: ki te taea hoki te tangata e
te hoariri, hei pononga ia mana.

<span id="an_2:20">2:20</span> Ka mawhiti mai nei ratou i nga poke o te
ao, i a ratou ka matau nei ki te Ariki, ara ki te Kaiwhakaora, ki a Ihu
Karaiti, na ki te rorea ratou, i te hinga rawa i aua mea, kino noa atu
to ratou whakamutunga i te timatanga.

<span id="an_2:21">2:21</span> he pai ke mo ratou me i kore e matau ki
te ara o te tika, i te matau a hei muri ka tahuri ke atu i te ture tapu
kua tukua nei ki a ratou.

<span id="an_2:22">2:22</span> Heoi te tukunga iho ki a ratou rite tonu
ki ta te whakatauki pono, Kua hoki te kuri ki tona ruaki; me te poaka i
horoi ra, kua okeoke ano i te paru.

<span id="an_3:1">3:1</span> ¶ Ko te rua tenei o aku pukapuka, e oku hoa
aroha, ka tuhituhia atu nei ki a koutou; hei whakaoho tauarua i o koutou
hinengaro tinihangakore kia mahara:

<span id="an_3:2">3:2</span> Kia mahara ai koutou ki nga kupu i
korerotia i mua e nga poropiti tapu, ki ta matou hoki, ki ta nga apotoro
a te Ariki, a te Kaiwhakaora:

<span id="an_3:3">3:3</span> ¶ Ko tenei ta koutou e matau ai i te
tuatahi, tera e puta mai etahi kaiwhakamanumanu i nga ra whakamutunga, e
haere ana i runga i nga ritenga o o ratou hiahia ake,

<span id="an_3:4">3:4</span> E mea ana, Kei hea te korero o tona
haerenga mai? mau tonu hoki nga mea katoa no te moenga ra ano o nga
matua, pera tonu me to te orokohanganga.

<span id="an_3:5">3:5</span> Na ratou tonu i whakakuware ki tenei, na te
kupu a te Atua nga rangi i mua, me te whenua ano totoka tonu i roto i te
wai, na te wai ano hoki.

<span id="an_3:6">3:6</span> He hurihanga na enei i ngaro ai i te wai te
ao o tera wa.

<span id="an_3:7">3:7</span> Ko nga rangi onaianei ia me te whenua, he
mea rongoa na taua kupu ra ano, he mea waiho marire mo te ahi, ina taea
te ra o te whakawakanga, o te whakangaromanga o nga tangata karakiakore.

<span id="an_3:8">3:8</span> ¶ Kei kuware ia koutou, e oku hoa aroha, ki
tenei mea kotahi, ki ta te Ariki he ra kotahi rite tonu ki nga tau
kotahi mano, nga tau kotahi mano rite tonu ki te ra kotahi.

<span id="an_3:9">3:9</span> ¶ Kahore he whakaroa o te Ariki ki tana
kupu whakaari, kahore e rite ki ta etahi e ki nei he whakaroa; engari e
manawanui ana ki a tatou, kahore ona whakaaro mo te tangata kia ngaro;
engari kia tae katoa ki te ripeneta.

<span id="an_3:10">3:10</span> E puta mai hoki te ra o te Ariki ano he
tahae i te po; ko reira pahemo atu ai nga rangi, tona nui hoki o te
tangi; na ka ngiha nga mea timatanga i te ahi, ka rewa; a pau ake i te
ahi te whenua me ana mahi.

<span id="an_3:11">3:11</span> ¶ Heoi mo te rewa nei enei mea katoa, kia
pehea ra he tikanga ma koutou i runga i te whakahaere tapu, i te
karakia;

<span id="an_3:12">3:12</span> Me te tumanako, me te takare ano koutou
ki te taenga mai o te ra o te Atua, e rewa ai nga rangi i te ahi, e
ngiha ai nga mea timatanga, e memeha ai?

<span id="an_3:13">3:13</span> Heoi kei te tumanako tatou ki nga rangi
hou, ki te whenua hou, ki tana i whakaari mai ai, kei reira te tika e
noho ana.

<span id="an_3:14">3:14</span> Mo konei ra, e oku hoa aroha, i a koutou
ka tumanako na ki enei mea, kia puta to koutou uaua kia rokohina e ia i
runga i te rangimarie, te whai ira, te whai koha i tona aroaro.

<span id="an_3:15">3:15</span> Kia mahara ano ki te manawanui o to tatou
Ariki, he whakaora; ko te mea hoki ia tuhituhia ki a koutou e to tatou
teina aroha, e Paora, he mea i rite tonu ki te matauranga kua homai nei
ki a ia;

<span id="an_3:16">3:16</span> I pera ano i ana pukapuka katoa, i
korerotia hoki enei mea ki reira; kei reira ano hoki etahi mea he pakeke
nei ki te whakaaro, whakawiria ketia ake e te hunga kuware, e te hunga
kahore ano i u; ko ta ratou hanga ano ia ki era atu karaipiture, a ngaro
iho ratou.

<span id="an_3:17">3:17</span> Na, e oku hoa aroha, ka matau wawe nei
koutou ki enei mea, kia taupato kei kahakina atu koutou e te he o te
hunga kino, kei taka atu, kei kore e u.

<span id="an_3:18">3:18</span> Engari kia neke ake i runga i te aroha
noa, i te matauranga o to tatou Ariki, ara o te Kaiwhakaora, o Ihu
Karaiti. Waiho atu i a ia te kororia, aianei, a ake tonu atu. Amine.

------------------------------------------------------------------------

[Next: 1 John](jo1)
