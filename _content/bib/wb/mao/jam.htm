<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Maori Bible, full text etext at Intangible Textual Heritage">
<TITLE>Maori Bible: James</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="heb.htm">Previous</A>&nbsp;
<A HREF="pe1.htm">Next</A>&nbsp;
</CENTER>
<HR>
</p> <h3 align="center" align="center">Maori Bible: James</h3> 
<p><A NAME="an_1:1">1:1</A>&nbsp;&#182; Na Hemi, na te pononga a te Atua, a te Ariki hoki, a Ihu Karaiti, ki nga hapu kotahi tekau ma rua e noho marara ana; Tena koutou.</p> 
<p><A NAME="an_1:2">1:2</A>&nbsp;&#182; Kiia iho, e oku teina, he mea hari nui ina taka koutou ki nga whakamatautauranga maha;</p> 
<p><A NAME="an_1:3">1:3</A>&nbsp;E matau ana hoki koutou, ko te whakamatautauranga o to koutou whakapono hei mahi i te manawanui.</p> 
<p><A NAME="an_1:4">1:4</A>&nbsp;Na kia puta rawa te mahi a te manawanui, kia tino tika ai koutou, kia toitu ai, te hapa i tetahi mea.</p> 
<p><A NAME="an_1:5">1:5</A>&nbsp;Ki te hapa tetahi o koutou i te matauranga, me inoi ia ki te Atua, e homai nui nei ki te katoa, kahore hoki ana tawai mai; a ka homai ki a ia.</p> 
<p><A NAME="an_1:6">1:6</A>&nbsp;Otira me inoi whakapono ia, kaua e ruarua. Ko te tangata ruarua hoki, tona rite kei te ngaru o te moana, e puhia ana e te hau, e akina ana.</p> 
<p><A NAME="an_1:7">1:7</A>&nbsp;Kaua hoki taua tangata e mea, e whiwhi ia ki tetahi mea i te Ariki.</p> 
<p><A NAME="an_1:8">1:8</A>&nbsp;E kore te tangata ngakau rua e u i ana hanga katoa.</p> 
<p><A NAME="an_1:9">1:9</A>&nbsp;Ko te teina iti, kia whakamanamana ia i te mea ka whakanekehia ake ia:</p> 
<p><A NAME="an_1:10">1:10</A>&nbsp;Me te tangata taonga ano, i te mea ka whakaititia: ka memeha atu hoki ia, ano he puawai tarutaru.</p> 
<p><A NAME="an_1:11">1:11</A>&nbsp;Ko te putanga mai hoki o te ra me te hau wera ano, na, kua maroke te tarutaru, kua ngahoro tona puawai, a ngaro iho te atanga o tona ahua: ka pera ano te tangata taonga, ka memeha atu i ona haereerenga.</p> 
<p><A NAME="an_1:12">1:12</A>&nbsp;Ka hari te tangata e u ake ana ki te whakamatautauranga: no te mea hoki ka oti ia te whakamatautau, ka whiwhi ia ki te karauna o te ora, kua whakaaria mai nei e te Ariki mo te hunga e aroha ana ki a ia.</p> 
<p><A NAME="an_1:13">1:13</A>&nbsp;&#182; Kaua tetahi e mea ina whakamatautauria, E whakamatautauria ana ahau e te Atua: e kore hoki te Atua e taea te whakamatautau e te kino, e kore ano hoki ia e whakamatautau i tetahi:</p> 
<p><A NAME="an_1:14">1:14</A>&nbsp;Engari he mea whakamatautau te tangata, i a ia e kumea ana, e poaina ana e tona hiahia ake ano.</p> 
<p><A NAME="an_1:15">1:15</A>&nbsp;Na, i te haputanga o te hiahia, ka whanau ko te hara; a, i te otinga o te hara, ka whanau ko te mate.</p> 
<p><A NAME="an_1:16">1:16</A>&nbsp;Kei whakapohehetia koutou, e oku teina aroha.</p> 
<p><A NAME="an_1:17">1:17</A>&nbsp;No runga nga homaitanga papai katoa, nga mea katoa e tino tika ana, he mea heke iho no te Matua o nga whakamarama, kahore nei ona putanga ketanga, kahore hoki he atarangi o te tahuri.</p> 
<p><A NAME="an_1:18">1:18</A>&nbsp;Na tona hiahia ake ano tatou i whanau ai, he meatanga na te kupu o te pono, kia meinga ai tatou me he matamua mo ana mea i hanga ai.</p> 
<p><A NAME="an_1:19">1:19</A>&nbsp;&#182; Kei te mohio koutou ki tenei, e oku hoa aroha, kia hohoro nga tangata katoa ki te whakarongo, kia puhoi ki te korero, kia puhoi kite riri:</p> 
<p><A NAME="an_1:20">1:20</A>&nbsp;E kore hoki ta te Atua tika e mahia e to te tangata riri.</p> 
<p><A NAME="an_1:21">1:21</A>&nbsp;Heoi me whakarere katoa atu nga tikanga poke, me te hara e hua tonu nei, me tahuri marire ki te kupu kua oti te whakato iho; e taea hoki e tenei te whakaora o koutou wairua.</p> 
<p><A NAME="an_1:22">1:22</A>&nbsp;Hei kaimahi ano koutou i te kupu, kaua hei kaiwhakarongo anake, kei tinihangatia koutou e koutou ano.</p> 
<p><A NAME="an_1:23">1:23</A>&nbsp;Ki te mea hoki he kaiwhakarongo tetahi i te kupu, ehara nei i te kaimahi, he rite ia ki te tangata e matakitaki ana ki tona kanohi maori i roto i te whakaata:</p> 
<p><A NAME="an_1:24">1:24</A>&nbsp;I tona matakitakinga hoki i a ia ano, haere ana, wareware tonu ake he ahua pehea ranei tona.</p> 
<p><A NAME="an_1:25">1:25</A>&nbsp;Tena ko te tangata e ata titiro iho ana ki te ture tino tika, ki te mea herekore, a ka u tonu, he kaiwhakarongo ano ia e kore e wareware, engari e mahi ana i te mahi, e hari ano tenei i tana mahi.</p> 
<p><A NAME="an_1:26">1:26</A>&nbsp;Ki te mea he ahua karakia to tetahi i roto i a koutou, ki te kore e parairetia e ia tona arero, he tinihanga hoki tana ki tona ngakau, he maumau karakia tana.</p> 
<p><A NAME="an_1:27">1:27</A>&nbsp;Ko te karakia pono, ko te mea pokekore ki te aroaro o te Atua matua, ko ia tenei, Ko te tirotiro i nga pani i nga pouaru i o ratou mate, ko te tiaki i a ia ake kei poke i te ao.</p> 
<p><A NAME="an_2:1">2:1</A>&nbsp;&#182; E oku teina, kaua e waiho i runga i te whakapai kanohi te whakapono ki to tatou Ariki kororia, ki a Ihu Karaiti.</p> 
<p><A NAME="an_2:2">2:2</A>&nbsp;Ki te tomo mai hoki tetahi tangata ki to koutou whare karakia he mowhiti koura nei tona, he kakahu pai; a ka tomo mai ano he rawakore, he kakahu paru nei tona;</p> 
<p><A NAME="an_2:3">2:3</A>&nbsp;A ka titiro atu koutou ki te tangata i te kakahu pai, ka mea ki a ia, E noho koe ki konei, ki te wahi pai; a ka mea ki te rawakore, E tu koe ki kona, E noho ranei ki konei, ki raro i toku turanga waewae:</p> 
<p><A NAME="an_2:4">2:4</A>&nbsp;He teka ianei he tikanga tahatahi ta koutou, kua he hoki nga whakaaro o koutou, o nga kaiwhakawa?</p> 
<p><A NAME="an_2:5">2:5</A>&nbsp;Whakarongo, e oku teina aroha, Kahore ano koia te Atua i whiriwhiri i nga rawakore o tenei ao, kia whiwhi ki te taonga, ara ki te whakapono, kia riro hoki i a ratou te rangatiratanga kua whakaaria mai e ia mo te hunga e aroha ana ki a ia?</p> 
<p><A NAME="an_2:6">2:6</A>&nbsp;Heoi ka whakakino na koutou ki te rawakore. He teka ianei ko nga tangata taonga hei whakatupu rangatira ki a koutou, hei toto i a koutou ki nga whakawakanga?</p> 
<p><A NAME="an_2:7">2:7</A>&nbsp;He teka ianei he hunga kohukohu ratou i te ingoa pai kua whakahuatia na ki a koutou?</p> 
<p><A NAME="an_2:8">2:8</A>&nbsp;&#182; Engari ki te rite i a koutou te ture kingi, to te karaipiture, Me aroha e koe tou hoa, ano ko koe, ka pai ta koutou hanga:</p> 
<p><A NAME="an_2:9">2:9</A>&nbsp;Tena ki te whakapai kanohi koutou, e mahi ana koutou i te hara, ka mau hoki i te ture he hunga he.</p> 
<p><A NAME="an_2:10">2:10</A>&nbsp;Ki te mau hoki te ture katoa i tetahi tangata, a ka kotahi ano te mea e tapepa ai ia, kua he ia ki te katoa.</p> 
<p><A NAME="an_2:11">2:11</A>&nbsp;I tana kiinga mai hoki, Kaua e puremu, i ki mai ano ia, Kaua e patu tangata. Na, ahakoa kahore koe e puremu, ki te patu tangata koe, kua takahia e koe te ture.</p> 
<p><A NAME="an_2:12">2:12</A>&nbsp;Kia rite ta koutou korero, ta koutou mahi, ki ta te hunga e whakawakia a mua i runga i nga tikanga o te ture herekore.</p> 
<p><A NAME="an_2:13">2:13</A>&nbsp;Ko te tangata hoki kahore ona ngakau tohu, e kore e tohungia ina whakawakia; ka whakapehapeha ia te ngakau tohu ki te whakawa.</p> 
<p><A NAME="an_2:14">2:14</A>&nbsp;&#182; He aha te pai, e oku teina, ki te mea tetahi he whakapono tona, a kahore ana mahi? E taea ranei ia te whakaora e taua whakapono?</p> 
<p><A NAME="an_2:15">2:15</A>&nbsp;Ki te mea e noho tahanga ana tetahi teina, tuahine ranei, ki te mea ranei kua kore he kai mana mo tenei ra, mo tenei ra,</p> 
<p><A NAME="an_2:16">2:16</A>&nbsp;A ka mea atu tetahi o koutou ki a ratou, Haere marie, kia mahana, kia makona; a kahore e hoatu e koutou ki a ratou nga mea e matea ana e te tinana; he aha te pai?</p> 
<p><A NAME="an_2:17">2:17</A>&nbsp;Waihoki ko te whakapono, ki te kahore ana mahi, he mea mate i roto ano i a ia.</p> 
<p><A NAME="an_2:18">2:18</A>&nbsp;Na, he ki tenei ma tetahi, He whakapono tou, he mahi aku: whakakitea mai ki ahau tou whakapono motu ke i au mahi, a maku, ara ma aku mahi, e whakakite atu toku whakapono ki a koe.</p> 
<p><A NAME="an_2:19">2:19</A>&nbsp;E whakapono ana koe kotahi tonu te Atua; he pai tau meatanga: e whakapono ana hoki nga rewera, me te wiri ano.</p> 
<p><A NAME="an_2:20">2:20</A>&nbsp;Heoi e pai ana ranei koe kia matau, e te kuware, he mea huakore te whakapono ki te kahore he mahi?</p> 
<p><A NAME="an_2:21">2:21</A>&nbsp;Kihai ianei a Aperahama, to tatou matua, i tika i nga mahi, i a ia i whakaeke atu ai i tana tama, i a Ihaka, ki runga ki te aata?</p> 
<p><A NAME="an_2:22">2:22</A>&nbsp;Ka kite ranei koe i mahi tahi te whakapono me ana mahi, na nga mahi hoki i tino rite ai te whakapono?</p> 
<p><A NAME="an_2:23">2:23</A>&nbsp;A i rite ano ta te karaipiture e mea nei, I whakapono a Aperahama ki tenei, I whakapono a Aperahama ki te Atua, a ka whakairia ki a ia hei tika: ka huaina ano hoki ia ko te hoa o te Atua.</p> 
<p><A NAME="an_2:24">2:24</A>&nbsp;Heoi ka kite koutou kei nga mahi he tika mo te tangata, ehara i te mea kei te whakapono anake.</p> 
<p><A NAME="an_2:25">2:25</A>&nbsp;Waihoki ko Rahapa, te wahine kairau, kihai ianei ia i whakatikaia e nga mahi, i a ia i whakamanuhiri ai i nga karere, a tukua atu ana raua e ia ra tetahi ara ke?</p> 
<p><A NAME="an_2:26">2:26</A>&nbsp;Ka rite hoki ki te tinana ka mate nei ki te kahore te manawa ora, waihoki ko te whakapono, ki te kahore he mahi, he mea mate.</p> 
<p><A NAME="an_3:1">3:1</A>&nbsp;&#182; Kei tokomaha koutou ki te whakaako, e oku teina, e matau ana hoki koutou rahi ake te he e tau ki a tatou.</p> 
<p><A NAME="an_3:2">3:2</A>&nbsp;He maha hoki nga mea e tapepa ai tatou katoa. Ki te kore tetahi e tapepa i te kupu, he tino tika tena tangata, e taea ano e ia te paraire te tinana katoa.</p> 
<p><A NAME="an_3:3">3:3</A>&nbsp;Na, ka panga nei e tatou nga paraire ki nga mangai o nga hoiho, kia rongo ai ratou ki a tatou; a pareparea ana e tatou to ratou tinana katoa.</p> 
<p><A NAME="an_3:4">3:4</A>&nbsp;Whakaaroa nga kaipuke, nga mea nunui rawa nei, he mea aki nei e nga hau kaha, heoi e pareparea ana e te urungi nohinohi rawa ki te wahi e hiahia ai te hinengaro o te kaiurungi:</p> 
<p><A NAME="an_3:5">3:5</A>&nbsp;Waihoki ko te arero he wahi nohinohi ia, nui atu hoki tona whakapehapeha. Nana, te nui o te wahie e whakaungia ana e te ahi nohinohi!</p> 
<p><A NAME="an_3:6">3:6</A>&nbsp;He kapura ano hoki te arero, ko te ao maori o te kino: pera tonu te arero i roto i o tatou wahi, poke iho i a ia te tinana katoa, ngiha ana i a ia huri noa nga mea katoa o te tangata, he mea whakau ano ia na te reinga.</p> 
<p><A NAME="an_3:7">3:7</A>&nbsp;Ko nga momo kararehe katoa hoki, ko nga manu, ko nga mea ngokingoki, ko nga mea i te moana, e whakararatatia ana, kua whakararatatia ano hoki i mua e te tangata:</p> 
<p><A NAME="an_3:8">3:8</A>&nbsp;Ko te arero ia e kore tena e taea e tetahi tangata te whakarata; he kino ia e kore e taea te pehi, ki tonu i te wai whakamate.</p> 
<p><A NAME="an_3:9">3:9</A>&nbsp;Ko ta tatou mea ia hei whakapai i te Atua, i te Matua; ko ta tatou mea ano ia hei kanga i nga tangata, i hanga kia rite ki te Atua.</p> 
<p><A NAME="an_3:10">3:10</A>&nbsp;Kotahi tonu te mangai puta ake ana i roto ko te manaaki, ko te kanga. Ehara i te pai, e oku teina, kia penei enei mea.</p> 
<p><A NAME="an_3:11">3:11</A>&nbsp;E pupu ake ana ranei i te puna ko te reka, ko te kawa, i roto i te poka kotahi?</p> 
<p><A NAME="an_3:12">3:12</A>&nbsp;E hua ranei he oriwa ma te piki, e oku teina, he piki ranei ma te waina? e kore ano hoki e pupu ake i te wai tai he wai reka.</p> 
<p><A NAME="an_3:13">3:13</A>&nbsp;&#182; Ko wai te tangata whakaaro nui, te tangata matau i roto i a koutou? ma tona whakahaere pai e whakaatu ana mahi, kei runga i te mahaki o te whakaaro nui.</p> 
<p><A NAME="an_3:14">3:14</A>&nbsp;Tena ko tenei he hae nanakia to koutou, he totohe i roto i o koutou ngakau, kaua e whakamanamana, kaua hoki e teka ki te pono.</p> 
<p><A NAME="an_3:15">3:15</A>&nbsp;Ehara tenei matauranga i te mea e heke iho ana i runga; no te whenua ia, no te ngakau maori, no te rewera.</p> 
<p><A NAME="an_3:16">3:16</A>&nbsp;I te wahi hoki e noho ai te hae me te totohe, ko reira ano te noho kino me nga mahi he katoa.</p> 
<p><A NAME="an_3:17">3:17</A>&nbsp;Ko te matauranga ia o runga, he mea kinokore i te tuatahi, muri iho he rangimarie, he ngawari, he hohoro ki te whakarongo, ki tonu i te mahi tohu, i nga hua pai, kahore ana whiriwhiringa i te tangata, kahore ona tinihanga.</p> 
<p><A NAME="an_3:18">3:18</A>&nbsp;A e ruia ana nga hua o te tika i roto i te rangimarie ma te hunga hohou rongo.</p> 
<p><A NAME="an_4:1">4:1</A>&nbsp;&#182; No hea nga pakanga me nga ngangaretanga i roto i a koutou? he teka ianei no tenei, no o koutou hiahia e whawhai ana i roto i o koutou wahi?</p> 
<p><A NAME="an_4:2">4:2</A>&nbsp;E hiahia ana koutou, heoi kahore e whai rawa; e patu ana koutou, e minamina ana, a kahore e whiwhi: e ngangare ana, e whawhai ana, heoi kahore e whai rawa, no te mea kahore koutou e inoi.</p> 
<p><A NAME="an_4:3">4:3</A>&nbsp;E inoi ana koutou, a kahore e riro i a koutou, no te mea e inoi he ana koutou, kia whakapaua ai ki o koutou hiahia.</p> 
<p><A NAME="an_4:4">4:4</A>&nbsp;E nga tangata puremu, e nga wahine puremu, kahore ianei koutou e matau ko te aroha o te ao he hoariritanga ki te Atua? Na, ko te tangata e hiahia ana kia meinga hei hoa aroha mo te ao, e mea ana i a ia hei hoariri ki te Atua.</p> 
<p><A NAME="an_4:5">4:5</A>&nbsp;Ki to koutou whakaaro he korero noa ranei ta te karaipiture, E hiahia ana ranei te wairua, i meinga nei e ia kia noho i roto i a tatou, kia tae rawa ki te hae?</p> 
<p><A NAME="an_4:6">4:6</A>&nbsp;Nui atu ia tana homai i te aroha noa: koia tana e mea nei, Ka pakeke te Atua ki ta te hunga whakapehapeha, ka homai ia i te aroha noa ki te hunga ngakau papaku.</p> 
<p><A NAME="an_4:7">4:7</A>&nbsp;Na, kia ngohengohe koutou ki ta te Atua. Turia atu te rewera, a ka oma atu ia i a koutou.</p> 
<p><A NAME="an_4:8">4:8</A>&nbsp;Whakatata atu ki te Atua, a ka whakatata mai ia ki a koutou. Horoia o koutou ringaringa, e te hunga hara: meinga o koutou ngakau kia hekore, e te hunga ngakau rua.</p> 
<p><A NAME="an_4:9">4:9</A>&nbsp;Kia pouri koutou, kia puta te aue, te tangi: kia puta ke to koutou kata hei aue, to koutou hari hei ahua whakapoururu.</p> 
<p><A NAME="an_4:10">4:10</A>&nbsp;Whakapapaku koutou ki te aroaro o te Ariki, a mana koutou e whakateitei ake.</p> 
<p><A NAME="an_4:11">4:11</A>&nbsp;&#182; Kati te ngautuara tetahi ki tetahi, e oku teina, Ko te tangata e ngautuara ana ki tona teina, e whakahe ana hoki i tona teina, e ngautuara ana ia ki te ture, e whakahe ana i te ture: ki te whakahe ia koe i te ture, ehara koe i te kaimahi i te tu re, engari he kaiwhakawa.</p> 
<p><A NAME="an_4:12">4:12</A>&nbsp;Kotahi tonu te kaiwhakatakoto ture, kei a ia te kaha hei whakaora, hei whakangaro: ko wai ra koe e whakahe na i tera atu?</p> 
<p><A NAME="an_4:13">4:13</A>&nbsp;Tena, e te hunga e mea nei, hei aianei, hei apopo, ka haere matou ki te pa ra, a ka noho ki reira, kia kotahi tau, ka hokohoko, ka whiwhi ki te taonga:</p> 
<p><A NAME="an_4:14">4:14</A>&nbsp;Kahore na hoki koutou e matau ki nga mea o apopo. He aha oti to koutou ora? He kohu ra, he iti nei te wa e puta mai ai, a kua memeha atu.</p> 
<p><A NAME="an_4:15">4:15</A>&nbsp;Te mea ra koutou, Ki te pai te Ariki, a ka ora matou, ka mea i tenei mea, i tera mea ranei.</p> 
<p><A NAME="an_4:16">4:16</A>&nbsp;Tenei ia koutou te whakamanamana nei ki a koutou kupu whakaputa: he kino taua tu whakamanamana katoa.</p> 
<p><A NAME="an_4:17">4:17</A>&nbsp;Na, ko te tangata e matau ana ki te mea i te pai, a kahore e meatia e ia he hara tera nona.</p> 
<p><A NAME="an_5:1">5:1</A>&nbsp;&#182; Tena, e te hunga taonga, e tangi koutou, aue ki o koutou mate meake nei puta mai.</p> 
<p><A NAME="an_5:2">5:2</A>&nbsp;Kua pirau o koutou taonga, kua kainga o koutou kakahu e te huhu.</p> 
<p><A NAME="an_5:3">5:3</A>&nbsp;Kua waikuratia ta koutou koura me ta koutou hiriwa; ko te waikura ano o aua mea hei kaiwhakaatu i to koutou he, hei kai hoki i o koutou kikokiko, ano he kapura. Kua pae na i a koutou he taonga mo nga ra whakamutunga.</p> 
<p><A NAME="an_5:4">5:4</A>&nbsp;Nana, kei te karanga te utu i kaiponuhia e koutou ma nga kaimahi nana i kokoti a koutou mara, kua tae atu ano hoki nga karanga a nga kaikokoti ki nga taringa o te Ariki o nga mano tini.</p> 
<p><A NAME="an_5:5">5:5</A>&nbsp;Kua kai koutou i nga kai papai i runga i te whenua, whaia ana e koutou a te tinana whakaahuareka; atawhaitia ana e koutou o koutou ngakau, me te mea ano ko te ra okanga tenei.</p> 
<p><A NAME="an_5:6">5:6</A>&nbsp;Whakataka ana e koutou ki te he, patua iho te mea tika, kihai ano ia i pehi atu i ta koutou.</p> 
<p><A NAME="an_5:7">5:7</A>&nbsp;Na, tatari marie koutou, e oku teina, ki te haerenga mai o te Ariki. Na, tumanako tonu te kaingaki ki nga hua utu nui o te whenua, he mea tatari marie atu nana, kia tae mai ra ano to mua me to muri ua.</p> 
<p><A NAME="an_5:8">5:8</A>&nbsp;Tatari marie ano hoki koutou; kia u o koutou ngakau: kua tata hoki te haerenga mai o te Ariki.</p> 
<p><A NAME="an_5:9">5:9</A>&nbsp;Kaua e amuamu tetahi ki tetahi, e oku teina; kei whakataka koutou ki te he: nana, kei nga tatau te kaiwhakawa e tu ana.</p> 
<p><A NAME="an_5:10">5:10</A>&nbsp;Ko nga poropiti i korero nei i runga i te ingoa o te Ariki, waiho ratou, e oku teina, hei tauira mo te whakamanawanui ki nga kino, mo te tatari marie.</p> 
<p><A NAME="an_5:11">5:11</A>&nbsp;Nana, ki ta tatou he hari te hunga e whakamanawanui ana. kua rongo koutou ki te manawanui o Hopa, kua kite hoki i to te Ariki whakamutunga, he nui to te Ariki aroha, me tana mahi tohu.</p> 
<p><A NAME="an_5:12">5:12</A>&nbsp;&#182; Ko te tuatahi ia o nga mea katoa, e oku teina, kaua te rangi, kaua te whenua, kaua tetahi atu oati, e oatitia e koutou: engari me ae ta koutou ae, me kahore ta koutou kahore; kei taka koutou ki te whakawa.</p> 
<p><A NAME="an_5:13">5:13</A>&nbsp;Ki te pangia tetahi o koutou e te mamae, me inoi. Ki te koa te ngakau o tetahi, me waiata.</p> 
<p><A NAME="an_5:14">5:14</A>&nbsp;Ki te turoro tetahi i roto i a koutou, me karanga e ia ki nga kaumatua o te hahi; a ma ratou e inoi ki runga ki a ia, me te whakawahi ano i a ia ki te hinu i runga i te ingoa o te Ariki:</p> 
<p><A NAME="an_5:15">5:15</A>&nbsp;A e ora te turoro i te inoi whakapono, ma te Ariki ano ia e whakaara ake; ki te mea hoki kua mahi hara ia, ka murua tona hara.</p> 
<p><A NAME="an_5:16">5:16</A>&nbsp;Whakina o koutou he tetahi ki tetahi, me inoi ano koutou tetahi mo tetahi, kia ora ai o koutou mate. Nui atu te mana o te inoi kaha a te tangata tika.</p> 
<p><A NAME="an_5:17">5:17</A>&nbsp;He tangata a Iraia, he rite tahi te ngakau ki o tatou, heoi ka kaha nei tana inoi kia kaua e ua; kore ake he ua ki runga ki te whenua, a e toru nga tau, e ono nga marama.</p> 
<p><A NAME="an_5:18">5:18</A>&nbsp;Inoi ana ano ia, a ka homai he ua e te rangi, na hua ana nga hua o te whenua.</p> 
<p><A NAME="an_5:19">5:19</A>&nbsp;E oku teina, ki te kotiti ke tetahi o koutou i te pono, a ka meinga e tetahi kia tahuri mai ano.</p> 
<p><A NAME="an_5:20">5:20</A>&nbsp;Kia matau ia, ko te tangata i tahuri ai te tangata hara i te he o tona ara, e ora i a ia he wairua kei mate, he tini ano nga hara ka hipokina e ia.</p> 
<p><HR>
<CENTER>
<A HREF="pe1.htm">Next: 1 Peter</A></CENTER>
</BODY>
</HTML>
