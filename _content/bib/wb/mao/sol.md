[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ecc)  [Next](isa) 

------------------------------------------------------------------------

### Maori Bible: Song of Solomon

<span id="an_1:1">1:1</span> ¶ Ko te waiata o nga waiata, ko ta
Horomona.

<span id="an_1:2">1:2</span> ¶ Kia kihia ahau e ia ki nga kihi a tona
mangai: he pai atu hoki tou aroha i te waina.

<span id="an_1:3">1:3</span> He kakara pai to ou hinu; ko tou ingoa ano
he hinu kua oti te riringi; na reira i aroha ai nga wahine ki a koe.

<span id="an_1:4">1:4</span> Kumea ahau; ka rere atu matou, ka whai i a
koe: kua oti ahau te kawe e te kingi ki ona ruma: ka koa matou, ka hari
ki a koe; engari tou aroha i te waina hei maharatanga atu ma matou: e
tika ana to ratou aroha ki a koe.

<span id="an_1:5">1:5</span> He mangu ahau, otiia he ataahua ano, e nga
tamahine o Hiruharama, rite tonu ano ki nga teneti o Kerara, ki nga
kakahu tauarai o Horomona.

<span id="an_1:6">1:6</span> Kaua e titiro mai ki ahau, no te mea he
parauri ahau, no te mea kua tahuna ahau e te ra. I riri nga tama a toku
whaea ki ahau, meinga ana ahau e ratou hei kaitiaki mo nga mara waina;
ko taku mara ia, ko taku ake, kihai i tiakina e ahau.

<span id="an_1:7">1:7</span> ¶ Whakaaturia mai ki ahau, e ta toku wairua
e aroha nei, ko hea koe whangai ai, ko hea koe mea ai i tau kahui kia
takoto i te poutumarotanga; kia rite ahau hei aha ki te mahunga taupoki
i te taha o nga kahui a ou hoa?

<span id="an_1:8">1:8</span> Ki te kore koe e mohio, e te mea ataahua
rawa o nga wahine, haere atu i runga i nga takahanga o nga hipi, ka
whangai i au kuao koati i te taha o nga nohoanga o nga hepara.

<span id="an_1:9">1:9</span> Kua whakaritea koe e ahau, e taku e aroha
nei, ki tetahi o nga hoiho o nga hariata a Parao.

<span id="an_1:10">1:10</span> He ataahua ou paparinga i nga whiri o nga
makawe, tou kaki i nga tautau o nga mea whakapaipai.

<span id="an_1:11">1:11</span> Ka hanga e matou etahi mekameka koura
mou, he mea tia ki te hiriwa.

<span id="an_1:12">1:12</span> ¶ I te kingi e noho ana i tona tepu, ka
puta te kakara o toku nara.

<span id="an_1:13">1:13</span> Ko te rite ki ahau o taku e aroha nei kei
te paihere maira, e takoto nei i waenganui i oku u.

<span id="an_1:14">1:14</span> He tautau hena ki ahau taku e aroha nei,
i nga mara waina o Enekeri.

<span id="an_1:15">1:15</span> Nana, he ataahua koe, e taku e aroha nei;
nana, he purotu koe; ko ou kanohi kei te kukupa.

<span id="an_1:16">1:16</span> Nana, he ataahua koe, e taku kaingakau,
ae ra, he ahuareka: matomato tonu ano hoki to taua moenga.

<span id="an_1:17">1:17</span> He hita nga kurupae o to taua whare, he
kauri nga heke.

<span id="an_2:1">2:1</span> ¶ He puawai ahau no Harono, he rengarenga
no nga awaawa.

<span id="an_2:2">2:2</span> He rengarenga i roto i nga tataramoa, ko
taku e aroha nei i waenga i nga tamahine.

<span id="an_2:3">2:3</span> ¶ Kei te aporo i roto i nga rakau o te
ngahere te rite o taku kaingakau i roto i nga taitamariki. Ahuareka ana
taku noho iho i raro i tona taumarumarutanga, a he reka ana hua ki toku
ngao.

<span id="an_2:4">2:4</span> I kawea ahau e ia ki te whare hakari, a ko
tona kara i runga i ahau he aroha.

<span id="an_2:5">2:5</span> Whakakahangia ake ahau ki te karepe
whakamaroke, whakahauorangia ahau ki te aporo; e mate ana hoki ahau i te
aroha.

<span id="an_2:6">2:6</span> Kei raro i toku mahunga tona maui, e awhi
ana tona matau i ahau.

<span id="an_2:7">2:7</span> He ki tenei naku ki a koutou, e nga
tamahine o Hiruharama, i te aroaro ano o nga anaterope, o nga hata o te
parae, kaua e whakaohokia, kaua e whakaarahia taku e aroha nei, a kia
pai ra ano ia.

<span id="an_2:8">2:8</span> ¶ Ko te reo ra o taku e aroha nei! Nana, te
haere mai nei ia, e tupekepeke ana i runga i nga maunga, e mokowhiti ana
i runga i nga pukepuke.

<span id="an_2:9">2:9</span> Rite tonu taku e aroha nei ki te anaterope,
ki te kuao hata ranei: tenei ia te tu mai nei i muri o to matou taiepa,
e matakitaki mai ana i nga matapihi, e whakaata mai ana ra roto i te mea
ripekapeka.

<span id="an_2:10">2:10</span> I korero mai taku e aroha nei, i mea mai
ki ahau, E ara, e taku ipo, e taku mea ataahua, ka haere mai.

<span id="an_2:11">2:11</span> Nana, kua pahemo te hotoke, kua mutu te
ua, kua kore;

<span id="an_2:12">2:12</span> Kua puta nga puawai ki te whenua; kua
tata te wa e korihi ai nga manu, a e rangona ana te reo o te kukupa ki
to tatou whenua;

<span id="an_2:13">2:13</span> Kua kopuku nga hua hou o te piki, kua
puaka nga waina, e kakara mai nei. Maranga, e toku hoa, e taku mea
ataahua, haere mai hoki.

<span id="an_2:14">2:14</span> ¶ E taku kukupa i roto i nga kapiti o te
kamaka, i te wahi ngaro o te pikitanga, kia kite ahau i tou ahua, kia
rongo ahau i tou reo; he reka hoki tou reo, he ataahua tou mata.

<span id="an_2:15">2:15</span> Hopukia mai ma taua nga pokiha, nga
pokiha ririki e takakino nei i a taua mara waina; kua puawai hoki a taua
waina.

<span id="an_2:16">2:16</span> Naku taku kaingakau, nana hoki ahau: kei
waenga ia i nga rengarenga e whangai ana i tana kahui.

<span id="an_2:17">2:17</span> I te mea kiano i matao te ra, a kiano i
rere noa nga atarangi, tahuri mai, e taku e aroha nei, kia rite koe ki
te anaterope, ki te kuao hata, i nga maunga o Petere.

<span id="an_3:1">3:1</span> ¶ I te po, i runga i toku moenga, i rapua e
ahau ta toku wairua i aroha ai: i rapua e ahau, heoi kihai i kitea.

<span id="an_3:2">3:2</span> Ka mea ahau, Ka whakatika ahau aianei, ka
kopikopiko i roto i te pa, i nga huarahi, i nga waharoa, ka rapu i ta
toku wairua i aroha ai: rapua ana ia e ahau, heoi kihai i kitea.

<span id="an_3:3">3:3</span> I tutaki ki ahau nga kaitiaki e kopikopiko
nei i roto i te pa: ano ra ko ahau ki a ratou, I kite ranei koutou i ta
toku wairua e aroha nei?

<span id="an_3:4">3:4</span> Pahemo kau atu ratou, kua tutaki ahau ki ta
toku wairua e aroha nei; kei te pupuri ahau i a ia, kihai hoki ia i
tukua atu e ahau, a kawea noatia atu ia e ahau ki te whare o toku whaea,
ki te ruma o te wahine i whanau ai ahau.

<span id="an_3:5">3:5</span> He ki tenei naku ki a koutou, e nga
tamahine o Hiruharama, i te aroaro o nga anaterope, o nga hata o te
parae, kaua e whakaoho, kaua e whakaara i taku e aroha nei, kia pai ra
ano ia.

<span id="an_3:6">3:6</span> ¶ Ko wai tenei e whakaputa mai nei i te
koraha, ano ko nga pou paowa, kakara tonu i te maira, i te parakihe, i
nga puehu katoa a te kaihoko?

<span id="an_3:7">3:7</span> ¶ Nana, ko te amo o Horomona; e toru tekau
nga tangata marohirohi i tetahi taha, i tetahi taha, no nga marohirohi o
Iharaira.

<span id="an_3:8">3:8</span> He hunga mau hoari ratou katoa, he mea
whakaako ki te whawhai; kei tona huwha ano te hoari a tenei, a tenei, i
te wehi hoki i te po.

<span id="an_3:9">3:9</span> I hanga e Kingi Horomona he amo mona, no
Repanona te rakau.

<span id="an_3:10">3:10</span> Ko ona pou i hanga e ia ki te hiriwa, he
koura a raro, he papura tona nohoanga, he mea whariki a waenganui ki te
aroha, no nga tamahine o Hiruharama.

<span id="an_3:11">3:11</span> Haere, e nga tamahine o Hiona, ka
matakitaki i a Kingi Horomona, me te karauna ano i karaunatia ai ia e
tona whaea i te ra o tona marenatanga, i te ra hoki i koa ai tona
ngakau.

<span id="an_4:1">4:1</span> ¶ Nana, he ataahua koe, e toku hoa; nana,
he ataahua koe; no nga kukupa ou kanohi i muri i tou arai: ko ou makawe,
koia ano kei te kahui koati e takoto haere ana i te taha o Maunga
Kireara.

<span id="an_4:2">4:2</span> Ko ou niho, ano he kahui hipi uha katahi
tonu ka oti te kutikuti, i haere mai i te horoi; rite katoa ratou i te
mahanga, kahore hoki he mea pakoro i roto i a ratou.

<span id="an_4:3">4:3</span> Ko ou ngutu, ano he aho ngangana, ahuareka
ana tou mangai: rite tonu ki tetahi wahi o te pamekaranete ou
rahirahinga i muri i tou arai.

<span id="an_4:4">4:4</span> Rite tonu tou kaki ki te pourewa o Rawiri,
he mea i hanga hei iringa mo nga patu, kei reira nei nga whakangungu
rakau kotahi mano e iri ana, ko nga whakapuru tao katoa a te hunga
marohirohi.

<span id="an_4:5">4:5</span> Ko ou u e rua rite tonu ki nga kuao e rua,
he mahanga na nga anaterope, e kai ana i waenga i nga rengarenga.

<span id="an_4:6">4:6</span> I te mea kiano i matao noa te ra, a kiano i
rere noa nga atarangi, ka haere ahau ki te maunga maira, ki te pukepuke
parakihe.

<span id="an_4:7">4:7</span> He ataahua katoa koe, e toku hoa; kahore
hoki ou koha.

<span id="an_4:8">4:8</span> ¶ Taua ka haere atu i Repanona, e toku hoa,
taua atu i Repanona: matakitaki ai i te tihi o Amana, i te tihi o Heniri
raua ko Heremona, i te nohoanga o nga raiona, i nga maunga o nga reparo.

<span id="an_4:9">4:9</span> Riro pu toku ngakau i a koe, e toku
tuahine, e toku hoa: riro pu toku ngakau i tetahi o ou kanohi, i tetahi
o nga mekameka whakapaipai o tou kaki.

<span id="an_4:10">4:10</span> Ano te ataahua o tou aroha, e toku
tuahine, e toku hoa! Ano te pai o tou aroha! nui atu i te waina: ko te
kakara hoki o ou hinu, nui atu i nga kinaki kakara katoa.

<span id="an_4:11">4:11</span> He honi kei ou ngutu, e toku hoa, e
maturuturu ana; he honi, he waiu kei raro i tou arero: ko te kakara hoki
o ou kakahu, koia ano kei te kakara o Repanona!

<span id="an_4:12">4:12</span> He kari kua oti te tutaki toku tuahine,
toku hoa; he manawa whenua kua oti te papuni, he puna kua oti te hiri.

<span id="an_4:13">4:13</span> Ko nga mea e wana ana i a koe he kari
pamekaranete, he pai whakarere nga hua; he hena, he rakau nara,

<span id="an_4:14">4:14</span> He nara, he hapirone, he karamu, he
hinamona, me nga rakau parakihe katoa; he maira, he aroe, me nga mea nui
katoa o nga kinaki kakara.

<span id="an_4:15">4:15</span> ¶ He puna koe no nga kari, he poka wai
ora, he awa toto mai hoki no Repanona.

<span id="an_4:16">4:16</span> E ara, e te hauraro; haere mai hoki, e te
tonga: pupuhi mai ki taku kari, kia rere ai nga kinaki kakara ki waho.
Tukua taku e aroha nei kia haere mai ki tana kari, ki te kai i ana hua
pai.

<span id="an_5:1">5:1</span> ¶ Kua tae mai ahau ki taku kari, e toku
tuahine, e toku hoa; kua oti taku maira me taku kinaki kakara te kohi,
kua kainga e ahau taku honikoma me taku honi; kua inumia e ahau taku
waina me taku waiu. E kai, e oku hoa; e inu, ina, kia nui te inu, e taku
e aroha nei.

<span id="an_5:2">5:2</span> ¶ I te moe ahau, ko toku ngakau ia i te
oho. Ko te reo tenei o taku e aroha nei e patuki ana, e mea ana, Te
tatau ki ahau, e toku tuahine, e toku hoa, e taku kukupa, e taku mea
pokekore; ki tonu hoki toku mahunga i te tomairangi, oku makawe ano hok
i i nga kopata o te po.

<span id="an_5:3">5:3</span> Kua oti toku koti te unu e ahau: me pehea e
kakahuria ai ano? Kua oti oku waewae te horoi; kia whakaparua ano koia e
ahau?

<span id="an_5:4">5:4</span> I kuhua mai tona ringa e taku e aroha nei i
te kohao o te tatau, a oho ana toku manawa mona.

<span id="an_5:5">5:5</span> I ara atu ahau ki te uaki i te tatau ki
taku i aroha ai; maturuturu ana te maira i oku ringa, te maira waiwai i
oku maihao ki nga puritanga o te tutaki.

<span id="an_5:6">5:6</span> Uakina ana e ahau ki taku i aroha ai; heoi
kua maunu atu taku i aroha ai, a kua riro: toku wairua riro pu i tana
kupu: i rapu ahau i a ia; heoi kihai i kitea; i karangatia atu ia e
ahau, kihai ano ia i whakahoki kupu mai.

<span id="an_5:7">5:7</span> I tutaki ki ahau nga kaitiaki e kopikopiko
nei i te pa; patua ana ahau e ratou, mamae ana ahau i a ratou; tangohia
ana toku hipoki i ahau e nga kaitiaki o nga taiepa.

<span id="an_5:8">5:8</span> He ki atu tenei naku ki a koutou, e nga
tamahine o Hiruharama, Ki te tutaki koutou ki taku e aroha nei, ki atu
ki a ia, e mate ana ahau i te aroha.

<span id="an_5:9">5:9</span> ¶ E te wahine ataahua rawa o nga wahine, he
aha te nuinga ake o tau i aroha ai i tetahi atu e arohaina ana? He aha
te nuinga ake o tau i aroha ai i tetahi atu e arohaina ana, i pena ai
tau ki mai ki a matou?

<span id="an_5:10">5:10</span> He ma taku i aroha ai, he kiri
wherowhero, ko te mea nui rawa o nga mano kotahi tekau.

<span id="an_5:11">5:11</span> Ko tona mahunga kei te tino koura, he mea
parakore, ko ona makawe he mawhatu, a mangu tonu, ano he raweni.

<span id="an_5:12">5:12</span> Ko ona kanohi kei o nga kukupa i te taha
o nga awa wai, he mea horoi ki te waiu, pai rawa te whakanoho.

<span id="an_5:13">5:13</span> Ko ona paparinga, ano he tupuranga kinaki
kakara, ano he rarangi tarutaru reka; ko ona ngutu, me te mea he
rengarenga e whakamaturu iho ana i te wai maira.

<span id="an_5:14">5:14</span> Ko ona ringa, ano he mowhiti koura i
whakanohoia he perira ki roto: ko tona tinana, kei te rei pai rawa, he
mea whakakikorua ki te hapira.

<span id="an_5:15">5:15</span> Ko ona waewae, rite tonu ki te pou
mapere, he mea whakatu ki nga turanga koura pai rawa; ko tona ahua koia
ano kei Repanona, me te hita te tino pai rawa.

<span id="an_5:16">5:16</span> Ko tona mangai he tino reka: ae ra, he
ahuareka katoa ia. Ko taku tenei i aroha ai, ko toku hoa ano tenei, e
nga tamahine o Hiruharama.

<span id="an_6:1">6:1</span> ¶ Kua riro ki hea tau e aroha na, e te
wahine ataahua rawa o nga wahine? I anga ki hea tau e aroha na, kia rapu
tahi ai matou me koe?

<span id="an_6:2">6:2</span> Kua riro taku e aroha nei ki raro, ki tana
kari, ki nga tupuranga o nga kinaki kakara, ki nga kari kai ai, ki te
kato i nga rengarenga.

<span id="an_6:3">6:3</span> Na taku e aroha nei ahau, a naku taku e
aroha nei: kei nga rengarenga ia e whangai ana i tana kahui.

<span id="an_6:4">6:4</span> ¶ He ataahua koe, e toku hoa, he pera me
Tirita; he ahuareka koe, pera me Hiruharama, he whakamataku pera me te
taua e tare ana nga kara.

<span id="an_6:5">6:5</span> Tahuri atu ou kanohi i ahau, ka riro hoki
ahau i a raua; ko ou makawe, koia ano kei te kahui koati e takoto ana i
te taha o Kireara.

<span id="an_6:6">6:6</span> Ko ou niho ano he kahui hipi uha e haere
mai ana i te horoi, rite katoa i te mahanga, kahore hoki he pakoro i
roto i a ratou.

<span id="an_6:7">6:7</span> Rite tonu ki tetahi wahi o te pamekaranete
ou rahirahinga i muri i tou arai.

<span id="an_6:8">6:8</span> E ono tekau enei kuini, e waru tekau nga
wahine iti, me nga wahine e kore e taea te tatau.

<span id="an_6:9">6:9</span> Ko taku kukupa, ko taku mea pokekore, he
mea kotahi noa; ko ia anake ta tona whaea; ko ia te mea i paingia
rawatia e te wahine i whanau ai ia: i kite nga tamahine i a ia, kei te
manaaki i a ia; ae ra, ko nga kuini me nga wahine iti, whakamoemiti ana
ratou ki a ia.

<span id="an_6:10">6:10</span> Ko wai tenei e matakitaki mai nei, ano ko
te ata, ataahua tonu, ano ko te marama, marama rawa, koia ano kei te ra,
whakawehi rawa, me te mea he taua e tare ana nga kara?

<span id="an_6:11">6:11</span> ¶ I haere atu ahau ki te kari nati, kia
kite i nga taru matomato o te awaawa; kia kite e tupu ana ranei te
waina, e kopuku ana ranei nga pamekaranete.

<span id="an_6:12">6:12</span> Mohio rawa ake ahau kua meinga ahau e
toku wairua kia tau ki waenga ki nga hariata o toku iwi rangatira.

<span id="an_6:13">6:13</span> Hoki mai, hoki mai, e te Hurami, hoki
mai, hoki mai, kia matakitaki ai matou ki a koe. He aha ta koutou e
titiro ai ki te Hurami me te mea ko te haka o Mahanaima?

<span id="an_7:1">7:1</span> ¶ Ano te ataahua o ou waewae i roto i ou
hu, e te tamahine a te rangatira! Ko nga hononga o ou huha, koia ano kei
o nga peara, he mea hanga na nga ringa o te kaimahi mohio.

<span id="an_7:2">7:2</span> Ko tou pito, koia ano kei te oko porotaka,
kihai i hapa i te waina whakaranu; ko tou kopu, ano he puranga witi kua
oti te karapoti ki nga rengarenga.

<span id="an_7:3">7:3</span> Ko ou u e rua, ano ko nga kuao e rua, he
mahanga na te anaterope.

<span id="an_7:4">7:4</span> Ko tou kaki ano he pourewa rei; ko ou
kanohi, ano ko nga roto wai i Hehepona, i te kuwaha o Peterapimi; ko tou
ihu, ano ko te pourewa o Repanona, e titiro atu nei ki Ramahiku.

<span id="an_7:5">7:5</span> Ko tou mahunga i runga i a koe rite tonu ki
Karamere, a ko te makawe o tou mahunga ki te papura; e mau herehere ana
te kingi i roto i ona uru.

<span id="an_7:6">7:6</span> Ano te ataahua, ano te pai ou, e te mea e
arohaina ana, ahuareka tonu!

<span id="an_7:7">7:7</span> Rite tonu koe ki te nikau i a koe e tu nei,
a ko ou u ki nga tautau karepe.

<span id="an_7:8">7:8</span> I mea ahau, Ka pikitia e ahau te nikau, ka
hopukia atu e ahau ona manga: kia rite ou u ki nga tautau o te waina, te
kakara o tou ha ki te aporo;

<span id="an_7:9">7:9</span> A ko tou mangai kia rite ki te waina tino
pai e mania nei tana heke ma taku e aroha nei, e rere ana na nga ngutu o
te hunga e moe ana.

<span id="an_7:10">7:10</span> ¶ Kei taku e aroha nei ahau; ko ahau ano
tana e hiahia ai.

<span id="an_7:11">7:11</span> Haere mai, e taku e aroha nei, taua ka
haere ki te parae, ka moe taua ki nga pa ririki.

<span id="an_7:12">7:12</span> Kia moata to taua maranga ki nga mara
waina; kia kite ai, e tupu ana ranei te waina, kua puta ranei te karepe
hou, e kopuku ana ranei nga pamekaranete; ko reira hoatu ai e ahau toku
aroha ki a koe.

<span id="an_7:13">7:13</span> Kei te patu te kakara o nga manitareki,
kei o taua kuwaha ano nga momo hua papai katoa, nga mea hou, nga mea
tawhito, he mea rongoa naku mau, e taku e aroha nei.

<span id="an_8:1">8:1</span> ¶ Aue me i rite koe ki toku tungane i ngote
nei i nga u o toku whaea! Ka kite ahau i a koe i waho, ka kihia koe e
ahau; ae, e kore tetahi e whakahawea ki ahau.

<span id="an_8:2">8:2</span> Ka aratakina koe e ahau, ka kawea ki te
whare o toku whaea, ko ia ano hei whakaako i ahau; ka whakainumia koe e
ahau ki te waina whakaranu, ki te wai o taku pamekaranete.

<span id="an_8:3">8:3</span> Ko tona maui ki raro i toku matenga, ko
tona matau ki te awhi i ahau.

<span id="an_8:4">8:4</span> He ki atu tenei naku ki a koutou, e nga
tamahine o Hiruharama, kaua e whakaohokia, kaua e whakaarahia taku e
aroha nei, kia pai ra ano ia.

<span id="an_8:5">8:5</span> ¶ Ko wai tenei e haere mai nei i te koraha
e taupuhipuhi nei ki tana i aroha ai? Naku koe i whakaara ake i raro i
te aporo; ko te wahi tena i puta mai ai koe i roto i tou whaea; i puta
mai ano koe i reira i roto i te wahine i whanau ai koe.

<span id="an_8:6">8:6</span> Waiho ahau hei hiri ki tou ngakau, hei hiri
ki tou ringa; rite tahi hoki ki to te mate te kaha o te aroha; nanakia
tonu te hae, ano ko te urupa, ko ona hiko, he hiko ahi, he mura pu na
Ihowa.

<span id="an_8:7">8:7</span> Nui te wai, e kore te aroha e taea te
tinei, e kore ano e ngaro i nga awa: ahakoa i hoatu e te tangata nga
rawa katoa o tona whare mo te aroha, ka whakahaweatia rawatia.

<span id="an_8:8">8:8</span> ¶ He teina nohinohi to matou, kahore hoki
ona u: me pehea matou ki to matou teina i te ra e korerotia ai ia?

<span id="an_8:9">8:9</span> Ki te mea he taiepa ia, ka hanga e tatou he
pourewa ki runga ki a ia, he mea hiriwa: ki te mea he tatau ia, ka
whakakopakina ia e tatou ki nga papa hita.

<span id="an_8:10">8:10</span> He taiepa ahau, ko oku u, ano ko ona
pourewa; no reira, ki tana titiro mai, i rite ahau ki tetahi kua kite i
te ata noho.

<span id="an_8:11">8:11</span> He mara waina ta Horomona i Paarahamono,
tukua atu ana e ia te mara ki nga kaitiaki; kotahi mano nga hiriwa hei
kawenga mai ma tenei, ma tenei hei utu mo ona hua.

<span id="an_8:12">8:12</span> Ko taku mara, ko taku ake, kei toku
aroaro: mau, e Horomona, te kotahi mano, a ma nga kaitiaki o ona hua e
rua rau.

<span id="an_8:13">8:13</span> ¶ E koe e noho nei i nga kari, e
whakarongo ana nga hoa ki tou reo: meinga kia rongo ahau.

<span id="an_8:14">8:14</span> Kia hohoro, e taku e aroha nei, kia rite
koe ki te anaterope, ki te kuao hata ranei i runga i nga maunga kinaki
kakara.

------------------------------------------------------------------------

[Next: Isaiah](isa)
