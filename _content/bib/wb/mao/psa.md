[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](job)  [Next](pro) 

------------------------------------------------------------------------

### Maori Bible: Psalms

<span id="an_1:1">1:1</span> ¶ Ka hari te tangata kahore nei e haere i
te whakaaro o te tangata kino, a kahore e tu i te ara o te hunga hara,
kahore ano e noho i te nohoanga o te hunga whakahi.

<span id="an_1:2">1:2</span> Engari ko te ture a Ihowa tana e
whakaahuareka ai; kei tona ture ona whakaaro i te ao, i te po.

<span id="an_1:3">1:3</span> E rite hoki ia ki te rakau i whakatokia ki
te taha o nga awa wai, e whai hua nei i te po e hua ai: e kore tona rau
e memenga; a ka pono ana mea katoa e mea ai ia.

<span id="an_1:4">1:4</span> ¶ E kore e pera nga tangata kino; engari ka
rite ki te papapa e aia ana e te hau.

<span id="an_1:5">1:5</span> Ae ra, e kore e tu te hunga kino i te
whakawakanga, me te hunga hara i te whakaminenga o te hunga tika.

<span id="an_1:6">1:6</span> E matau ana hoki a Ihowa ki te ara o te
hunga tika: ko te ara ia o te hunga kino e ngaro.

<span id="an_2:1">2:1</span> ¶ He aha ka nana ai nga tauiwi, ka whakaaro
horihori ai nga iwi?

<span id="an_2:2">2:2</span> Whakatika mai ana nga kingi o te whenua,
runanga tahi ana nga ariki, ki te whawhai ki a Ihowa, ki tana tangata
hoki i whakawahi ai; me te ki ano,

<span id="an_2:3">2:3</span> Kia motumotuhia e tatou a raua here, kia
akiritia a raua taura i a tatou.

<span id="an_2:4">2:4</span> Ko ia kei te rangi e noho ana, ka kata ia:
ka whakahi te Ariki ki a ratou.

<span id="an_2:5">2:5</span> Na ka korero ia ki a ratou me te riri ano:
ka tino weriweri hoki, ka whakahorere i a ratou,

<span id="an_2:6">2:6</span> Ahakoa ra ka whakawahia e ahau taku kingi
ki runga ki taku maunga tapu, ki Hiona.

<span id="an_2:7">2:7</span> ¶ Maku e whakapuaki te kupu, kua mea a
Ihowa ki ahau, Ko koe taku tama, nonaianei koe i whakatupuria ai e ahau.

<span id="an_2:8">2:8</span> Inoi ki ahau, a ka hoatu e ahau ki a koe
nga tauiwi hei kainga mou, me nga topito o te whenua hei nohoanga tupu
mou.

<span id="an_2:9">2:9</span> Ka wawahi koe i a ratou ki te whiu rino,
mongamonga noa ratou i a koe, ano he oko na te kaihanga rihi.

<span id="an_2:10">2:10</span> ¶ Na kia mahara ra, e nga kingi: kia
akona, e nga kaiwhakawa o te whenua.

<span id="an_2:11">2:11</span> Mahi atu ki a Ihowa i runga i te wehi,
kia hari me te wiri.

<span id="an_2:12">2:12</span> Kihia te tama kei riri ia, a ka mate
koutou i te ara, ka hohoro tonu hoki te mura o tona riri. Ka hari katoa
te hunga e whakawhirinaki ana ki a ia.

<span id="an_3:1">3:1</span> ¶ He himene na Rawiri, i tona omanga atu i
tana tama i a Apoharama. E Ihowa, ano te tini o oku hoariri, he tokomaha
te hunga e whakatika mai ana ki ahau.

<span id="an_3:2">3:2</span> He tokomaha te mea ana ki toku wairua, hore
rawa he whakaoranga mona i te Atua. (Hera.

<span id="an_3:3">3:3</span> Ko koe ia, e Ihowa, hei whakangungu rakau
moku, hei kororia moku, hei kaiwhakaara i toku matenga.

<span id="an_3:4">3:4</span> ¶ I karanga toku reo ki a Ihowa: a
whakahoki kupu mai ana ia ki ahau i tona maunga tapu. (Hera.

<span id="an_3:5">3:5</span> I takoto ahau, i moe; i ara ake ano; na
Ihowa hoki ahau i whakamau ake.

<span id="an_3:6">3:6</span> E kore ahau e mataku i nga mano tini o te
iwi, kua whakatika mai nei ki ahau karopoti noa.

<span id="an_3:7">3:7</span> Whakatika, e Ihowa; whakaorangia ahau, e
toku Atua: nau hoki i patu te kauae o oku hoariri katoa; mangungu noa i
a koe nga niho o te hunga kino.

<span id="an_3:8">3:8</span> Na Ihowa te whakaoranga: kei runga i tau
iwi tau manaaki. (Hera.

<span id="an_4:1">4:1</span> ¶ Ki te tino kaiwhakatangi Nekinoto. He
himene na Rawiri. Whakahokia mai he kupu ki ahau, e te Atua o toku tika,
ina karanga ahau: i ahau i te pouri i whakaputaina ahau e koe; kia
atawhai ki ahau, whakarongo ki taku inoi.

<span id="an_4:2">4:2</span> E nga tama a te tangata, kia pehea te roa o
ta koutou mea i toku kororia hei whakama, o ta koutou aroha ki te
horihori, o ta koutou whai i te teka? (Hera.

<span id="an_4:3">4:3</span> Otiia kia mohio koutou he mea momotu ke na
Ihowa te tangata tapu mana: e whakarongo a Ihowa ua karanga ahau ki a
ia.

<span id="an_4:4">4:4</span> Kia oho koutou, a kaua e hara: korerorero
ki o koutou ngakau i runga i o koutou moenga, me te ata takoto ano.
(Hera.

<span id="an_4:5">4:5</span> Patua nga whakahere o te tika, me te okioki
ano ki a Ihowa.

<span id="an_4:6">4:6</span> ¶ He tokomaha te mea ana, Ma wai e
whakakite te pai ki a matou? Kia ara, e Ihowa, te marama o tou mata ki
runga ki a matou.

<span id="an_4:7">4:7</span> Hira ake te hari i homai e koe ki roto ki
toku ngakau i to ratou i te wa i hua ai a ratou witi, ta ratou waina.

<span id="an_4:8">4:8</span> Ka takoto marire ahau, a moe tonu iho: ko
koe anake hoki, e Ihowa, hei mea kia au toku noho.

<span id="an_5:1">5:1</span> ¶ Ki te tino kaiwhakatangi Nehiroto. He
himene na Rawiri. Tahuri tou taringa, e Ihowa, ki aku kupu, kia mohio
koe ki toku whakaaroaronga.

<span id="an_5:2">5:2</span> Whakarongo ki te reo o taku karanga, e toku
Kingi, e toku Atua, he inoi hoki taku ki a koe.

<span id="an_5:3">5:3</span> E rongo koe ki toku reo, e Ihowa, i te ata;
i te ata ka whakatikaia atu e ahau taku inoi ki a koe, a ka titiro
matatau atu.

<span id="an_5:4">5:4</span> Ehara hoki koe i te Atua e pai ana ki te
hara, e kore te kino e noho ki a koe.

<span id="an_5:5">5:5</span> E kore te hunga wairangi e tu ki tou
aroaro: e kinongia ana e koe nga kaimahi katoa i te kino.

<span id="an_5:6">5:6</span> E ngaro i a koe te hunga korero teka; e
whakarihariha ana a Ihowa ki te tangata toto, ki te tangata hianga.

<span id="an_5:7">5:7</span> ¶ Ko ahau ia ka haere i runga i te tini o
au atawhai ki tou whare: ka koropiko ki te ritenga o tau temepara tapu,
me te wehi ano ki a koe.

<span id="an_5:8">5:8</span> E Ihowa, arahina ahau i runga i tou tika,
he hoariri hoki oku; whakatikaia tau ara i mua i ahau.

<span id="an_5:9">5:9</span> Kahore hoki he pono i o ratou mangai; he
kino kau a roto i a ratou; he urupa puare noa o ratou korokoro; e
patipati ana o ratou arero.

<span id="an_5:10">5:10</span> Whakataua te hara ki a ratou, e te Atua;
kia hinga ratou i o ratou whakaaro; peia atu ratou me a ratou tini mahi
tutu; mo ratou i whakakeke ki a koe.

<span id="an_5:11">5:11</span> Na kia hari katoa te hunga e
whakawhirinaki ana ki a koe: kia hamama tonu ratou i te koa, mo ratou e
hipokina nei e koe; a kia whakamanamana ki a koe te hunga e aroha ana ki
tou ingoa.

<span id="an_5:12">5:12</span> No te mea ka manaakitia e koe, e Ihowa,
te tangata tika; me he whakangungu rakau te manako e karapotia ai ia e
koe.

<span id="an_6:1">6:1</span> ¶ Ki te tino kaiwhakatangi Nekinoto, he mea
Heminiti. He himene na Rawiri. E Ihowa, kaua e whakatupehupehu mai ki
ahau, ina riri koe, kaua ano ahau e pakia ina arita mai koe.

<span id="an_6:2">6:2</span> E Ihowa, tohungia ahau, he ngoikore hoki
ahau: rongoatia ahau, e Ihowa, e ohooho ana hoki oku wheua.

<span id="an_6:3">6:3</span> E ohooho noa iho ana hoki toku wairua: ko
koe ia, e Ihowa, kia pehea atu te roa?

<span id="an_6:4">6:4</span> Hoki mai, e Ihowa, kia mawhiti atu toku
wairua: kia mahara ki tou aroha, a whakaorangia ahau.

<span id="an_6:5">6:5</span> Kahore hoki he mahara ki a koe ina mate: ko
wai hei whakawhetai ki a koe i roto i te reinga?

<span id="an_6:6">6:6</span> Mauiui iho ahau i toku auetanga; e manu ana
toku moenga i ahau a pau noa te po; e whakamakukuria ana e ahau toku
takotoranga ki oku roimata.

<span id="an_6:7">6:7</span> Pakoko kau toku kanohi i te tangi; kua
koroheke haere i oku hoariri katoa.

<span id="an_6:8">6:8</span> ¶ Mawehe atu i ahau, e nga kaimahi katoa i
te kino; kua rongo nei hoki a Ihowa i te reo o taku tangi.

<span id="an_6:9">6:9</span> Kua rongo a Ihowa ki taku inoi; ka manako a
Ihowa ki taku karakia.

<span id="an_6:10">6:10</span> Ka whakama, ka pokaikaha noa iho oku
hoariri katoa: ka hoki ratou, ka pa whakarere atu te whakama.

<span id="an_7:1">7:1</span> ¶ He Hikaiono na Rawiri, tana i waiata ai
ki a Ihowa mo nga kupu a Kuhu Pineamine. E Ihowa, e toku Atua, kei a koe
toku whakawhirinakitanga: kia ora ahau i te hunga katoa e aru ana i
ahau, kia mawhiti atu hoki ahau:

<span id="an_7:2">7:2</span> Kei haehae ia i toku wairua, ano he raiona,
a titaritari noa, i te mea kahore he kaiarai.

<span id="an_7:3">7:3</span> E Ihowa, e toku Atua, ki te mea naku tena
mahi, ki te mea he hara kei oku ringa;

<span id="an_7:4">7:4</span> Ki te mea i whakahokia e ahau he kino ki te
tangata kua mau nei ta maua rongo; i whakaora nei hoki ahau i te tangata
i kino noa mai ki ahau:

<span id="an_7:5">7:5</span> Kia arumia toku wairua e te hoariri, a kia
mau; kia takahia hoki toku ora e ia ki te whenua, kia whakatokotoria ano
toku kororia ki te puehu. (Hera.

<span id="an_7:6">7:6</span> E Ihowa, whakatika, kia riri koe, ara ake,
e nana nei hoki oku hoa whawhai: kia oho ake hoki koe moku; kua kiia e
koe te whakawa.

<span id="an_7:7">7:7</span> Tukua kia karapotia koe e te whakaminenga o
nga iwi: ma runga atu i a ratou tou hokinga atu ki runga.

<span id="an_7:8">7:8</span> Ko Ihowa e whakarite whakawa ana mo nga
iwi; kia rite, e Ihowa, tau whakawa moku ki taku mahi tika, ki te
tapatahi hoki o oku whakaaro.

<span id="an_7:9">7:9</span> Kia whakamutua te kino o te hunga kino:
whakaukia hoki te tangata tika: e whakamatautau ana hoki te Atua tika i
nga ngakau, i nga whatumanawa.

<span id="an_7:10">7:10</span> ¶ Kei te Atua toku whakangungu rakau,
mana e whakaora te hunga ngakau tika.

<span id="an_7:11">7:11</span> He kaiwhakawa tika te Atua, ae ra, he
Atua e riri ana i tenei ra, i tenei ra.

<span id="an_7:12">7:12</span> Ki te kore tetahi e tahuri, ka whakakoia
e ia tana hoari; kua whakapikoa e ia tana kopere, a oti rawa te
whakapai.

<span id="an_7:13">7:13</span> Oti rawa ano ana mea whakamate te
whakapai e ia; kua meinga e ia ana pere ano he ahi.

<span id="an_7:14">7:14</span> Nana, he kino te mea e whakamamae nei ia;
he whanoke te mea i hapu ki roto ki a ia, a whanau ake he teka.

<span id="an_7:15">7:15</span> I pokaia e ia he poka, he mea keri nana,
taka iho ia ki roto ki te rua i mahia e ia.

<span id="an_7:16">7:16</span> Ka hoki tona whanoke ki tona matenga, a
ka tau iho tana tukino ki tona tumuaki.

<span id="an_7:17">7:17</span> Ka rite ki tona tika taku whakamoemiti ki
a Ihowa: ka himene atu hoki ahau ki te ingoa o Ihowa, o te Runga Rawa.

<span id="an_8:1">8:1</span> ¶ Ki te tino kaiwhakatangi. Kititi. He
himene na Rawiri. E Ihowa, e to matou Ariki, ano te nui o tou ingoa i te
whenua katoa! Paku ana i a koe tou kororia ki runga ake i nga rangi!

<span id="an_8:2">8:2</span> U pu i a koe te kaha o te mangai o nga
kohungahunga, o nga mea ngote u hei mea mo ou hoariri, hei pehi mo te
hoariri, mo te kairapu utu.

<span id="an_8:3">8:3</span> ¶ Ka titiro ahau ki au rangi, ki te mahi a
ou maihao, ki te marama, ki nga whetu, i hanga nei e koe;

<span id="an_8:4">8:4</span> He aha te tangata i maharatia ai e koe? te
tama ranei a te tangata i tirohia ai ia e koe?

<span id="an_8:5">8:5</span> Nohinohi nei te wahi i whakaititia iho ai
ia e koe i te Atua, karaunatia ana ia e koe ki te kororia, ki te honore.

<span id="an_8:6">8:6</span> Waiho iho e koe hei kingi mo nga mahi a ou
ringa; kua waiho e koe nga mea katoa i raro i ona waewae;

<span id="an_8:7">8:7</span> Nga hipi katoa, nga puru, me nga kirehe
katoa o te parae;

<span id="an_8:8">8:8</span> Te manu o te rangi, me te ika o te moana, e
tere nei i nga ara o nga moana.

<span id="an_8:9">8:9</span> E Ihowa, e to matou Ariki, ano te nui o tou
ingoa i te whenua katoa!

<span id="an_9:1">9:1</span> ¶ Ki te tino kaiwhakatangi. Muturapena. He
himene na Rawiri. Ka whakapaua toku ngakau ki te whakamoemiti ki a
Ihowa, ka korerotia e ahau au mahi whakamiharo katoa.

<span id="an_9:2">9:2</span> Ka koa ahau, ka whakamanamana ki a koe, ka
himene atu ki tou ingoa, e te Runga Rawa.

<span id="an_9:3">9:3</span> I te hokinga whakamuri o oku hoariri,
tutuki ana ratou, ngaro iho i tou aroaro.

<span id="an_9:4">9:4</span> Nau hoki i whakatika aku korero me toku
whakawa; i runga koe i te torona e noho ana, e whakarite tika ana.

<span id="an_9:5">9:5</span> Kua whakatupehupehu koe ki nga tauiwi, huna
ana e koe te tangata kino, horoia atu ana to ratou ingoa ake ake.

<span id="an_9:6">9:6</span> Ko te hoariri, mutu pu ratou, he ngaromanga
oti tonu iho: a ko nga pa i huna e koe, ngaro whakarere to ratou
whakamaharatanga.

<span id="an_9:7">9:7</span> Ko Ihowa ia noho tonu hei kingi ake, ake:
kua whakapaia e ia tona torona mo te whakawa.

<span id="an_9:8">9:8</span> A e whakarite ia mo te ao i runga i te
tika, ka whakatakoto tikanga mo nga iwi i runga i te pono.

<span id="an_9:9">9:9</span> Hei pa teko ano a Ihowa mo te tangata e
tukinotia ana, hei pa teko i nga wa o te he.

<span id="an_9:10">9:10</span> A ka whakawhirinaki ki a koe te hunga e
matau ana ki tou ingoa: no te mea e kore e whakarerea e koe, e Ihowa, te
hunga e rapu ana i a koe.

<span id="an_9:11">9:11</span> ¶ Himene ki a Ihowa e noho nei i Hiona:
whakapuakina i waenganui i nga iwi ana mahi.

<span id="an_9:12">9:12</span> Ka whakataki toto ia, ka mahara ia ki a
ratou: kahore e wareware i a ia te karanga a te hunga iti.

<span id="an_9:13">9:13</span> Tohungia ahau, e Ihowa; titiro ki toku
mate i te hunga e kino ana ki ahau, e te kaiwhakaara i ahau i nga tatau
o te mate:

<span id="an_9:14">9:14</span> Kia whakakitea katoatia ai e ahau ou
whakamoemiti i nga tatau o te tamahine o Hiona: ka hari ahau ki tau
whakaoranga.

<span id="an_9:15">9:15</span> Kua tapoko nga tauiwi ki te rua i keria e
ratou: kua mau to ratou waewae i roto i te kupenga i huna e ratou.

<span id="an_9:16">9:16</span> Kua matauria a Ihowa ki te whakawa e
whakaritea ana e ia: he mahanga mo te tangata kino te mahi a ona ringa.
(Hikaiono. Hera.

<span id="an_9:17">9:17</span> Ka hoki nga tangata kino ki te reinga,
ara nga iwi katoa e wareware ana ki te Atua.

<span id="an_9:18">9:18</span> E kore hoki e warewarea tonutia te
tangata rawakore: e kore e taka tonu ta te hunga iti i tumanako atu ai.

<span id="an_9:19">9:19</span> E ara, e Ihowa, kei riro i ta te tangata:
kia whakawakia nga tauiwi i tou aroaro.

<span id="an_9:20">9:20</span> E Ihowa, meinga ratou kia wehi: kia matau
nga tauiwi he tangata nei ano ratou. (Hera.

<span id="an_10:1">10:1</span> ¶ He aha koe ka tu mai ai i tawhiti, e
Ihowa? ka whakangarongaro ai i nga wa o te he?

<span id="an_10:2">10:2</span> E whakakake ana te tangata kino, e tukino
ana i te tangata iti: kia hopukina ratou ki nga whakaaro i whakaaro ai
ratou.

<span id="an_10:3">10:3</span> E whakapehapeha ana hoki te tnngata kino
ki te hiahia o tona ngakau, a ko te hunga apo taonga, e whakakahore ana,
ae ra, e whakahawea ana ki a Ihowa.

<span id="an_10:4">10:4</span> Ka mea te tangata kino, i te
whakapehapeha o tona mata, E kore e hiahiatia e ia. Kei roto i ona
whakaaro katoa e mea ana, Kahore he Atua.

<span id="an_10:5">10:5</span> Whanoke tonu ona ara i nga wa katoa; kei
runga noa ake au whakaritenga te kitea e ia, he mea whakatupereru e ia
ona hoariri katoa.

<span id="an_10:6">10:6</span> E mea ana i roto i tona ngakau, e kore
ahau e whakakorikoria: kahore hoki he he moku a nga whakatupuranga
katoa.

<span id="an_10:7">10:7</span> Ki tonu tona mangai i te kanga, i te
hianga, i te tukino: kei raro i tona arero te whanoke me te teka.

<span id="an_10:8">10:8</span> E noho ana ia, e whanga ana i nga pa
koraha: e kohurutia ana e ia te hunga harakore i nga wahi ngaro; e
matatau ana ona kanohi ki te hunga rawakore.

<span id="an_10:9">10:9</span> E whanga puku ana ia me he raiona i tona
kuhunga: e whanga ana kia hopukia te tangata iti: e hopukia ana e ia te
tangata iti, ua kumea ki tana. kupenga.

<span id="an_10:10">10:10</span> Kupapa ana ia, piko ana, hinga ana te
hunga rawakore i ana mea kaha.

<span id="an_10:11">10:11</span> E mea ana i roto i tona ngakau, Ka
wareware te Atua: e huna ana ia i tona mata, e kore ia e kite ake tonu
atu.

<span id="an_10:12">10:12</span> ¶ Whakatika, e Ihowa, e te Atua,
takiritia tou ringa: kaua e wareware ki te hunga iti.

<span id="an_10:13">10:13</span> He aha te tangata kino ka whakahawea ai
ki te Atua? kua mea ia i roto i tona ngakau, E kore tenei e whakatakina
e koe.

<span id="an_10:14">10:14</span> Kua kite koe; e tirohia nei hoki e koe
te whanoke me te whakatoi, a ka utua e tou ringa: e tuku ana te rawakore
i a ia ano ki a koe; ko koe hei tuara mo te pani.

<span id="an_10:15">10:15</span> Whatiia e koe te ringa o te tangata
kino; tena ko te tangata nanakia, whakatakina tona kino, kia kahore ra
ano e kitea e koe.

<span id="an_10:16">10:16</span> Ko Ihowa te Kingi ake ake: kua kahore
ke nga tauiwi i tona whenua.

<span id="an_10:17">10:17</span> E Ihowa, kua whakarongo koe ki te
hiahia o te hunga whakaiti: mau ano o ratou ngakau e whakapai, ka tahuri
ano tou taringa ki te whakarongo:

<span id="an_10:18">10:18</span> Ki te whakawa mo te pani, mo te tangata
e tukinotia ana, kei whakamataku a mua ake te tangata o te whenua.

<span id="an_11:1">11:1</span> ¶ Ki te tino kaiwhakatangi. Na Rawiri. Ko
Ihowa taku e whakawhirinaki ai: he aha koutou ka mea ai ki toku wairua,
rere a manu atu ki to koutou maunga?

<span id="an_11:2">11:2</span> Nana, kua whakapikoa te kopere e te hunga
kino, e whakatikaia ana a ratou pere ki te aho, hei perenga pukutanga ma
ratou ki te hunga ngakau tika.

<span id="an_11:3">11:3</span> Ki te wawahia nga turanga ake, me pehea
te tangata tika?

<span id="an_11:4">11:4</span> ¶ Kei tona temepara tapu a Ihowa, kei te
rangi te torona o Ihowa: e titiro ana ona kanohi, e whakamatautau ana
ona kamo i nga tama a te tangata.

<span id="an_11:5">11:5</span> E whakamatautau ana a Ihowa i te tangata
tika: a e kinogia ana e tona wairua te tangata kino me te tangata e
aroha ana ki te tutu.

<span id="an_11:6">11:6</span> Ka uaina e ia ki runga ki te hunga kino
he mahanga, he ahi, he whanariki, he awha tuaikerekere: ko te wahi tena
mo to ratou kapu.

<span id="an_11:7">11:7</span> No te mea he tika a Ihowa, e aroha ana ki
te tika; ka kite te hunga tika i tona kanohi.

<span id="an_12:1">12:1</span> ¶ Ki te tino kaiwhakatangi. Heminiti. He
himene na Rawiri. Whakaorangia, e Ihowa; ka mutu hoki nga tangata tapu;
ka taweke atu te hunga pono i roto i nga tama a te tangata.

<span id="an_12:2">12:2</span> E korero teka ana ratou tetahi ki tetahi;
he ngutu patipati, he ngakau rua o ratou ina korero.

<span id="an_12:3">12:3</span> Ka hatepea e Ihowa nga ngutu patipati
katoa, me te arero e korero whakapehapeha ana;

<span id="an_12:4">12:4</span> E mea nei, Ma o tatou arero tatou ka kake
ai; no tatou ano o tatou ngutu, ko wai hei ariki mo tatou?

<span id="an_12:5">12:5</span> Mo te tukinotanga i te hunga iti, mo te
aue a te hunga rawakore, ka whakatika ahau aianei, e ai ta Ihowa, Ka
whakanohoia ia e ahau ki te wahi e ora ai ia i nga tangata e
whakatupereru ana ki a ia.

<span id="an_12:6">12:6</span> He kupu parakore nga kupu a Ihowa: he
hiriwa i whakakorea nei te para i roto i te oumu whenua, he mea tuku
whitu.

<span id="an_12:7">12:7</span> Ka tiakina ratou e koe, e Ihowa, ka
whakaorangia ratou i tenei whakatupuranga ake tonu atu.

<span id="an_12:8">12:8</span> E haereere noa ana nga tangata kino i
tetahi taha, i tetahi taha, i te mea e whakateiteitia ana te kino i roto
i nga tama a te tangata.

<span id="an_13:1">13:1</span> ¶ Ki te tino kaiwhakatangi. He himene na
Rawiri. Kia pehea te roa o tou wareware ki ahau, e Ihowa? mo ake tonu
atu ranei? Kia pehea te roa o tau hunanga i tou mata ki ahau?

<span id="an_13:2">13:2</span> Kia pehea te roa o toku whakaaroaronga i
roto i toku wairua, o te pouri i roto i toku ngakau i tenei ra, i tenei
ra? Kia pehea te roa o te whakakake mai a toku hoariri ki ahau?

<span id="an_13:3">13:3</span> Titiro mai, whakahokia mai he kupu ki
ahau, e Ihowa, e toku Atua: whakamaramatia oku kanohi, kei moe ahau i te
moe o te mate.

<span id="an_13:4">13:4</span> Kei mea mai toku hoariri, Kua taea ia e
ahau: kei whakamanamana oku hoariri, ina whakakorikoria ahau.

<span id="an_13:5">13:5</span> Ko ahau ia e whakawhirinaki ana ki tau
mahi toku: ka whakamanamana toku ngakau ki tau whakaoranga.

<span id="an_13:6">13:6</span> Ka waiata ahau ki a Ihowa, mona i atawhai
mai ki ahau.

<span id="an_14:1">14:1</span> ¶ Ki te tino kaiwhakatangi. Na Rawiri.
Kua ki te wairangi i tona ngakau, Kahore he Atua. Kua pirau ratou, he
whakahouhou a ratou mahi, kahore tetahi e mahi ana i te pai.

<span id="an_14:2">14:2</span> I titiro iho a Ihowa i te rangi ki nga
tama a te tangata, kia kite me kahore tetahi e mahara ana, e rapu ana i
te Atua.

<span id="an_14:3">14:3</span> Kua peka ke ratou katoa kua pirau tahi:
kahore tetahi e mahi ana i te pai, kohore kia kotahi.

<span id="an_14:4">14:4</span> ¶ E kore ranei e mohio nga kaimahi katoa
o te kino? e kai nei i toku iwi, me te mea e kai taro ana, a kahore e
karanga ki a Ihowa.

<span id="an_14:5">14:5</span> Na, i reira ratou e tuiri noa ana: kei
roto hoki te Atua i te whakatupuranga o te hunga tika.

<span id="an_14:6">14:6</span> Meinga ana e koutou te whakaaro o te
hunga iti hei whakama, no te mea ko Ihowa tona piringa.

<span id="an_14:7">14:7</span> Aue, me i puta mai te whakaoranga o
Iharaira i Hiona! Kia whakahokia e Ihowa tana iwi i te whakarau, ka
whakamanamana a Hakopa, ka hari a Iharaira.

<span id="an_15:1">15:1</span> ¶ He himene na Rawiri. E Ihowa, ko wai e
noho ki tou tapenakara? Ko wai e noho ki tou maunga tapu?

<span id="an_15:2">15:2</span> Ko ia he tapatahi nei te haere, he tika
te mahi, he korero pono ano i roto i tona ngakau.

<span id="an_15:3">15:3</span> Kahore nei e ngautuara tona arero, kahore
e kino te mahi ki tona hoa, kahore ana ingoa kino mo tona hoa.

<span id="an_15:4">15:4</span> E whakahengia ana te tangata kino e ona
kanohi, e whakahonoretia ana ia e ia te hunga e wehi ana ki a Ihowa.
Ahakoa mate i tana oati, kahore e whakapaheketia e ia.

<span id="an_15:5">15:5</span> Kahore e tuku i tana moni hei moni
whakatupu; kahore hoki e tango i te moni hei utu mate mo te tangata
harakore. Ki te penei te mahi a tetahi, e kore ia e whakakorikoria ake
ake.

<span id="an_16:1">16:1</span> ¶ He Mikitama na Rawiri. Tiakina ahau, e
te Atua: e whakawhirinaki nei hoki ahau ki a koe.

<span id="an_16:2">16:2</span> Kua mea ahau ki a Ihowa, Ko koe toku
Ariki, kahore oku pai i tua atu i a koe.

<span id="an_16:3">16:3</span> Ko te hunga tapu i runga i te whenua, te
hunga pai rawa, kua ahau katoa toku ahuareka ki a ratou.

<span id="an_16:4">16:4</span> Ka whakanuia nga mamae o te hunga e
whakawhiti ana i a Ihowa mo tetahi atua ke: e kore e ringihia e ahau a
ratou ringihanga toto, e kore ano o ratou ingoa e whakahuatia e oku
ngutu.

<span id="an_16:5">16:5</span> Ko Ihowa te wahi i wehea mai moku, taku
kapu hoki: ko koe te kaiwhakapumau i te wahanga maku.

<span id="an_16:6">16:6</span> Kua takoto oku aho ki nga wahi ahuareka,
ina, he wahi pai toku.

<span id="an_16:7">16:7</span> Ka whakapaingia e ahau a Ihowa, i
whakamahara nei i ahau: ka whakaako ano hoki oku whatumanawa i ahau i te
po.

<span id="an_16:8">16:8</span> ¶ Kua waiho tonu e ahau a Ihowa ki toku
aroaro: kei toku ringa matau nei ia, e kore ahau e whakakorikoria.

<span id="an_16:9">16:9</span> Koia i koa ai toku ngakau, i
whakamanamana ai toku kororia, i takoto tumanako ai ano oku kikokiko.

<span id="an_16:10">16:10</span> No te mea e kore e waiho e koe toku
wairua i te reinga, e kore e tukua tau Mea Tapu kia kite i te pirau.

<span id="an_16:11">16:11</span> Ka whakakitea mai e koe ki ahau te
huarahi o te ora; kei tou aroaro te hari nui, kei tou matau nga ahuareka
e kore e mutu.

<span id="an_17:1">17:1</span> ¶ He inoi na Rawiri. Whakarongo ki te
tika, e Ihowa, tahuri mai ki taku karanga, kia titaha mai tou taringa ki
taku inoi, ara ki ta te ngutu tinihangakore.

<span id="an_17:2">17:2</span> Kia puta mai te whakaritenga o taku
whakawa i tou aroaro; tirohia mai e ou kanohi te mea rite.

<span id="an_17:3">17:3</span> Kua whakamatauria e koe toku ngakau; kua
tirotirohia iho ahau e koe i te po; kua whakamatau koe i ahau, a kahore
he mea i kitea e koe; e mea ana ahau kia kaua e hara toku mangai.

<span id="an_17:4">17:4</span> Ko nga mahi ia a te tangata, ko nga kupu
a tou mangai taku mea hei pa mai i ahau i nga ara o te kaiwhakangaro.

<span id="an_17:5">17:5</span> I whakaukia oku hikoinga ki au ara, kihai
i paheke oku waewae.

<span id="an_17:6">17:6</span> Kua karanga nei ahau ki a koe, no te mea
ka whakahoki kupu mai koe, e te Atua, ki ahau: whakatitahatia mai tou
taringa ki ahau, whakarongo ki taku kupu.

<span id="an_17:7">17:7</span> Whakaaturia tou aroha whakamiharo, ko koe
hoki, ko tou matau, te kaiwhakaora mo te hunga e whakawhirinaki ana ki a
koe, i te hunga e whakatika mai ana.

<span id="an_17:8">17:8</span> ¶ Tiakina ahau, ano ko te whatu o te
kanohi, huna ahau ki raro i te taumarumarutanga o ou pakau,

<span id="an_17:9">17:9</span> I te hunga kino e tukino nei i ahau, i
oku hoariri whakamate e karapoti nei i ahau.

<span id="an_17:10">17:10</span> E kopakia ana ratou e o ratou ngako: e
korero whakapehapeha ana o ratou mangai.

<span id="an_17:11">17:11</span> Tenei o matou hikoinga te karapotia nei
e ratou: matatau tonu iho o ratou kanohi ki te tuku iho i a matou ki te
whenua.

<span id="an_17:12">17:12</span> Kei te raiona e hiahia ana ki te hopu
kai te rite, kei te kuao raiona e piri ana i nga wahi ngaro.

<span id="an_17:13">17:13</span> E ara, e Ihowa, haukotia tona aroaro,
turakina ia ki raro; whakaorangia toku wairua ki tau hoari i te tangata
kino;

<span id="an_17:14">17:14</span> I nga tangata, ma tou ringa, e Ihowa, i
nga tangata o te ao: kei tenei ora nei to ratou wahi, a e whakakiia ana
o ratou kopu e koe ki tau taonga. E kiki ana ratou i te tamariki,
whakarerea iho nga toenga o a ratou taonga ki a ratou kohungahunga.

<span id="an_17:15">17:15</span> Ko ahau, e kite ahau i tou mata i runga
i te tika, a ka tatu toku ngakau, ina oho ake ahau, kia kite i tou ahua.

<span id="an_18:1">18:1</span> ¶ Ki te tino kaiwhakatangi. He himene na
te pononga a Ihowa, na Rawiri. Nana i whakahua nga kupu o tenei waiata
ki a Ihowa i te ra i whakaorangia ai ia i te ringa o ona hoariri katoa,
i te ringa ano o Haora. I mea ia, Ka aroha ahau ki a koe, e Ihow a, e
toku kaha.

<span id="an_18:2">18:2</span> Ko Ihowa toku kamaka, toku pa, toku
kaiwhakaora; toku Atua, toku tino kamaka, e whakawhirinaki ai ahau; toku
whakangungu rakau, te haona o toku whakaoranga, toku pourewa tiketike.

<span id="an_18:3">18:3</span> Ka karanga ahau ki a Ihowa, e tika nei
kia whakamoemititia: a ka ora i oku hoariri.

<span id="an_18:4">18:4</span> I karapotia ahau e nga whakawiringa a te
mate, a whakawehia ana ahau e nga waipuke o te kino.

<span id="an_18:5">18:5</span> I karapotia ahau e nga whakawiringa a te
reinga, i haukotia e nga mahanga a te mate.

<span id="an_18:6">18:6</span> I karanga ahau ki a Ihowa i toku
paweratanga, i hamama ki toku Atua: i whakarongo ia ki toku reo i roto i
tona temepara, i tae ano taku hamama ki tona aroaro, ki ona taringa.

<span id="an_18:7">18:7</span> Na ka ngaueue te whenua, ka ru, wiri ana
nga putake o nga maunga, ngaueue ana i tona riri.

<span id="an_18:8">18:8</span> I kake he paowa i ona pongaponga, a kai
ana te kapura a tona mangai, ngiha ana nga waro.

<span id="an_18:9">18:9</span> I whakapingoretia e ia nga rangi, a heke
iho ana, a i raro te pouri matotoru i ona waewae.

<span id="an_18:10">18:10</span> I eke ia ki runga ki te kerupa, a rere
ana: ae, i rere omaki ia i runga i nga parirau o te hau.

<span id="an_18:11">18:11</span> I meinga e ia te pouri hei wahi ngaro
mona, hei teneti i tetahi taha ona, i tetahi taha; ko te pouritanga o
nga wai, ko nga kapua matotoru o te rangi.

<span id="an_18:12">18:12</span> I rere atu ona kapua metotoru i te
wherikotanga o tona aroaro: te whatu, me nga waro kapura.

<span id="an_18:13">18:13</span> I papa ano te whatitiri a Ihowa i nga
rangi, a puaki ana te reo o te Runga Rawa; he whatu, he waro kapura.

<span id="an_18:14">18:14</span> I kokiritia e ia ana pere, a marara ana
ratou: ae, i koperea hoki e ia te tini uira, a whati ana ratou.

<span id="an_18:15">18:15</span> Katahi ka kitea nga takere o nga wai, a
ka takoto kau nga putake o te ao i tau whakatupehupehutanga, e Ihowa, i
te whengunga o te manawa o ou pongaponga.

<span id="an_18:16">18:16</span> I tono karere mai ia i runga, ka mau ki
ahau; toia ake ahau e ia i roto i nga wai maha.

<span id="an_18:17">18:17</span> Nana ahau i ora ai i toku hoariri kaha,
i te hunga e kino ana ki ahau; he kaha rawa hoki ratou i ahau.

<span id="an_18:18">18:18</span> I huakina tatatia ahau e ratou i te ra
o toku matenga; ko Ihowa ia toku whakawhirinakitanga.

<span id="an_18:19">18:19</span> I whakaputaina ahau e ia ki te wahi
nui, i whakaorangia ahau e ia; he ahuareka nona ki ahau.

<span id="an_18:20">18:20</span> ¶ Rite tonu ki taku mahi tika ta Ihowa
utu ki ahau: rite tonu ki te ma o oku ringa tana i whakahoki ai ki ahau.

<span id="an_18:21">18:21</span> Moku i pupuri i nga ara o Ihowa, a
kihai i he, i whakarere i toku Atua.

<span id="an_18:22">18:22</span> Kei mua tonu hoki i ahau ana
whakaritenga katoa, kihai ano i whakamataratia atu i ahau ana tikanga.

<span id="an_18:23">18:23</span> Tapatahi tonu hoki toku whakaaro ki
tona aroaro, a i tiaki ahau i ahau kei kino.

<span id="an_18:24">18:24</span> Na ka homai e Ihowa he utu ki ahau,
rite tonu ki toku tika, ki te ma o oku ringa i tona aroaro.

<span id="an_18:25">18:25</span> He tangata atawhai, ka atawhai hoki
koe; he tangata tika, ka tika hoki koe.

<span id="an_18:26">18:26</span> He tangata ma, ka ma hoki koe; he
tangata whakakeke, ka whakakeke hoki koe.

<span id="an_18:27">18:27</span> E whakaorangia hoki e koe te iwi ngakau
mamae; ka whakahokia ano e koe ki raro nga kanohi whakakake.

<span id="an_18:28">18:28</span> Mau hoki e whakau taku rama: ma Ihowa,
ma toku Atua, e whakamarama toku pouri.

<span id="an_18:29">18:29</span> ¶ Nau hoki ahau i rere ai na waenganui
atu i te ropu: na toku Atua hoki i pekea ai e ahau te taiepa.

<span id="an_18:30">18:30</span> Tena ko te Atua, tika tonu tona ara:
kua oti tana kupu te whakamatau; he whakangungu rakau ia ki te hunga
katoa e whakawhirinaki ana ki a ia.

<span id="an_18:31">18:31</span> Ko wai oti te Atua, ki te kahore a
Ihowa? Ko wai hoki he kamaka, ki te kahore to tatou Atua?

<span id="an_18:32">18:32</span> Ko te Atua, nana ahau i whitiki ki te
kaha, i mea kia tino tika toku ara.

<span id="an_18:33">18:33</span> Ko ia hei mea i oku waewae kia rite ki
o te hata: mana hoki ahau e whakatu ki runga ki oku wahi tiketike.

<span id="an_18:34">18:34</span> Ko ia hei whakaako i oku ringa ki te
whawhai, a whati ana te kopere parahi i oku ringa.

<span id="an_18:35">18:35</span> Kua homai ano e koe ki ahau te
whakangungu rakau o tau whakaoranga: puritia ana ahau e tou ringa matau
whakanuia ana e tou whakaaro mahakai.

<span id="an_18:36">18:36</span> I whakanuia e koe oku takahanga i raro
i ahau; te paheke oku waewae.

<span id="an_18:37">18:37</span> Ka arumia e ahau oku hoariri, mau iho i
ahau; e kore ahau e tahuri mai, a ngaro noa ratou.

<span id="an_18:38">18:38</span> Maru ana ratou i ahau, te kaha te
whakatika: hinga ana ki raro i oku waewae.

<span id="an_18:39">18:39</span> Nau hoki ahau i whitiki ki te kaha mo
te whawhai: piko ana i a koe ki raro i ahau te hunga e whakatika mai ana
ki ahau.

<span id="an_18:40">18:40</span> Kua meinga e koe kia tahuri mai nga
tuara o oku hoariri ki ahau, kia hautopea ai e ahau te hunga e kino ana
ki ahau.

<span id="an_18:41">18:41</span> I karanga ratou, heoi kahore he
kaiwhakaora: ki a Ihowa, otira kihai i whakahoki kupu ki a ratou.

<span id="an_18:42">18:42</span> Na ka tukia ratou e ahau a rite noa
ratou ki te puehu e puhia ana e te hau: akiritia atu ana ratou ki waho,
ano he paru no te huarahi.

<span id="an_18:43">18:43</span> Kua whakaorangia ahau e koe i nga
ngangautanga a te iwi; kua meinga e koe hei rangatira mo nga tauiwi: hei
apa moku te iwi kahore i matauria e ahau.

<span id="an_18:44">18:44</span> Kia rongo kau te taringa ki ahau, ka
kakama tonu mai ratou ki ahau; ko nga tangata iwi ke ngohe kau ki ahau.

<span id="an_18:45">18:45</span> Ka memeha haere nga tangata iwi ke: ka
puta wehi mai hoki i roto i o ratou kuhunga.

<span id="an_18:46">18:46</span> E ora ana a Ihowa; kia whakapaingia
hoki toku kamaka, kia whakanuia te Atua o toku whakaoranga:

<span id="an_18:47">18:47</span> Ko te Atua, mana nei e rapu he utu
moku, mana e pehi nga iwi ki raro i ahau.

<span id="an_18:48">18:48</span> Mana ahau e mawhiti ai i oku hoariri,
ae ra, mau ahau e mea kia teitei ake i te hunga e whakatika mai ana ki
ahau; ka whakaorangia ahau e koe i te tangata tutu.

<span id="an_18:49">18:49</span> Mo konei ka whakawhetai ahau ki a koe,
e Ihowa, i waenganui i nga tauiwi: ka himene ki tou ingoa.

<span id="an_18:50">18:50</span> He nui nei tana whakaora i tana kingi;
e whakaputa aroha ana ki tana tangata i whakawahi ai, ki a Rawiri ratou
ko ona uri ake ake.

<span id="an_19:1">19:1</span> ¶ Ki te tino kaiwhakatangi. He himene na
Rawiri. E korerotia ana e nga rangi te kororia o te Atua; a e
whakaaturia ana e te kikorangi te mahi a ona ringa.

<span id="an_19:2">19:2</span> E puaki ana te reo o tena rangi, o tena
rangi, e whakaatu mohiotanga ana hoki tena po, tena po.

<span id="an_19:3">19:3</span> Kahore he hamumu, kahore he kupu, kahore
e rangona to ratou reo.

<span id="an_19:4">19:4</span> Kua puta ta ratou aho ki te whenua katoa,
a ratou kupu, a te pito ra ano o te ao. Whakaturia ana e ia ki reira te
tapenakara mo te ra;

<span id="an_19:5">19:5</span> A e puta ana ia me he tane marena hou i
tona whare moenga, whakai ana ia, pera ana me te tangata kaha e mea ana
ki te oma whakataetae.

<span id="an_19:6">19:6</span> Ko tona putanga kei tetahi pito o te
rangi, a whawhe noa ke tetahi pito: kahore hoki tetahi mea e ngaro i
tona mahana.

<span id="an_19:7">19:7</span> ¶ Tapatahi tonu te ture a Ihowa, he mea
whakatahuri i te wairua: pono tonu nga whakaatu a Ihowa, e
whakawhaiwhakaaro ana i te kuare.

<span id="an_19:8">19:8</span> He tika nga ako a Ihowa, e whakahari ana
i te ngakau, he ma te whakahau a Ihowa, e whakamarama ana i nga kanohi.

<span id="an_19:9">19:9</span> He ma te wehi ki a Ihowa, pumau tonu ake
ake, he pono nga whakaritenga a Ihowa, tika kau ano.

<span id="an_19:10">19:10</span> Engari ena e hiahiatia ana i te koura,
ae, i te tino koura ahakoa maha: reka atu i te honi, i te
maturuturutanga iho o nga honikoma.

<span id="an_19:11">19:11</span> Na ena ano tau pononga i whakatupato;
he nui te utu ki te puritia.

<span id="an_19:12">19:12</span> Ko wai e matau ana ki ona he?
Whakamakia oku hara puku.

<span id="an_19:13">19:13</span> Puritia ano tau pononga kei riro i nga
hara whakakake hei rangatira moku: ko reira ahau tu tika ai, a ka watea
i te he nui.

<span id="an_19:14">19:14</span> Kia manakohia nga kupu a toku mangai:
me nga whakaaro o toku ngakau i tou aroaro, e Ihowa, e toku kamaka, e
toku kaihoko.

<span id="an_20:1">20:1</span> ¶ Ki te tino kaiwhakatangi. He himene na
Rawiri. Ma Ihowa e whakahoki he kupu ki a koe i te ra o te he; ma te
ingoa o te Atua o Hakopa koe e tiaki;

<span id="an_20:2">20:2</span> Mana e tono mai he awhina mou i te wahi
tapu, e whakau hoki koe i Hiona;

<span id="an_20:3">20:3</span> Mana e mahara ki au whakahere katoa, e
manako ki au tahunga tinana. (Hera.

<span id="an_20:4">20:4</span> Mana e homai ki a koe ta tou ngakau e mea
ai, e whakamana katoa hoki tau e wawata ai.

<span id="an_20:5">20:5</span> Ka hari matou ki tau whakaoranga, ka
whakatu hoki i o matou kara i runga i te ingoa o to matou Atua: ma Ihowa
e whakarite au inoi katoa.

<span id="an_20:6">20:6</span> ¶ Katahi ahau ka matau e whakaora ana a
Ihowa i tana tangata i whakawahi ai, ka whakahoki kupu ia ki a ia i tona
rangi tapu, me te kaha ano tona ringa matau ki te whakaora.

<span id="an_20:7">20:7</span> Ko ta etahi he hariata, ko ta etahi he
hoiho: ko tatou ia ka whakahua i te ingoa o Ihowa, o to tatou Atua.

<span id="an_20:8">20:8</span> Kua piko ratou, kua hinga: ko tatou ia
kua ara, kua tu ki runga.

<span id="an_20:9">20:9</span> Whakaorangia, e Ihowa: kia whakahoki kupu
mai te Kingi ina karanga matou.

<span id="an_21:1">21:1</span> ¶ Ki te tino kaiwhakatangi. He himene na
Rawiri. Ka hari te kingi ki tou kaha, e Ihowa; ano te nui o tona
whakamanamana ki tau whakaoranga!

<span id="an_21:2">21:2</span> Kua homai e koe ki a ia ta tona ngakau i
hiahia ai; kihai ano i kaiponuhia e koe ta ona ngutu i inoi ai. (Hera.

<span id="an_21:3">21:3</span> Kei mua nei hoki koe i a ia e homai ana i
nga manaakitanga o te pai; karaunatia ana e koe tona matenga ki te tino
koura.

<span id="an_21:4">21:4</span> He ora tana i inoi ai i a koe, a kua
homai e koe ki a ia, he roa noa atu nga ra ake ake.

<span id="an_21:5">21:5</span> He nui tona kororia i tau whakaoranga:
uhia ana ia e koe ki te honore, ki te kororia.

<span id="an_21:6">21:6</span> Nau hoki ia i mea kia manaakitia rawatia
ake ake: whakaharitia ana ia e koe ki te koa o tou mata.

<span id="an_21:7">21:7</span> ¶ E whakawhirinaki ana hoki te kingi ki a
Ihowa; e kore ano ia e whakangaueuetia, he atawhai hoki no te Runga
Rawa.

<span id="an_21:8">21:8</span> Ka mau i tou ringa ou hoariri katoa: ka
mau i tou ringa matau te hunga e kino ana ki a koe.

<span id="an_21:9">21:9</span> Ka meinga ratou e koe, kia rite ki te
oumu kapura i te wa e riri ai koe: e horomia ratou e Ihowa ina weriweri
ia, a ma te kapura ratou e kai.

<span id="an_21:10">21:10</span> Ka whakamotitia e koe o ratou hua i
runga i te whenua, o ratou uri i waenganui o nga tama a te tangata.

<span id="an_21:11">21:11</span> He kino hoki ta ratou i whakatakoto ai
mou, he mahi nanakia ta ratou i whakaaro ai, kihai nei i taea e ratou.

<span id="an_21:12">21:12</span> Mo reira ka meinga e koe kia tahuri o
ratou tuara, ina whakatihaia e koe au pere i runga i au aho ki o ratou
mata.

<span id="an_21:13">21:13</span> Kia whakanuia koe, e Ihowa, i runga i
tou kaha: ka waiata matou, ka himene ki tou nui.

<span id="an_22:1">22:1</span> ¶ Ki te tino kaiwhakatangi. Airete
Hahara. He himene na Rawiri. E toku Atua, e toku Atua, he aha koe i
whakarere ai i ahau? he aha koe i matara atu ai ki te whakaora i ahau i
nga kupu hoki o taku hamama?

<span id="an_22:2">22:2</span> E toku Atua, e karanga nei ahau i te
awatea, heoi kahore koe e rongo, i te po ano kahore ahau e wahangu.

<span id="an_22:3">22:3</span> Otiia he tapu koe, kei nga whakamoemiti a
Iharaira tou nohoanga.

<span id="an_22:4">22:4</span> I whakawhirinaki o matou matua ki a koe,
i whakawhirinaki, a whakaorangia ana e koe.

<span id="an_22:5">22:5</span> I karanga ratou ki a koe, a kua ora; i
whakawhirinaki ki a koe, a kihai i whakama.

<span id="an_22:6">22:6</span> Ko ahau ia he toke, ehara i te tangata: e
tawaia ana e te tangata, e whakahaweatia ana e te iwi.

<span id="an_22:7">22:7</span> Kataina iho ahau e te hunga katoa e kite
ana i ahau, ko ana o ratou ngutu, ruru ana o ratou matenga, e ki mai
ana,

<span id="an_22:8">22:8</span> Tukua atu koe ki a Ihowa, mana ia e
whakaora: mana ia e whakaora, e pai ana hoki ia ki a ia.

<span id="an_22:9">22:9</span> Nau ia ahau i whakawhanau mai i roto i te
kopu, i mea hoki kia tumanako, i ahau i nga u o toku whaea.

<span id="an_22:10">22:10</span> He mea whakarere atu ahau ki runga ki a
koe no te kopu mai; ko koe toku Atua no te kopu mai ano o toku whaea.

<span id="an_22:11">22:11</span> ¶ Kei mamao atu i ahau, e tata ana hoki
te he, kahore hoki he kaiawhina.

<span id="an_22:12">22:12</span> He tini nga puru e karapoti nei i ahau:
e whakapaea ana ahau e nga mea kaha o Pahana.

<span id="an_22:13">22:13</span> E hamama ana o ratou mangai ki ahau,
ano he raiona e haehae ana, e hamama ana.

<span id="an_22:14">22:14</span> Kua ringihia ahau, ano he wai, kua
takoki katoa oku iwi; me te ware pi toku ngakau, e rewa ana i waenganui
i oku whekau.

<span id="an_22:15">22:15</span> Kua maroke toku kaha, ano he maramara
rihi, piri tonu toku arero ki oku kauae; kua whakatakotoria ano ahau e
koe ki te puehu o te mate.

<span id="an_22:16">22:16</span> Kua karapotia nei hoki ahau e te
kirehe, kua muia e te whakaminenga o nga tangata hara: kua pokaia e
ratou oku ringa me oku waewae.

<span id="an_22:17">22:17</span> E taea e ahau te tatau oku iwi katoa: e
titiro mai ana ratou, e matakitaki ana ki ahau.

<span id="an_22:18">22:18</span> E wehewehea ana oku kakahu mo ratou, e
maka rota ana mo toku weruweru.

<span id="an_22:19">22:19</span> Kaua ra ia koe e matara atu, e Ihowa; e
toku kaha, hohoro mai hei awhina moku.

<span id="an_22:20">22:20</span> Whakaorangia toku wairua i te hoari,
taku hoki e matenui nei i te kuri.

<span id="an_22:21">22:21</span> Whakaorangia ahau i te mangai o te
raiona: ae, i nga haona o nga kau maka kua whakahokia mai e koe he kupu
ki ahau.

<span id="an_22:22">22:22</span> ¶ Ka korerotia e ahau tou ingoa ki oku
teina, ka whakamoemititia koe e ahau i waenganui i te whakaminenga.

<span id="an_22:23">22:23</span> E te hunga e wehi ana ki a Ihowa,
whakamoemiti ki a ia; whakakororiatia ia, e te uri katoa o Hakopa, kia
wehi hoki ki a ia, e te uri katoa o Iharaira.

<span id="an_22:24">22:24</span> Kihai hoki ia i whakahawea, kihai i
whakarihariha ki te aue o te ngakau mamae; kihai ano i huna i tona mata
ki a ia, engari i tana karangatanga ki a ia i whakarongo ia.

<span id="an_22:25">22:25</span> Ko koe taku e whakamoemiti ai i
waenganui o te whakaminenga nui, ka whakamana e ahau aku kupu taurangi
ki te aroaro o te hunga e wehi ana ki a ia.

<span id="an_22:26">22:26</span> Ka kai te hunga mahaki, a ka makona: ka
whakamoemiti ki a Ihowa te hunga e rapu ana ki a ia; kia ora tonu o
koutou ngakau, ake, ake.

<span id="an_22:27">22:27</span> E mahara nga pito katoa o te whenua, a
ka tahuri ki a Ihowa: ka koropiko ano nga hapu katoa o nga iwi ki tou
aroaro.

<span id="an_22:28">22:28</span> No Ihowa hokite rangatiratanga, ko ia
ano te kawana i waenganui o nga iwi.

<span id="an_22:29">22:29</span> Ka kai, a ka koropiko nga tangata
tetere katoa o te whenua: ka tuohu ki tona aroaro te hunga katoa e heke
ana ki te puehu; tae no ki te tangata kahore e ora i a ia tona wairua.

<span id="an_22:30">22:30</span> Tera e mahi tetahi uri ki a ia; ka
waiho ki te Ariki hei whakatupuranga.

<span id="an_22:31">22:31</span> E haere mai ratou, e kauwhau i tona
tika ki te iwi e whanau a mua, he meatanga tenei nana.

<span id="an_23:1">23:1</span> ¶ He himene na Rawiri. Ko Ihowa toku
hepara; e kore ahau e hapa.

<span id="an_23:2">23:2</span> Ko ia hei mea kia takoto ahau ki nga wahi
tarutaru hou: e arahi ana ia i ahau ki te taha o nga wai ata rere.

<span id="an_23:3">23:3</span> Ko ia hei whakahoki ake i toku wairua: e
arahi ana ia i ahau i nga ara o te tika, he whakaaro ki tona ingoa.

<span id="an_23:4">23:4</span> Ae, ahakoa haere ahau i te awaawa o te
atarangi o te mate, kahore he kino e wehi ai ahau: no te mea kei toku
taha koe; ko tau rakau, ko tau tokotoko, ko ena hei oranga ngakau moku.

<span id="an_23:5">23:5</span> E taka ana e koe he tepu ki toku aroaro i
te tirohanga a oku hoariri, e whakawahia ana e koe toku matenga ki te
hinu, purena tonu taku kapu.

<span id="an_23:6">23:6</span> He pono e aru i ahau te pai me te atawhai
i nga ra katoa e ora ai ahau, a ka noho ahau ki te whare o Ihowa ake
tonu atu.

<span id="an_24:1">24:1</span> ¶ He himene na Rawiri. No Ihowa te
whenua, me ona tini mea, te ao, me nga tangata e noho ana i runga.

<span id="an_24:2">24:2</span> He mea whakatu hoki nana ki runga ki nga
moana, he mea whakau ki runga ki nga roma.

<span id="an_24:3">24:3</span> ¶ Ko wai e eke ki te maunga o Ihowa? Ko
wai e tu ki tona wahi tapu?

<span id="an_24:4">24:4</span> Ko te tangata he ma nei nga ringa, he
harakore tona ngakau, kahore nei i ara tona wairua ki te horihori, a
kahore i oati teka.

<span id="an_24:5">24:5</span> Ka riro i a ia te manaaki a Ihowa, me te
tika a te Atua o tona whakaoranga.

<span id="an_24:6">24:6</span> Ko te whakatupuranga tenei o te hunga e
rapu ana ki a ia, e rapu nei i tou mate, e Hakopa. (Hera.

<span id="an_24:7">24:7</span> ¶ Kia ara o koutou matenga, e nga tatau,
ara ake, e nga tatau onamata; a ka tomo te Kingi o te kororia.

<span id="an_24:8">24:8</span> Ko wai tenei Kingi kororia? Ko Ihowa, ko
te kaha, ko te marohirohi, ko Ihowa, ko te marohirohi ki te whawhai.

<span id="an_24:9">24:9</span> Kia ara o koutou matenga, e nga tatau,
kia ara ake, e nga tatau onamata, a ka tomo te Kingi o te kororia.

<span id="an_24:10">24:10</span> Ko wai tenei Kingi kororia? Ko Ihowa o
nga mano, ko ia te Kingi kororia. (Hera.

<span id="an_25:1">25:1</span> ¶ Na Rawiri. Ka ara nei toku wairua ki a
koe, e Ihowa.

<span id="an_25:2">25:2</span> E toku Atua, ko koe toku
whakawhirinakitanga: kei whakama ahau, aua oku hoariri e tukua kia
whakaputa ki ahau.

<span id="an_25:3">25:3</span> Ae, aua tetahi o te hunga e tatari ana ki
a koe e tukua kia whakama: kia whakama te hunga e tinihanga noa ana.

<span id="an_25:4">25:4</span> Whakakitea ki ahau au ara, e Ihowa;
whakaakona ahau ki au huarahi.

<span id="an_25:5">25:5</span> Arahina ahau i tou pono, whakaakona hoki
ahau: ko koe hoki te Atua o toku whakaoranga; pau noa te ra i ahau e
tatari nei ki a koe.

<span id="an_25:6">25:6</span> E Ihowa, kia mahara ki au mahi tohu, ki
au mahi aroha; nonamata riro hoki ena.

<span id="an_25:7">25:7</span> Kaua e maharatia nga hara o toku
tamarikitanga, me oku kino: mahara mai koe ki ahau, e Ihowa, kia rite ki
tau mahi tohu, kia whakaaro ki tou pai.

<span id="an_25:8">25:8</span> ¶ He pai, he tika a Ihowa, a ka
whakaakona e ia te hunga hara ki te huarahi.

<span id="an_25:9">25:9</span> Ka arahina e ia te hunga mahaki i runga i
te whakawa: ka akona hoki e ia te hunga mahaki ki tana ara.

<span id="an_25:10">25:10</span> He mahi tohu, he pono nga ara katoa o
Ihowa ki te hunga e pupuri ana i tana kawenata, i ana whakaaturanga.

<span id="an_25:11">25:11</span> Kia mahara ki tou ingoa, e Ihowa, a
murua toku kino, he nui nei hoki.

<span id="an_25:12">25:12</span> Ko wai te tangata e wehi ana ki a
Ihowa? Ka whakaako ia i a ia ki te ara e pai ai ia.

<span id="an_25:13">25:13</span> Ka noho tona wairua i runga i te pai, a
ka riro te whenua i tona uri.

<span id="an_25:14">25:14</span> Kei te hunga e wehi ana i a ia te mea
ngaro a Ihowa; a mana e whakakite ki a ratou tana kawenata.

<span id="an_25:15">25:15</span> ¶ E tau tonu ana oku kanohi ki a Ihowa;
mana hoki e unu ake oku waewae i te kupenga.

<span id="an_25:16">25:16</span> Tahuri mai ki ahau, tohungia hoki ahau;
he mokemoke hoki ahau, e mamae ana te ngakau.

<span id="an_25:17">25:17</span> Kua whakanuia nga whakapawera o toku
ngakau: whakaputaina ahau i roto i nga mea e pehi nei i ahau.

<span id="an_25:18">25:18</span> Tirohia toku mate me toku mamae, a
murua katoatia oku hara.

<span id="an_25:19">25:19</span> Tirohia mai oku hoariri, he tokomaha
hoki ratou: a he nanakia te kino e kino nei ratou ki ahau.

<span id="an_25:20">25:20</span> Tiakina toku wairua, a whakaorangia
ahau: kei whakama ahau; e whakawhirinaki ana hoki ahau ki a koe.

<span id="an_25:21">25:21</span> Tukua ma te ngakau tapatahi, ma te tika
ahau e tiaki; e tumanako ana hoki ahau ki a koe.

<span id="an_25:22">25:22</span> Hokona, e te Atua, a Iharaira i roto i
ona whakapawera katoa.

<span id="an_26:1">26:1</span> ¶ Na Rawiri. Whakawakia ahau, e Ihowa,
kua haere nei hoki ahau i te tapatahitanga o toku ngakau: kua
whakawhirinaki ano ki a Ihowa, na, e kore e paheke.

<span id="an_26:2">26:2</span> Tirohia iho ahau, e Ihowa, whakamatauria
ahau, kia kitea oku whatumanawa me toku ngakau.

<span id="an_26:3">26:3</span> Kei mua hoki tou atawhai i oku kanohi;
kua haere nei ahau i tou pono.

<span id="an_26:4">26:4</span> Kahore ahau i noho tahi ki nga tangata
horihori; e kore ano ahau e tomo tahi me nga tangata tinihanga.

<span id="an_26:5">26:5</span> Kino tonu ahau ki te whakaminenga o nga
kaimahi i te he, e kore ano ahau e noho tahi ki te hunga kino.

<span id="an_26:6">26:6</span> ¶ Ka horoia e ahau oku ringa ki te
harakore, ka taiawhio ai i tau aata, e Ihowa;

<span id="an_26:7">26:7</span> A ka rangona toku reo e whakamoemiti ana,
e whakapuaki ana i au mahi whakamiharo katoa.

<span id="an_26:8">26:8</span> E Ihowa, kua aroha nei ahau ki tou whare
nohoanga, ki te wahi e nohoia ana e tou kororia.

<span id="an_26:9">26:9</span> Kei huia toku wairua ki roto ki te hunga
hara, me toku ora ki roto ki te hunga toto.

<span id="an_26:10">26:10</span> He mahi nanakia hoki ta o ratou ringa;
ki tonu o ratou matau i te utu whakapati.

<span id="an_26:11">26:11</span> Ko ahau ia, ka haere i runga i toku
tapatahi: hokona ahau, tohungia hoki ahau.

<span id="an_26:12">26:12</span> E tu ana toku waewae i te wahi tika: ka
whakapaingia a Ihowa e ahau i roto i nga whakaminenga.

<span id="an_27:1">27:1</span> ¶ Na Rawiri. Ko Ihowa toku marama, toku
whakaoranga; kia wehi ahau i a wai? Ko Ihowa te kaha o toku ora; ko wai
e mataku ai ahau?

<span id="an_27:2">27:2</span> I te whakatatanga mai o te hunga kino, o
oku hoariri, o oku hoa whainga, ki te kai i oku kikokiko, tutuki ana
ratou, hinga ana.

<span id="an_27:3">27:3</span> Ahakoa whakapae noa te ope i ahau e kore
toku ngakau e wehi: ahakoa ara noa te pakanga ki ahau, ka au tonu ia
ahau.

<span id="an_27:4">27:4</span> Kotahi taku mea i inoi ai i a Ihowa, ko
taku tena e rapu ai: kia noho i te whare o Ihowa i nga ra katoa e ora ai
ahau, kia kite ai i te ataahua o Ihowa, kia ui ai i roto i tona
temepara.

<span id="an_27:5">27:5</span> Ka huna hoki ahau e ia ki tona teneti i
te ra o te he, ka huna ki te wahi ngaro i tona tapenakara, ka hapainga
ahau ki runga ki te kohatu.

<span id="an_27:6">27:6</span> Na, aianei ka teitei toku mahunga ki
runga ake i oku hoariri, e karapoti nei i ahau; a ka patua e ahau i roto
i tona tapenakara he whakahere hari; ka waiata ahau, ae ka himene ki a
Ihowa.

<span id="an_27:7">27:7</span> ¶ Whakarongo mai ki toku reo, e Ihowa, ua
karanga ahau, tohungia ahau, whakahokia mai hoki he kupu ki ahau.

<span id="an_27:8">27:8</span> I a koe i mea, Rapua e koutou toku mata;
ka mea toku ngakau ki a koe, ka rapu ahau i tou mata, e Ihowa.

<span id="an_27:9">27:9</span> Kaua tou mata e huna ki ahau, kaua tau
pononga e peia atu ua riri koe: ko koe toku kaiawhina, kei mahue ahau i
a koe, kei whakarerea e koe e te Atua o toku whakaoranga.

<span id="an_27:10">27:10</span> Ki te whakarerea ahau e toku papa, e
toku whaea, ko Ihowa hei tukunga atu moku.

<span id="an_27:11">27:11</span> E Ihowa, whakaakona ahau ki tau ara;
arahina ahau i te ara tika, he hoariri hoki oku.

<span id="an_27:12">27:12</span> Kaua ahau e tukua ki te hiahia o oku
hoariri; kua whakatika mai hoki ki ahau he kaiwhakapae teka, me te hunga
manawa nanakia.

<span id="an_27:13">27:13</span> Kua ngohe ahau, me i kaua ahau i
whakapono, tera ahau e kite i te pai o te Atua i te whenua o te ora.

<span id="an_27:14">27:14</span> Taria a Ihowa: kia maia, a kia kaha tou
ngakau; ina, taria a Ihowa.

<span id="an_28:1">28:1</span> ¶ Na Rawiri. Ka karanga ahau ki a koe, e
Ihowa, e toku kohatu, kaua e wahangu ki ahau; ki te wahangu hoki koe ki
ahau, ka rite ahau ki te hunga e heke atu ana ki te poka.

<span id="an_28:2">28:2</span> Whakarongo ki toku reo inoi, ua karanga
ahau ki a koe, ina totoro oku ringa ki tou ahurewa tapu.

<span id="an_28:3">28:3</span> Kaua ahau e kumea tahitia me te hunga he;
me nga kaimahi i te kino, he marie a ratou kupu ki o ratou hoa, he kino
ia kei roto i o ratou ngakau.

<span id="an_28:4">28:4</span> Kia rite ki a ratou mahi tau e hoatu ai
ki a ratou, ki te kino ano o a ratou hanga: kia rite ki nga mahi a o
ratou ringa tau e hoatu ai ki a ratou, whakahokia ta ratou utu ki a
ratou.

<span id="an_28:5">28:5</span> Na kahore nei ratou e whakaaro ki nga
mahi a Ihowa, ki nga meatanga a ona ringa, mo reira ka whakahoroa iho
ratou e ia, e kore ano e whakaturia ake.

<span id="an_28:6">28:6</span> ¶ Kia whakapaingia a Ihowa mona i
whakarongo mai ki toku reo inoi.

<span id="an_28:7">28:7</span> Ko Ihowa toku kaha, toku whakangungu
rakau; i whakawhirinaki toku ngakau ki a ia, a awhinatia ana ahau; koia
i hari ai toku ngakau, i whakamoemiti ai hoki taku waiata ki a ia.

<span id="an_28:8">28:8</span> Ko Ihowa to ratou kaha, ko ia ano te kaha
whakaora o tana tangata i whakawahi ai.

<span id="an_28:9">28:9</span> Whakaorangia tau iwi, manaakitia tou
kainga tupu: whangainga ratou, whakaarahia ake ake.

<span id="an_29:1">29:1</span> ¶ He himene na Rawiri. Hoatu ki a Ihowa,
e nga tama a te hunga nunui, hoatu ki a Ihowa te kororia me te kaha.

<span id="an_29:2">29:2</span> Hoatu ki a Ihowa te kororia e rite ana mo
tona ingoa, koropiko ki a Ihowa i roto i te ataahua o te tapu.

<span id="an_29:3">29:3</span> Kei runga te reo o Ihowa i nga wai: e
papa ana te whatitiri a te Atua o te kororia: kei runga a Ihowa i nga
wai maha.

<span id="an_29:4">29:4</span> Kaha tonu te reo o Ihowa; kororia tonu te
reo o Ihowa.

<span id="an_29:5">29:5</span> Mongamonga noa nga hita i te reo o Ihowa;
ina, mongamonga noa i a Ihowa nga hita o Repanona.

<span id="an_29:6">29:6</span> Ko ia hei mea i a ratou kia mokowhiti,
ano he kuao: a Repanona raua ko Hiriona, ano he kuao kau maka.

<span id="an_29:7">29:7</span> E wehewehe ana te reo o Ihowa i nga mura
ahi.

<span id="an_29:8">29:8</span> Wiri ana te koraha i te reo o Ihowa: wiri
ana i a Ihowa te koraha o Karehe.

<span id="an_29:9">29:9</span> Whanau ana nga hata i te reo o Ihowa,
tihorea ana nga ngahere kia tahanga: i tona temepara ko te kupu a te
katoa, Kororia.

<span id="an_29:10">29:10</span> I noho a Ihowa hei kingi i runga i te
Waipuke; ae, ka noho a Ihowa hei kingi, ake ake.

<span id="an_29:11">29:11</span> Ka homai e Ihowa he kaha ki tana hunga;
he rongo mau ta Ihowa manaaki mo tana hunga.

<span id="an_30:1">30:1</span> ¶ He hemene, he waiata mo te tainga o te
kawa o te whare. Na Rawiri. Ka whakanui ahau i a koe, e Ihowa; nau hoki
ahau i hapai ake, a kihai i tukua oku hoariri kia hari ki ahau.

<span id="an_30:2">30:2</span> E Ihowa, e toku Atua, i karanga ahau ki a
koe, a kore ake toku mate i a koe.

<span id="an_30:3">30:3</span> E Ihowa, nau i whakaputa ake toku wairua
i te reinga; nau ahau i whakaora kei heke ki te poka.

<span id="an_30:4">30:4</span> Himene ki a Ihowa, e tana hunga tapu,
whakawhetai hoki ki tona ingoa tapu.

<span id="an_30:5">30:5</span> He iti hoki te wahi e riri ai ia; he
oranga ki te manakohia e ia: e tau iho te tangi i te ahiahi, a i te ata
he hari.

<span id="an_30:6">30:6</span> ¶ I mea ahau i toku wa i kake ai, E kore
ahau e whakangaueuetia a muri ake nei.

<span id="an_30:7">30:7</span> He manakohanga nau, e Ihowa, i u ai i a
koe te tu o toku maunga; i huna e koe tou mata a raru iho ahau.

<span id="an_30:8">30:8</span> E Ihowa, i karanga ahau ki a koe, i inoi
hoki ki a Ihowa.

<span id="an_30:9">30:9</span> He aha te pai o oku toto ina heke ahau ki
te poka? Ma te puehu koia koe e whakamoemiti? mana oti e whakapuaki tou
pono?

<span id="an_30:10">30:10</span> Whakarongo, e Ihowa, tohungia hoki
ahau: e Ihowa, ko koe hei awhina moku.

<span id="an_30:11">30:11</span> Kua puta ke i a koe taku tangi hei
kanikani: kua wewete i toku kakahu taratara, a whitikiria ana ahau e koe
ki te koa;

<span id="an_30:12">30:12</span> Hei mea e himene ai toku kororia ki a
koe, kore ake e wahangu. E Ihowa, e toku Atua, ka whakawhetai ahau ki a
koe ake ake.

<span id="an_31:1">31:1</span> ¶ Ki te tino kaiwhakatangi. He himene na
Rawiri. E Ihowa, ko koe taku e whakawhirinaki nei; kei whakama ahau ake
ake: whakaorangia ahau, he tika nei hoki koe.

<span id="an_31:2">31:2</span> Anga mai tou taringa ki ahau; hohoro te
whakaora i ahau: kia ai koe hei kohatu kaha moku, hei whare tiaki moku.

<span id="an_31:3">31:3</span> Ko koe hoki toku kohatu, toku pa: na kia
mahara ki tou ingoa, a arahina ahau, tohutohungia hoki ahau.

<span id="an_31:4">31:4</span> Kapohia ahau i roto i te kupenga i huna e
ratou moku; ko koe hoki toku kaha.

<span id="an_31:5">31:5</span> Tenei toku wairua te tukua atu nei e ahau
ki tou ringa; nau ahau i hoki e Ihowa, e te Atua o te pono.

<span id="an_31:6">31:6</span> E kino ana ahau ki te hunga e whakaaro
ana ki nga mea tekateka noa; e whakawhirinaki ana hoki ahau ki a Ihowa.

<span id="an_31:7">31:7</span> Ka whakamanamana ahau, ka hari ki tou
atawhai; mou i titiro ki taku tangi; i matau hoki ki toku wairua i nga
wa o te he;

<span id="an_31:8">31:8</span> Kahore ahau i kopia e koe ki roto ki te
ringa o te hoariri: kua whakaturia e koe oku waewae ki te wahi nui.

<span id="an_31:9">31:9</span> ¶ Tohungia ahau, e Ihowa, kei te he hoki
ahau, pakoko kau toku mata i te pouri, toku wairua me toku kopu.

<span id="an_31:10">31:10</span> Ka hemo nei hoki toku ora i te tangi,
me oku tau i te aue; poto iho toku kaha i toku he, kurupopo ana oku iwi.

<span id="an_31:11">31:11</span> He tawainga ahau na oku hoariri katoa;
ko te tino mahi ia tena a oku hoa noho tata, he mea wehi ahau na nga
tangata i mohio ki ahau: ko te hunga i kite i ahau i waho, rere ana i
ahau.

<span id="an_31:12">31:12</span> Kua warewaretia ahau me te tupapaku kua
ngaro atu i te ngakau; kua rite ki te oko pakaru.

<span id="an_31:13">31:13</span> I rongo hoki ahau i te ngautuara a te
tini; i karapotia ahau e te wehi: i a ratou e runanga ana ki te he moku,
i mea kia whakamatea ahau.

<span id="an_31:14">31:14</span> Ko ahau ia i whakawhirinaki ki a koe, e
Ihowa: i mea, Ko koe toku Atua.

<span id="an_31:15">31:15</span> Kei tou ringa oku taima, whakaorangia
ahau i nga ringa o oku hoariri, i te hunga e tukino ana i ahau.

<span id="an_31:16">31:16</span> Kia whiti tou mata ki tau pononga;
whakaorangia ahau, he mahi tohu hoki tau.

<span id="an_31:17">31:17</span> Kei whakama ahau, e Ihowa; kua karanga
hoki ahau ki a koe: kia whakama te hunga kino, kia takoto puku i te
reinga.

<span id="an_31:18">31:18</span> Whakamutua te korero a nga ngutu teka,
he kino nei a ratou korero mo te tangata tika, na to ratou whakapehapeha
hoki, na to ratou whakahihi.

<span id="an_31:19">31:19</span> ¶ Ano te nui o tau pai kua rongoatia
nei e koe mo te hunga e wehi ana ki a koe; i mahia nei e koe mo te hunga
e whakawhirinaki ana ki a koe i te aroaro o nga tama a te tangata!

<span id="an_31:20">31:20</span> Ka huna ratou e koe ki te wahi ngaro i
tou aroaro i nga rauhanga a te tangata; ka huna ratou e koe ki roto ki
te teneti, kei taea e te ngangau a nga arero.

<span id="an_31:21">31:21</span> Kia whakapaingia a Ihowa, mona i mea
kia miharotia tana mahi tohu ki ahau i te pa kaha.

<span id="an_31:22">31:22</span> I ki hoki ahau i toku potatutatunga,
Kua motuhia mai ahau i mua i ou kanohi: ahakoa ra i rongo koe ki toku
reo inoi i taku karangatanga ki a koe.

<span id="an_31:23">31:23</span> Arohaina a Ihowa, e tana hunga tapu
katoa: e tiakina ana e Ihowa te hunga pono, a he nui tana utu ki te
kaimahi whakapehapeha.

<span id="an_31:24">31:24</span> Kia maia, kia kaha o koutou ngakau, e
te hunga katoa e tumanako ana ki a Ihowa.

<span id="an_32:1">32:1</span> ¶ Na Rawiri: he Makiri. Ka hari te
tangata kua oti tana he te muru, tona hara te hipoki.

<span id="an_32:2">32:2</span> Ka hari te tangata kahore nei e whakairia
e Ihowa he hara ki a ia, a kahore he hianga i tona wairua.

<span id="an_32:3">32:3</span> I ahau kihai i kuihi, ngahengahe kau oku
iwi i taku auetanga i te ra roa.

<span id="an_32:4">32:4</span> No tou ringa i taimaha ki ahau i te ao, i
te po; kua whakaputaina ketia toku makukuranga, ano na te maroketanga o
te raumati. (Hera.

<span id="an_32:5">32:5</span> I whakina e ahau toku hara ki a koe,
kihai hoki i huna i toku kino: i mea ahau, Ka whakina aku mahi tutu ki a
Ihowa; a murua ana e koe te kino o toku hara. (Hera.

<span id="an_32:6">32:6</span> Mo konei ka inoi ki a koe nga tangata
tapu katoa i te wa e kitea ai koe: he pono ka ngawha nga wai nui, e kore
e tata ki a ia.

<span id="an_32:7">32:7</span> ¶ Ko koe toku piringa; mau ahau e
whakaora i te pouri, mau ahau e karapoti ki nga waiata whakaora. (Hera.

<span id="an_32:8">32:8</span> Ka tohutohungia koe e ahau, ka whakaakona
koe ki te ara e haere ai koe; ma toku kanohi koe e arahi.

<span id="an_32:9">32:9</span> Kei rite koutou ki te hoiho, ki te muera
ranei, kahore nei he matauranga; he mea kuku nei o raua kauae ki te
paraire, ki te moka hei pupuri mai; ki te kore hoki, e kore e tata ki a
koe.

<span id="an_32:10">32:10</span> He tini nga mea whakapouri mo te
tangata hara: ko te tangata ia e whakawhirinaki ana ki a Ihowa, ka
karapotia e te atawhai.

<span id="an_32:11">32:11</span> Kia koa ki a Ihowa, whakamanamana, e te
hunga tika: kia hari, hamama, e te hunga ngakau tika katoa.

<span id="an_33:1">33:1</span> ¶ Kia hari ki a Ihowa, e te hunga tika:
he mea ataahua te whakamoemiti ma te hunga kore he.

<span id="an_33:2">33:2</span> Whakamoemiti ki a Ihowa i runga i te
hapa; himene ki a ia i runga i te hatere kotahi tekau nei nga aho.

<span id="an_33:3">33:3</span> Waiatatia ki a ia he waiata hou: kia tika
te whakatangi, kia nui te reo.

<span id="an_33:4">33:4</span> No te mea he tika te kupu a Ihowa, a kei
runga i te pono ana mahi katoa.

<span id="an_33:5">33:5</span> E paingia ana e ia te tika me te whakawa:
ki tonu te whenua i te atawhai a Ihowa.

<span id="an_33:6">33:6</span> Na te kupu a Ihowa nga rangi i hanga; ko
nga mano katoa hoki o reira na te ha o tona mangai.

<span id="an_33:7">33:7</span> He mea huihui e ia nga wai o te moana,
ano he puranga; he mea whawhao e ia te rire ki nga pakoro.

<span id="an_33:8">33:8</span> Kia wehi te whenua katoa ki a Ihowa; kia
ohooho nga tangata katoa o te ao ki a ia.

<span id="an_33:9">33:9</span> I ki hoki ia, a kua oti: i whakahau, a tu
tonu iho.

<span id="an_33:10">33:10</span> E whakataka ana e Ihowa te whakaaro o
nga tauiwi: e whakakahoretia ana e ia nga meatanga a nga iwi.

<span id="an_33:11">33:11</span> Ko te whakaaro o Ihowa, tu tonu ake
ake; ko nga meatanga a tona ngakau kei tena whakatupuranga, kei tena
whakatupuranga.

<span id="an_33:12">33:12</span> ¶ Ka hari te iwi no ratou nei Atua a
Ihowa, te iwi kua whiriwhiria e ia hei taonga tupu mona.

<span id="an_33:13">33:13</span> E titiro iho ana a Ihowa i te rangi: e
kite ana ia i nga tama katoa a te tangata.

<span id="an_33:14">33:14</span> Kei tona wahi nohoanga ia e matakitaki
iho ana ki nga tangata katoa o te whenua.

<span id="an_33:15">33:15</span> Nana i hanga nga ngakau o ratou katoa,
e mohiotia ana e ia a ratou mahi katoa.

<span id="an_33:16">33:16</span> E kore tetahi kingi e ora i te nui o te
ope, e kore e ora te marohirohi i te nui o te kaha.

<span id="an_33:17">33:17</span> He mea teka te hoiho hei whakaora;
ehara ano tona kaha nui i te mea e mawhiti ai.

<span id="an_33:18">33:18</span> Nana, kei runga i te hunga e wehi ana i
a ia te kanohi o Ihowa, kei te hunga e tumanako ana ki tana mahi tohu;

<span id="an_33:19">33:19</span> Hei whakaora i o ratou wairua kei mate,
hei mea i a ratou kia ora i te wa o te hemokai.

<span id="an_33:20">33:20</span> Kua tatari nei o tatou wairua ki a
Ihowa; ko ia to tatou kaiawhina, to tatou whakangungu rakau.

<span id="an_33:21">33:21</span> Hari tonu to tatou ngakau ki a ia; no
tatou hoki i whakawhirinaki ki tona ingoa tapu.

<span id="an_33:22">33:22</span> E Ihowa, hei runga i a matou tau mahi
tohu; kia rite hoki ki ta matou tumanako ki a koe.

<span id="an_34:1">34:1</span> ¶ Na Rawiri, i tona ahua i rere ke ra i
te aroaro o Apimereke; na pei ana ia, a haere ana. Ka whakapaingia e
ahau a Ihowa i nga wa katoa; he whakamoemiti tonu ta toku mangai ki a
ia.

<span id="an_34:2">34:2</span> Ka whakamanamana toku wairua ki a Ihowa:
ka rongo te hunga mahaki, a ka hari.

<span id="an_34:3">34:3</span> Kia whakanui tahi tatou i a Ihowa, kia
whakateitei tahi hoki i tona ingoa.

<span id="an_34:4">34:4</span> I rapu ahau i a Ihowa, a rongo mai ana ia
ki ahau, whakaorangia ana ahau e ia i oku wehi katoa.

<span id="an_34:5">34:5</span> I titiro ratou ki a ia, a kua marama: a
kahore rawa he whakama o o ratou mata.

<span id="an_34:6">34:6</span> I karanga tenei tangata iti, a whakarongo
ana a Ihowa, whakaora ana i a ia i ona whakapawera katoa.

<span id="an_34:7">34:7</span> E noho ana te anahera a Ihowa i tetahi
taha, i tetahi taha, o te hunga e wehi ana i a ia, a e whakaora ana i a
ratou.

<span id="an_34:8">34:8</span> Whakamatauria, kia kite ai koutou i te
pai o Ihowa: ka hari te tangata e whakawhirinaki ana ki a ia.

<span id="an_34:9">34:9</span> Kia wehi ki a Ihowa, e tona hunga tapu: e
kore hoki e hapa nga tangata e wehi ana i a ia.

<span id="an_34:10">34:10</span> E hapa ana nga kuao raiona, e mate ana
i te kai: ko te hunga ia e rapu ana ki a Ihowa, e kore e hapa i tetahi
mea pai.

<span id="an_34:11">34:11</span> ¶ Haere mai, e nga tamariki, whakarongo
ki ahau: maku koutou e ako kia wehi ki a Ihowa.

<span id="an_34:12">34:12</span> Ko wai te tangata e hiahia ana ki te
ora, e whai ana kia maha nga ra, kia kite i te pai?

<span id="an_34:13">34:13</span> Tiakina tou arero kei kino, ou ngutu
kei korero hianga.

<span id="an_34:14">34:14</span> Mawehe atu i te kino, mahia te pai;
rapua te ata noho, whaia hoki.

<span id="an_34:15">34:15</span> E tau ana nga kanohi o Ihowa ki te
hunga tika; me ona taringa ki ta ratou karanga.

<span id="an_34:16">34:16</span> E he ana te mata o Ihowa ki nga kaimahi
i te kino, hei hatepe i a ratou i te whenua kei maharatia.

<span id="an_34:17">34:17</span> I karanga te hunga tika, a i whakarongo
a Ihowa, whakaorangia ana ratou e ia i o ratou whakapawera katoa.

<span id="an_34:18">34:18</span> E tata ana a Ihowa ki te hunga ngakau
maru: ka whakaorangia ano e ia te hunga wairua iro.

<span id="an_34:19">34:19</span> He tini nga mate o te tangata tika:
otiia e whakaorangia ana ia e Ihowa i roto i era katoa.

<span id="an_34:20">34:20</span> E tiakina ana e ia ona wheua katoa: e
kore tetahi e whati.

<span id="an_34:21">34:21</span> Ka mate i te kino te tangata hara; a ka
he te hunga e kino ana ki te tangata tika.

<span id="an_34:22">34:22</span> E hokona ana e Ihowa te wairua o ana
pononga, e kore ano e he tetahi o te hunga e whakawhirinaki ana ki a ia.

<span id="an_35:1">35:1</span> ¶ Na Rawiri. E ngana, e Ihowa, ki te
hunga e tohe ana ki ahau: whawhaitia te hunga e whawhai nei ki ahau.

<span id="an_35:2">35:2</span> Kia mau ki te whakangungu rakau, ki te
puapua; whakatika hei awhina moku

<span id="an_35:3">35:3</span> Unuhia te tao, araia te ara o te hunga e
whai nei i ahau: ki mai ki toku wairua, Ko ahau tou whakaoranga.

<span id="an_35:4">35:4</span> Kia whakama, kia numinumi te hunga e whai
ana kia whakamatea ahau: kia whakahokia ki muri, kia whakapoauautia te
hunga e whakatakoto ana i te kino moku.

<span id="an_35:5">35:5</span> Kia rite ratou ki te papapa e puhia ana e
te hau; kia aia haeretia e te anahera a Ihowa.

<span id="an_35:6">35:6</span> Kia pouri to ratou ara, kia pahekeheke:
kia whaia ratou e te anahera a Ihowa.

<span id="an_35:7">35:7</span> Kahore hoki he rawa i huna ai e ratou te
poka o ta ratou kupenga moku; he mea keri takekore kia mate ai ahau.

<span id="an_35:8">35:8</span> Kia rokohanga poauautia ia e te
ngaromanga; kia mau ano ko ia i tana kupenga i huna ai: kia taka ia ki
taua tino ngaromanga.

<span id="an_35:9">35:9</span> A ka koa toku wairua ki a Ihowa, ka hari
ki tana whakaoranga.

<span id="an_35:10">35:10</span> Ka ki katoa oku wheua, E Ihowa, ko wai
te rite mou, mo te kaiwhakaora o te iti i te tangata e kaha ake ana i a
ia, ae o te iti, o te rawakore i tona kaipahua?

<span id="an_35:11">35:11</span> ¶ Whakatika ana nga kaiwhakapae teka:
whakawakia ana ahau mo nga mea kihai nei ahau i matau atu.

<span id="an_35:12">35:12</span> Utua ana e ratou taku pai ki te kino, a
whakatupu pani ana toku wairua.

<span id="an_35:13">35:13</span> Tena ko ahau, i a ratou e mate ana, he
kahu taratara toku, waikauwere ana toku wairua, kihai i kai: a hoki mai
ana taku inoi ki toku uma.

<span id="an_35:14">35:14</span> Ko toku ahua me te mea he hoa ia, he
teina noku: kupapa noa iho ahau, ano he tangata e tangi ana ki tona
whaea.

<span id="an_35:15">35:15</span> I toku paheketanga ia koa ana ratou,
huihui ana; huihui ana nga tangata kino noa iho hei hoariri moku, kihai
ano ahau i mohio; haehae ana ratou i ahau, kihai hoki i mutu.

<span id="an_35:16">35:16</span> Rite tonu ki nga kaiwhakakata o nga
hakari, tetea ana o ratou niho ki ahau.

<span id="an_35:17">35:17</span> ¶ E te Ariki, kia pehea te roa o tau
titiro kau mai? Whakaorangia toku wairua i a ratou whakangaromanga, taku
e aroha nei, i nga raiona.

<span id="an_35:18">35:18</span> Ka whakawhetai ahau ki a koe i roto i
te whakaminenga nui, ka whakamoemiti ki a koe i roto i te iwi maha.

<span id="an_35:19">35:19</span> Kei hari pokanoa ki ahau oku hoariri;
kei whakakini te kanohi o te hunga e kino noa ana ki ahau.

<span id="an_35:20">35:20</span> Ehara hoki ta ratou i te korero mo te
rangimarie; heoi kei te whakatakoto kupu tinihanga ratou mo te hunga ata
noho o te whenua.

<span id="an_35:21">35:21</span> Ina, hamama ana o ratou mangai ki ahau,
e ki ana, Ha, ha, kua kite to matou kanohi.

<span id="an_35:22">35:22</span> Kua kite koe, e Ihowa: kaua ra e
wahangu; e te Ariki, kei matara i ahau.

<span id="an_35:23">35:23</span> Oho ake, e ara ki te whakarite i toku
whakawa, ki taku tautohe, e toku Atua, e toku Ariki.

<span id="an_35:24">35:24</span> Kia rite ki tou tika te whakarite moku,
e Ihowa, e toku Atua: kei koa ano ratou ki ahau.

<span id="an_35:25">35:25</span> Kei mea ratou i roto i o ratou ngakau,
Ha, ko ta matou tena i pai ai: kei mea ratou, Kua horomia ia e tatou.

<span id="an_35:26">35:26</span> Kia whakama, kia numinumi ngatahi, te
hunga e koa ana ina he ahau: kia whakakakahuria ki te whakama, ki te
numinumi, te hunga e whakakake ana ki ahau.

<span id="an_35:27">35:27</span> Kia hamama i te hari, kia koa te hunga
e pai ana ki taku mahi tika: ae, kia mea tonu, kia whakanuia a Ihowa e
whakapai nei ki te ora o tana pononga.

<span id="an_35:28">35:28</span> A ka korerotia e toku arero tau mahi
tika, me te whakamoemiti ki a koe i te ra roa.

<span id="an_36:1">36:1</span> ¶ Ki te tino kaiwhakatangi. Na te pononga
a Ihowa, na Rawiri. E mea ana te mahi kino a te tangata hara i roto i
toku ngakau, Kahore he wehi ki te Atua i mua i ona kanohi.

<span id="an_36:2">36:2</span> E whakapai ana hoki ona kanohi ake ki a
ia ano, e kore e kitea tona hara, e kore e kinongia.

<span id="an_36:3">36:3</span> He kino nga kupu a tona mangai he
rauhanga hoki, kua mahue i a ia te mahara, te mahi i te pai.

<span id="an_36:4">36:4</span> He mahi nanakia tana e whakaaro ai i
runga i tona moenga; ehara i te pai te ara e turia ana e ia, kahore ona
whakarihariha ki te kino.

<span id="an_36:5">36:5</span> ¶ Kei nga rangi, e Ihowa, tau mahi tohu:
tutuki noa atu tou pono ki nga kapua.

<span id="an_36:6">36:6</span> Rite tonu tou tika ki nga maunga o te
Atua; he rire nui au whakaritenga: ko koe, e Ihowa, te kaiwhakaora i te
tangata, i te kararehe.

<span id="an_36:7">36:7</span> Ano te pai o tou aroha, e te Atua: ka
okioki nga tama a te tangata i raro i te taumarumarutanga iho o ou
pakau.

<span id="an_36:8">36:8</span> Ka makona ratou i nga mea momona o tou
whare: ka whakainumia ano e koe ki te awa o au mea whakahari.

<span id="an_36:9">36:9</span> Kei a koe hoki te puna o te ora; ma tou
marama ka kite ai matou i te marama.

<span id="an_36:10">36:10</span> Kia roa tou aroha ki te hunga e matau
ana ki a koe, tou tika hoki ki te hunga ngakau tika.

<span id="an_36:11">36:11</span> Kei puta mai ki ahau te waewae
whakapakari; kei aia atu ahau e te ringa o te hunga hara.

<span id="an_36:12">36:12</span> Hinga iho i reira nga kaimahi i te
kino: kua turakina iho, te ahei te ara ake.

<span id="an_37:1">37:1</span> ¶ Na Rawiri. Kaua e mamae ki te hunga
kino, kaua e hae ki nga kaimahi i te he.

<span id="an_37:2">37:2</span> No te mea ka hohoro ratou te kotia, te
peratia me te tarutaru, a ka memenga me he otaota hou.

<span id="an_37:3">37:3</span> Whakawhirinaki ki a Ihowa, mahia te pai;
e noho ki te whenua, a e aru i muri i te pono.

<span id="an_37:4">37:4</span> Whakaahuareka ki a Ihowa, a ka homai e ia
ki a koe ta tou ngakau i hiahia ai.

<span id="an_37:5">37:5</span> Tukua tou ara ki a Ihowa; whakawhirinaki
hoki ki a ia, a mana e mahi.

<span id="an_37:6">37:6</span> Mana hoki e whakaputa tou tika, ano he
marama, ou ritenga me te mea ko te ra e tu ana.

<span id="an_37:7">37:7</span> ¶ Okioki ki a Ihowa, tatari marie ki a
ia: kei mamae ki te tangata e tere ana i tona ara, ki te tangata e taea
ana e ia nga whakaaro kino.

<span id="an_37:8">37:8</span> Kati te riri, whakarerea hoki te arita;
kei mamae koe, kei takina kia mahi i te kino.

<span id="an_37:9">37:9</span> No te mea ka hatepea atu te hunga kino:
ko te hunga ia e tatari ana ki a Ihowa, ka riro i a ratou te whenua.

<span id="an_37:10">37:10</span> Kia potopoto ake nei hoki, a ka kore
noa iho te hunga kino: ae ra, ka ata tirohia e koe tona wahi, a kore kau
noa iho ia.

<span id="an_37:11">37:11</span> Na ka riro te whenua i te hunga mahaki;
a ka hari ratou i te roa o te ata noho.

<span id="an_37:12">37:12</span> E whakangarahu ana te tangata kino mo
te tangata tika: pakiri ana ona niho ki a ia.

<span id="an_37:13">37:13</span> Ka kata te Ariki ki a ia, no te mea ka
kite ia e tata ana tona ra.

<span id="an_37:14">37:14</span> Kua unuhia te hoari e te hunga kino,
kua piko ta ratou kopere, hei turaki i te ware, i te rawakore, hei
kohuru i te hunga e tika ana, i te ara.

<span id="an_37:15">37:15</span> Ka tapoko ta ratou hoari ki o ratou
ngakau: a ka whatiia a ratou kopere.

<span id="an_37:16">37:16</span> Engari te wahi iti a te tangata tika i
nga taonga o nga tangata kino tokomaha.

<span id="an_37:17">37:17</span> Ka whatiia hoki nga ringa o te hunga
kino: u tonu ia i a Ihowa te hunga tika.

<span id="an_37:18">37:18</span> E matau ana a Ihowa ki nga ra o te
hunga tika: a ka pumau to ratou kainga ake ake.

<span id="an_37:19">37:19</span> E kore ratou e whakama i te wa o te he,
ka makona ano ratou i nga ra o te hemokai.

<span id="an_37:20">37:20</span> Ka ngaro ia te hunga kino, a ka rite
nga hoariri o Ihowa ki te momona o te tarutaru: ka mahea atu ratou; ka
mahea atu me he paowa.

<span id="an_37:21">37:21</span> ¶ E tango ana te tangata kino i te
taonga tarewa, kahore hoki ana utu: ko te tangata tika ia he aroha tona,
he homai.

<span id="an_37:22">37:22</span> Ka riro hoki te whenua i ana e manaaki
ai; ka hatepea ano ana e kanga ai.

<span id="an_37:23">37:23</span> Ka u i a Ihowa nga hikoinga o te
tangata tika; e paingia ana hoki e ia tona ara.

<span id="an_37:24">37:24</span> Ahakoa hinga, e kore e tino takoto
rawa; ka u hoki ia i te ringa o Ihowa.

<span id="an_37:25">37:25</span> He tamariki ahau i mua, a kua koroheke
nei, heoi, kahore ahau i kite i te tangata tika e whakarerea ana, i ona
uri hoki e pinono taro ana.

<span id="an_37:26">37:26</span> I te ra roa he atawhai tonu tana, he
ohaoha: ka manaakitia hoki ona uri.

<span id="an_37:27">37:27</span> Whakarerea te kino, mahia te pai, ka
noho tonu ai.

<span id="an_37:28">37:28</span> E aroha ana hoki a Ihowa ki te ritenga
pai: e kore ano e whakarere i tana hunga tapu; e tiakina tonutia ana
ratou ake ake; ka hatepea atu ia nga uri o te hunga kino.

<span id="an_37:29">37:29</span> Ka riro te whenua i te hunga tika, ka
nohoia hoki a reira e ratou ake ake.

<span id="an_37:30">37:30</span> He kupu mohio ta te mangai o te tangata
tika; he ritenga pai ta tona arero e korero ai.

<span id="an_37:31">37:31</span> Kei tona ngakau te ture a tona Atua; e
kore e paheke tetahi o ona hikoinga.

<span id="an_37:32">37:32</span> E tau ana te titiro a te tangata kino
ki te tangata tika, a e whai ana kia whakamatea ia.

<span id="an_37:33">37:33</span> E kore a Ihowa e whakarere i a ia ki
tona ringa: e kore ano ia e whakatau he ki a ia ina whakawakia.

<span id="an_37:34">37:34</span> ¶ Taria a Ihowa, kia mau ki tana ara, a
ka whakanuia koe e ia, ka whakawhiwhia hoki ki te whenua: e hatepea atu
te hunga kino, ka kite koe.

<span id="an_37:35">37:35</span> I kite ahau i te tangata kino e kake
ana, e tautorotoro ana me te rakau matomato i tona oneone tupu.

<span id="an_37:36">37:36</span> Heoi, pahure noa ake tetahi, a kore kau
noa iho; ae, i rapua ia e ahau, a kihai i kitea.

<span id="an_37:37">37:37</span> Waitohutia te tangata tika, tirohia iho
te tangata kore he: no te mea he marie te tukunga iho ki taua tangata.

<span id="an_37:38">37:38</span> Tena ko te hunga kino, ka ngaro ngatahi
atu ratou: te tukunga iho ki te hunga kino, ka hatepea atu ratou.

<span id="an_37:39">37:39</span> Na Ihowa ia te whakaoranga o te hunga
tika: ko ia to ratou pa kaha i te wa o te he.

<span id="an_37:40">37:40</span> Ma Ihowa ratou e awhina, ko ia hoki hei
tauarai mo ratou: ko ia hei tauarai mo ratou i te hunga kino, ka
whakaorangia ratou e ia, mo ratou ka whakawhirinaki ki a ia.

<span id="an_38:1">38:1</span> ¶ He himene na Rawiri, hei whakamahara. E
Ihowa, kaua e whakatupehupehu mai ki ahau ina riri koe, kaua ano ahau e
pakia ina arita koe.

<span id="an_38:2">38:2</span> Titi tonu hoki au pere ki ahau: kaha rawa
te pehi a tou ringa i ahau.

<span id="an_38:3">38:3</span> Kahore he wahi ora o oku kikokiko, na tou
riri hoki: kahore ano e ata takoto oku wheua, noku i hara nei.

<span id="an_38:4">38:4</span> Kua taupokina iho hoki toku matenga e oku
kino: ano he pikaunga taimaha e pehi rawa ana i ahau.

<span id="an_38:5">38:5</span> E piro ana oku whiunga, kua pirau i taku
mahi poauau.

<span id="an_38:6">38:6</span> E whakawiria ana ahau, piko rawa; e tangi
haere ana i te roa o te ra.

<span id="an_38:7">38:7</span> Kei te tahuna hoki toku hope, kapi tonu:
kahore hoki he wahi ora o oku kikokiko.

<span id="an_38:8">38:8</span> Kua kore oku kaha, maru rawa ahau: hamama
ana taku aue i te mamae o toku ngakau.

<span id="an_38:9">38:9</span> E te Ariki, kei tou aroaro oku hiahia
katoa; kahore hoki e ngaro i a koe taku aue.

<span id="an_38:10">38:10</span> Kihakiha kau toku ngakau, kua hemo toku
kaha: me te marama o oku kanohi, kua kore hoki ena oku.

<span id="an_38:11">38:11</span> Matara noa atu i toku mate te turanga
mai o nga tangata i aroha mai ki ahau, o oku hoa hoki; i tawhiti ano oku
whanaunga e tu ke mai ana.

<span id="an_38:12">38:12</span> ¶ E whakatakoto mahanga ana moku te
hunga e whai ana i ahau kia whakamatea; he nanakia ano nga kupu a te
hunga e rapu ana i te he moku; he whakaaro tinihanga ano a ratou a pau
noa te ra.

<span id="an_38:13">38:13</span> Ko ahau ia, i rite ki te turi, kihai i
rongo, ki te tangata wahangu, kahore nei e hamamu tona mangai.

<span id="an_38:14">38:14</span> Na rite tonu ahau ki te tangata kahore
nei e rongo, kahore nei he whakatupehupehu i tona mangai.

<span id="an_38:15">38:15</span> E tumanako nei hoki ahau ki a koe, e
Ihowa: ka whakahoki kupu mai ano koe, e te Ariki, e toku Atua.

<span id="an_38:16">38:16</span> I mea hoki ahau, Kei koa mai ratou ki
ahau: ka paheke toku waewae, ka whakahihi ratou ki ahau.

<span id="an_38:17">38:17</span> Ko ahau hoki, meake kopa, a kei inua
tonu i ahau toku pouri.

<span id="an_38:18">38:18</span> Ka whaki hoki ahau i toku kino, ka
pouri mo toku hara.

<span id="an_38:19">38:19</span> Ko oku hoariri ia hauhau tonu, kaha
tonu; kua tokomaha ano te hunga e kino noa ana ki ahau.

<span id="an_38:20">38:20</span> He hoariri ano ki ahau te hunga e utu
ana i te pai ki te kino: moku e whai ana i te pai.

<span id="an_38:21">38:21</span> Kaua ahau e whakarerea, e Ihowa, e toku
Atua; kei mamao atu koe i ahau.

<span id="an_38:22">38:22</span> Hohoro ki te awhina i ahau, e te Ariki,
e toku whakaoranga.

<span id="an_39:1">39:1</span> ¶ Ki te tino kaiwhakatangi, ki a
Ierutunu. He himene na Rawiri. I mea ahau, Ka ata whakaaro ahau ki oku
ara, kei hara toku arero; ka tiakina toku mangai, paraire rawa, i te mea
kei toku aroaro te tangata kino.

<span id="an_39:2">39:2</span> I whakamoroki ahau, i wahangu, kihai i
puaki taku kupu, ahakoa pai; a ka oho toku mamae.

<span id="an_39:3">39:3</span> Werawera ana toku ngakau i roto i ahau; i
ahau e whakaaro ana ka ka te ahi, a ka korero toku arero.

<span id="an_39:4">39:4</span> E Ihowa, meinga ahau kia matau ki toku
mutunga, ki te maha hoki o oku ra, e hia ranei: kia matau ai ahau he mea
memeha noa ahau.

<span id="an_39:5">39:5</span> Nana, he whanuitanga ringa oku ra kua
homai nei e koe; he kahore noa iho ano oku tau i tou aroaro: ahakoa u
noa te tu o nga tangata katoa, he mea memeha kau. (Hera.

<span id="an_39:6">39:6</span> He pono kei roto i te atarangi te tangata
e kopikopiko noa ana; he pono e ohorere noa ana ratou: e ami ana ia i te
taonga, a kahore e matau ma wai ranei e kohi.

<span id="an_39:7">39:7</span> ¶ Na he aha taku e tatari atu nei, e te
Ariki? Ko koe taku e tumanako ai.

<span id="an_39:8">39:8</span> Whakaorangia ahau i aku mahi tutu katoa:
kaua ahau e waiho hei tawainga ma te wairangi.

<span id="an_39:9">39:9</span> Wahangu ana ahau, kihai i kuihi toku
mangai: he meatanga hoki tenei nau.

<span id="an_39:10">39:10</span> Nekehia atu i ahau tau whiu: ka ngaro
ahau i te pakinga a tou ringa.

<span id="an_39:11">39:11</span> Ka pakia e koe te tangata, ka
whakatupehupehutia mo te hara, ka meinga e koe tona ataahua kia memeha,
kia pera me te purehurehu: he pono he mea teka noa nga tangata katoa.
(Hera.

<span id="an_39:12">39:12</span> Whakarongo ki taku inoi, e Ihowa, kia
titaha mai tou taringa ki taku karanga; kei wahangu koe ki oku roimata:
he heke hoki ahau nau, he manene, he pera me oku matua katoa.

<span id="an_39:13">39:13</span> Kia ata hanga ki ahau, kia ta ai toku
manawa, keiwha haere atu ahau i konei, a ka kahore noa iho.

<span id="an_40:1">40:1</span> ¶ Ki te tino kaiwhakatangi. He himene na
Rawiri. I tatari marie ahau ki a Ihowa: a anga ana ia ki ahau,
whakarongo ana ki taku karanga.

<span id="an_40:2">40:2</span> Na kei te tango ake ia i ahau i te poka
whakamataku, i te paru taoruoru; kei te whakatu i oku waewae ki runga ki
te kohatu, kei te whakau i oku hikoinga.

<span id="an_40:3">40:3</span> A homai ana e ia he waiata hou ki toku
mangai, he whakamoemiti ki to tatou Atua: he tokomaha e kite, a ka wehi
ka whakawhirinaki ki a Ihowa.

<span id="an_40:4">40:4</span> Ka hari te tangata kua waiho nei e ia a
Ihowa hei whakawhirinakitanga mona: a kahore e tahuri ki te hunga
whakakake, ki te hunga hoki e peka ana ki te teka.

<span id="an_40:5">40:5</span> E Ihowa, e toku Atua, he tini au mahi
whakamiharo i mahia e koe, me ou whakaaro ki a matou; e kore e taea te
korero whakatepe atu ki a koe: me i mea ahau kia whakakitea, kia
korerotia, e kore e taea te tatau.

<span id="an_40:6">40:6</span> ¶ Kihai i matenuitia e koe te patunga
tapu, me te whakahere; pokaia ana e koe oku taringa: kihai koe i mea mai
ki te tahunga tinana, ki te whakahere hara.

<span id="an_40:7">40:7</span> Na ko taku meatanga atu, Na kua tae mai
ahau: kei roto i te pukapuka te tuhituhi moku.

<span id="an_40:8">40:8</span> Ko taku pai ko te mea i tau e pai ai, e
toku Atua: ae ra, kei toku ngakau tau ture.

<span id="an_40:9">40:9</span> Kua kauwhautia e ahau te tika i roto i te
whakaminenga nui: nana, kihai i kopia oku ngutu, tena koe te matau ana,
e Ihowa.

<span id="an_40:10">40:10</span> Kihai i huna e ahau tou tika i roto i
toku ngakau; kua korerotia e ahau tou pono me tau whakaoranga: kihai i
hunga e ahau tou aroha me tou pono i te whakaminenga nui.

<span id="an_40:11">40:11</span> ¶ Kei kaiponuhia tou aroha ki ahau, e
Ihowa: ma tou atawhai me tou pono ahau e tiaki i nga wa katoa.

<span id="an_40:12">40:12</span> Ta te mea kua karapotia ahau e nga kino
e kore e taea te tatau: mau pu ahau i oku kino, te ahei te titiro ake;
he tini ke i nga makawe o toku matenga: a hemo iho toku ngakau.

<span id="an_40:13">40:13</span> Kia pai, e Ihowa, ki te whakaora i
ahau; e Ihowa, hohoro ki te awhina i ahau.

<span id="an_40:14">40:14</span> Kia whakama, kia pororaru ngatahi te
hunga e rapu ana i toku wairua kia whakamatea: kia whakahokia ki muri,
kia whakama te hunga e hiahia ana kia he ahau.

<span id="an_40:15">40:15</span> Kia huna, hei utu mo to ratou whakama
te hunga e mea mai ana ki ahau, Ha, ha.

<span id="an_40:16">40:16</span> Kia hari, kia koa ki a koe te hunga
katoa e rapu ana i a koe; kia mea tonu te hunga e pai ana ki tau
whakaoranga, Kia whakanuia a Ihowa.

<span id="an_40:17">40:17</span> Ko ahau ia, he iti, he rawakore; heoi e
whakaaro ana te Ariki ki ahau: ko koe toku awhina, toku kaiwhakaora;
kaua ra e whakaroa, e toku Atua.

<span id="an_41:1">41:1</span> ¶ Ki te tino kaiwhakatangi. He himene na
Rawiri. Ka hari te tangata e whakaaro ana ki te rawakore; e whakaorangia
ia e Ihowa i te ra o te he.

<span id="an_41:2">41:2</span> Ma Ihowa ia e tiaki, e whakaora; ka
whakaharitia ia i runga i te whenua: e kore ano e tukua e koe ki nga
hiahia o ona hoariri.

<span id="an_41:3">41:3</span> Ma Ihowa ia e whakakaha, i a ia e
whakaruhi ana i runga i te moenga: mau ano e whakapai katoa tona moenga
i a ia e mate ana.

<span id="an_41:4">41:4</span> I mea ahau, E Ihowa, tohungia ahau;
rongoatia toku wairua; kua hara hoki ahau ki a koe.

<span id="an_41:5">41:5</span> ¶ He kino te korero a oku hoariri moku, e
mea ana, A hea ranei ia mate ai, pirau ai tona ingoa?

<span id="an_41:6">41:6</span> A ki te haere mai ia kia kite i ahau, ka
korero horihori ia: e ami ana tona ngakau i te kino mana; i tona putanga
ki waho, korerotia ana e ia.

<span id="an_41:7">41:7</span> E komuhumuhu ana moku te hunga katoa e
kino ana ki ahau; e whakatakoto ana i te kino moku.

<span id="an_41:8">41:8</span> E ai ta ratou, E piri ana te mate kino ki
a ia; a ka takoto nei ia, heoi ano tona aranga ake.

<span id="an_41:9">41:9</span> Ae, ko toku hoa ake ano, i whakawhirinaki
ai ahau, i kai nei i taku taro, kua hiki ake tona rekereke ki ahau.

<span id="an_41:10">41:10</span> Ko koe ia, e Ihowa, kia aroha ki ahau:
a whakaarahia ahau, kia utua ai ratou e ahau.

<span id="an_41:11">41:11</span> Na konei ahau i matau ai e pai ana koe
ki ahau, no te mea kahore toku hoariri e whakamanamana ki ahau.

<span id="an_41:12">41:12</span> Ko ahau ia, ko koe e whakamau ake ana i
ahau i runga i toku ngakau tapatahi: e whakatu ake ana hoki i ahau ki
tou aroaro ake tonu atu.

<span id="an_41:13">41:13</span> Kia whakapaingia a Ihowa, te Atua o
Iharaira inamata riro ano, ake tonu atu ano hoki. Amine, ae Amine.

<span id="an_42:1">42:1</span> ¶ Ki te tino kaiwhakatangi. He Makiri, ma
nga tama a Koraha. Rite tonu ki te hata e kihakiha nei ki nga manga wai
toku ngakau e kihakiha nei ki a koe, e te Atua.

<span id="an_42:2">42:2</span> E hiainu ana toku wairua ki te Atua, ki
te Atua ora: a hea ahau tae ai, puta ai ki te aroaro o te Atua?

<span id="an_42:3">42:3</span> Ko oku roimata taku kai i te ao, i te po,
i a ratou e mea tonu mai nei ki ahau, Kei hea tou Atua?

<span id="an_42:4">42:4</span> Ka mahara ahau ki enei mea; me te wai
toku ngakau e maringi ana i roto i ahau: i haere hoki ahau i roto i te
huihui, i haere tahi matou ki te whare o te Atua, he hari te reo, he
whakamoemiti, me te huihui e mea hakari ana.

<span id="an_42:5">42:5</span> He aha koe i piko ai, e toku wairua? i
ohorere ai i roto i ahau? Tumanako ki te Atua; tera ano ahau e
whakawhetai ki a ia, mo te ora o tona mata.

<span id="an_42:6">42:6</span> ¶ E toku Atua, kua piko toku wairua i
roto i ahau: koia ahau ka mahara ai ki a koe i te whenua o Horano, o nga
Heremoni, i Maunga Mitara.

<span id="an_42:7">42:7</span> Rara ana tetahi rire ki tetahi rire i te
haruru o au awhiowhio wai: tika ana au ngaru katoa me au tuatea i runga
i ahau.

<span id="an_42:8">42:8</span> Ahakoa ra e whakahaua mai ano e Ihowa
tona atawhai i te awatea; a he waiata taku ki a ia i te po, he inoi ki
te Atua o toku ora.

<span id="an_42:9">42:9</span> Ka mea ahau ki te Atua, E toku kohatu, he
aha koe i wareware ai ki ahau? He aha ahau ka haere pouri ai i te tukino
a te hoariri?

<span id="an_42:10">42:10</span> Ano he hoari i roto i oku wheua te
tawai a oku hoariri: i a ratou e mea mai nei ki ahau i nga ra katoa, Kei
hea tou Atua?

<span id="an_42:11">42:11</span> He aha koe i piko ai, e toku wairua? He
aha koe i ohorere ai i roto i ahau? Tumanako ki te Atua: tera ano ahau e
whakawhetai ki a ia, ko te ora nei ia o toku mata, ko toku Atua.

<span id="an_43:1">43:1</span> ¶ E te Atua, whakaritea taku whakawa,
whakatikaia aku korero ki te iwi atuakore: whakaorangia ahau i te
tangata tinihanga e mahi nei i te he.

<span id="an_43:2">43:2</span> Ko koe hoki te Atua o toku kaha: he aha
ahau ka panga nei e koe? He aha ahau ka haere pouri ai i te tukino a te
hoariri?

<span id="an_43:3">43:3</span> Tukua mai tou marama me tou pono hei
arahi i ahau: hei kawe i ahau ki tou maunga tapu, ki ou tapenakara.

<span id="an_43:4">43:4</span> A ka haere ahau ki te aata a te Atua, ki
te Atua, ki toku hari nui: ae, ka whakamoemiti ki a koe, e te Atua, e
toku Atua, i runga i te hapa.

<span id="an_43:5">43:5</span> He aha koe i piko ai, e toku wairua? He
aha koe i ohorere ai i roto i ahau? Tumanako ki te Atua: tera ano ahau e
whakawhetai ki a ia, ko te ora nei ia o toku mata, ko toku Atua.

<span id="an_44:1">44:1</span> ¶ Ki te tino kaiwhakatangi, ma nga tama a
Koraha. He Makiri. E te Atua, kua rongo o matou taringa, kua korerotia
ki a matou e o matou matua, nga mahi i mahia e koe i o ratou ra, i nga
ra o mua.

<span id="an_44:2">44:2</span> Nau nga tauiwi i pana ki tou ringa, nau
ratou i whakato: nau nga iwi i whiu, a whakamararatia ana ratou.

<span id="an_44:3">44:3</span> Ehara hoki i te mea, na ta ratou hoari i
whiwhi ai ratou ki te whenua, ehara to ratou takakau i te mea i ora ai
ratou: engari na tou matau, na tou takakau hoki, na te marama ano o tou
mata, he pai hoki nou ki a ratou.

<span id="an_44:4">44:4</span> E te Atua, ko koe toku Kingi: whakahaua
he whakaora mo Hakapa.

<span id="an_44:5">44:5</span> Mau ka turaki ai matou i o matou hoariri;
ma tou ingoa ka takahia ai e matou te hunga e whakatika ana ki a matou.

<span id="an_44:6">44:6</span> E kore hoki ahau e whakawhirinaki ki taku
kopere: e kore ano taku hoari e whakaora i ahau.

<span id="an_44:7">44:7</span> Nau hoki matou i ora ai i o matou
hoariri: nau ano i whakama ai te hunga i kino ki a matou.

<span id="an_44:8">44:8</span> Ko te Atua ta matou e whakamanamana ai i
te roa o te ra: ka whakamoemiti ano matou ki tou ingoa ake ake. (Hera.

<span id="an_44:9">44:9</span> ¶ Otira kua panga nei matou e koe, kua
meinga kia whakama: kahore hoki koe kia haere tahi me a matou taua.

<span id="an_44:10">44:10</span> Kua meinga matou kia hoki whakamuri mai
i te hoariri; kei te pahua ano i etahi ma ratou te hunga e kino ana ki a
matou.

<span id="an_44:11">44:11</span> Kua hoatu matou e koe, ano he hipi e
kainga ana: kua marara ki roto ki nga tauiwi.

<span id="an_44:12">44:12</span> E hokona ana e koe tau iwi, a hore he
utu: kahore hoki koe e whiwhi rawa i te utu mo ratou.

<span id="an_44:13">44:13</span> E meinga ana matou e koe hei tawainga
ma o matou hoa kainga; hei whakahaweatanga, hei whakakatanga mai ma te
hunga i tetahi taha, i tetahi taha o matou.

<span id="an_44:14">44:14</span> E meinga ana matou e koe hei whakatauki
ma nga tauiwi; hei rurutanga matenga ma nga iwi.

<span id="an_44:15">44:15</span> Kei mua tonu i ahau toku whakama; kua
taupokina ahau e te pawera o toku mata;

<span id="an_44:16">44:16</span> I te reo o te kaitawai, o te
kaikohukohu; i te hoariri, i te kairapu utu.

<span id="an_44:17">44:17</span> ¶ Kua pa katoa tenei ki a matou; heoi
kahore matou i wareware ki a koe, kihai ano i teka ki tau kawenata.

<span id="an_44:18">44:18</span> Kahore to matou ngakau i tahuri
whakamuri; kihai ano o matou hikoinga i peka ke i tau ara;

<span id="an_44:19">44:19</span> I maru ai matou i a koe i te wahi o nga
tarakona; a taupoki rawa ki te atarangi o te mate.

<span id="an_44:20">44:20</span> Mehemea kua wareware matou ki te ingoa
o to matou Atua, kua totoro ranei o matou ringa ki te atua ke;

<span id="an_44:21">44:21</span> E kore ranei tenei e ata tirohia e te
Atua? E matau ana hoki ia ki nga mea ngaro o te ngakau.

<span id="an_44:22">44:22</span> Mou nei hoki matou i patua ai i te ra
roa nei: kiia iho matou he hipi e patua ana.

<span id="an_44:23">44:23</span> E ara, he aha koe ka moe ai, e te
Ariki? Whakatika, kaua matou e panga tonutia.

<span id="an_44:24">44:24</span> He aha koe ka huna ai i tou mata? ka
wareware ai ki to matou mamae, ki to matou tukinotanga?

<span id="an_44:25">44:25</span> Kua piko nei hoki to matou wairua ki
raro ki te puehu; piri rawa to matou kopu ki te whenua.

<span id="an_44:26">44:26</span> E ara, hei awhina i a matou; kia mahara
ki tou aroha, a hokona matou.

<span id="an_45:1">45:1</span> ¶ Ki te tino kaiwhakatangi. He Homhanimi
ma nga tama a Koraha. He Makiri, he waiata aroha. E pupuke ake ana te
mea pai i roto i toku ngakau: ka korerotia e ahau aku i tito ai mo te
kingi: he pene toku arero na te kaituhituhi hohoro.

<span id="an_45:2">45:2</span> Engari koe he ataahua i nga tama a te
tangata: kua ringihia ou ngutu ki te ahuareka, na reira i manaakitia ai
koe e te Atua ake ake.

<span id="an_45:3">45:3</span> Whitikiria tau hoari ki tou huwha, e te
Nui Rawa, tou kororia me tou honore.

<span id="an_45:4">45:4</span> Aratakina hoki tou hoiho i runga i tou
honore, i te kaha, hei mea hoki mo te pono, mo te mahaki, mo te tika, a
ma tou matau koe e whakaako ki nga mea whakamataku.

<span id="an_45:5">45:5</span> He koi au pere; ka hinga nga iwi ki raro
i a koe; kei roto ratou i te ngakau o nga hoariri o te kingi.

<span id="an_45:6">45:6</span> ¶ He pumau, e te Atua, tou torona ake
ake: he hepeta tika te hepeta o tou kingitanga.

<span id="an_45:7">45:7</span> Kua aroha koe ki te tika, kua kino ki te
hara: na reira, nui atu i to ou hoa te whakawahinga a te Atua, a tou
Atua i a koe ki te hinu o te hari.

<span id="an_45:8">45:8</span> Ko tou kakahu katoa he kakara maira, he
aroe, he kahia; ko nga mea aho, whakatangitangi o nga whare rei nana koe
i whakaahuareka.

<span id="an_45:9">45:9</span> Kei roto i au wahine honore nga tamahine
kingi; kei tou matau te kuini e tu ana, no Opira te koura.

<span id="an_45:10">45:10</span> ¶ Whakarongo, e ko, titiro, tahuri iho
tou taringa: a kia wareware koe ki tou iwi, ki te whare ano o tou papa.

<span id="an_45:11">45:11</span> Penei ka matenuitia e te kingi tou
ataahua: ko ia hoki tou Ariki; a me koropiko ki a ia.

<span id="an_45:12">45:12</span> Ko reira ano te tamahine o Taira me te
ohaoha: ka whai ano nga tangata taonga o te iwi kia manakohia e koe.

<span id="an_45:13">45:13</span> Kei roto te tamahine a te kingi, he
kororia kau, he mea whakairo ki te koura tona kakahu.

<span id="an_45:14">45:14</span> He mea whakapaipai ki te ngira tona
kakahu e kawea ai ia ki te kingi: ka arahina ki a koe nga wahine, ona
takahoa e whai ana i a ia.

<span id="an_45:15">45:15</span> He hari, he koa ina kawea mai ratou; ka
tomo ki te whare o te kingi.

<span id="an_45:16">45:16</span> Ko au tamariki hei whakakapi mo ou
matua: ka meinga ano ratou e koe hei kawana mo te whenua katoa.

<span id="an_45:17">45:17</span> Ka meinga e ahau tou ingoa kia
maharatia e nga whakatupuranga katoa: e whakamoemititia ai koe e nga iwi
a ake ake.

<span id="an_46:1">46:1</span> ¶ Ki te tino kaiwhakatangi, ma nga tama a
Koraha. He waiata Aramoto. Ko te Atua to tatou piringa, to tatou kaha;
he kaiawhina e tino tata ana i nga wa o te he.

<span id="an_46:2">46:2</span> Na reira kore ake to tatou wehi, ahakoa
nekehia te whenua, ahakoa kahakina nga maunga ki waenga moana;

<span id="an_46:3">46:3</span> Ahakoa rara, taupatupatu noa ona wai,
ahakoa wiri nga maunga i tona huamo. (Hera.

<span id="an_46:4">46:4</span> He awa tena ko ona manga hei whakahari i
te pa o te Atua, i te wahi tapu o nga tapenakara o te Runga Rawa.

<span id="an_46:5">46:5</span> Kei waenganui ona te Atua, e kore ia e
whakakorikoria: ma te Atua ia e awhina i te putanga ano o te ata.

<span id="an_46:6">46:6</span> ¶ I nana nga tauiwi, i whakakorikoria nga
rangatiratanga; puaki ana tona reo, rewa ana te whenua.

<span id="an_46:7">46:7</span> Kei a tatou a Ihowa o nga mano, ko te
Atua o Hakopa to tatou piringa. (Hera.

<span id="an_46:8">46:8</span> Haere mai, tirohia nga mahi a Ihowa, nga
whakangaromanga i whakaputaina e ia ki te whenua.

<span id="an_46:9">46:9</span> E whakamutua ana e ia nga whainga a te
pito ra ano o te whenua: whati ana i a ia te kopere, poro pu te tao,
tahuna ake e ia te hariata ki te kapura.

<span id="an_46:10">46:10</span> Kia ata noho, a kia matau ko ahau te
Atua; e whakanuia ahau i waenganui i nga tauiwi, e whakanuia ahau i te
whenua.

<span id="an_46:11">46:11</span> Kei a tatou a Ihowa o nga mano: ko te
Atua o Hakopa to tatou piringa. (Hera.

<span id="an_47:1">47:1</span> ¶ Ki te tino kaiwhakatangi. He himene ma
nga tama a Koraha. Pakia o koutou ringa, e nga iwi katoa: hamama ki te
Atua, kia hari te reo.

<span id="an_47:2">47:2</span> No te mea he wehi a Ihowa, te Runga Rawa,
he kingi nui ia no te whenua katoa.

<span id="an_47:3">47:3</span> Mana e riro ai nga iwi ki raro i a tatou,
me nga tautangata ki raro ki o tatou waewae.

<span id="an_47:4">47:4</span> Mana e whiriwhiri to tatou nohoanga mo
tatou, te mea pai rawa o Hakopa, o tana i aroha ai. (Hera.

<span id="an_47:5">47:5</span> ¶ Kua kake atu te Atua i roto i te
hamama, a Ihowa i roto i te tangi o te tetere.

<span id="an_47:6">47:6</span> Himene ki te Atua, himene atu; himene ki
to tatou Kingi, himene atu.

<span id="an_47:7">47:7</span> Ko te Atua hoki te Kingi o te whenua
katoa: himene atu i runga i te mohio.

<span id="an_47:8">47:8</span> Ko te Atua te Kingi o nga tauiwi: e noho
ana te Atua i runga i te torona o tona tapu.

<span id="an_47:9">47:9</span> Kua huihui nga rangatira o nga iwi, hei
iwi mo te Atua o Aperahama: na te Atua hoki nga whakangungu rakau o te
whenua; kua whakanuia rawatia ia.

<span id="an_48:1">48:1</span> ¶ He waiata, he himene ma nga tama a
Koraha. He nui a Ihowa, kia nui hoki te whakamoemiti ki a ia i te pa o
to tatou Atua, i te maunga o tona tapu.

<span id="an_48:2">48:2</span> Ataahua ana te tairanga o Maunga Hiona,
ko ta te ao katoa e koa ai: kei te taha ki te raki te pa o te Kingi nui.

<span id="an_48:3">48:3</span> E matauria ana te Atua i roto i ona whare
papai hei piringa.

<span id="an_48:4">48:4</span> Na, huihui tahi mai ana nga kingi haere
tahi atu ana ratou.

<span id="an_48:5">48:5</span> I kite ratou, miharo iho: raruraru ana,
hohoro tonu atu.

<span id="an_48:6">48:6</span> Pa ana te wehi ki a ratou i reira, te
mamae, ano he wahine e whanau ana.

<span id="an_48:7">48:7</span> E wahia ana e koe nga kaipuke o Tarahihi
ki te marangai.

<span id="an_48:8">48:8</span> ¶ Rite tonu ki ta matou i rongo ai, ta
matou i kite ai i roto i te pa o Ihowa o nga mano, i te pa o to tatou
Atua: ma te Atua e whakapumau ake ake. (Hera.

<span id="an_48:9">48:9</span> I whakaaroaro matou ki tou atawhai, e te
Atua, i waenganui o tou temepara.

<span id="an_48:10">48:10</span> E te Atua, rite tahi ki tou ingoa te
whakamoemiti mou, tae noa atu ki nga pito o te whenua: ki tonu tou matau
i te tika.

<span id="an_48:11">48:11</span> Kia hari a Maunga Hiona, kia koa nga
tamahine a Hura i au whakaritenga.

<span id="an_48:12">48:12</span> Taiawhiotia a Hiona, haere, a kopiko
noa mai: taua ona pourewa.

<span id="an_48:13">48:13</span> Maharatia ona pekerangi, tirohia ona
whare papai; hei korerotanga ma koutou ki enei ake whakatupuranga.

<span id="an_48:14">48:14</span> Ko tenei Atua hoki te Atua mo tatou ake
ake: ko ia hei kaiarahi i a tatou a mate noa.

<span id="an_49:1">49:1</span> ¶ Ki te tino kaiwhakatangi. He himene ma
nga tama a Koraha. Whakarongo ki tenei, e nga iwi katoa: tahuri mai o
koutou taringa, e nga tangata katoa o te ao.

<span id="an_49:2">49:2</span> E nga tangata iti, koutou ko nga tangata
rahi, e te tangata taonga korua ko te rawakore.

<span id="an_49:3">49:3</span> Ka whakapuakina he matauranga e toku
mangai: a he ata ngarahu te whakaaro o toku ngakau.

<span id="an_49:4">49:4</span> Ka titaha toku taringa ki te kupu
whakarite; ka puaki taku pepeha i runga i te hapa.

<span id="an_49:5">49:5</span> Kia wehi ahau ki te aha i nga ra o te
kino, ina karapotia ahau e te kino kei oku rekereke?

<span id="an_49:6">49:6</span> ¶ Ko te hunga e whakawhirinaki ana ki o
ratou taonga, e whakamanamana ana ki te nui o o ratou rawa;

<span id="an_49:7">49:7</span> E kore tetahi o ratou e ahei te hoko i
tona teina, te hoatu ranei i tetahi utu mona ki te Atua;

<span id="an_49:8">49:8</span> He nui hoki te utu mo to ratou wairua, a
me whakarere atu ake ake;

<span id="an_49:9">49:9</span> Kia ora tonu ai ia ake ake: kia kaua e
kite i te pirau.

<span id="an_49:10">49:10</span> E kite ana hoki ia e matemate ana nga
tangata whakaaro nui, e ngaro ngatahi ana te poauau me te whakaarokore,
a mahue iho o ratou taonga ki etahi atu.

<span id="an_49:11">49:11</span> Ki to ratou whakaaro puku, tera e pumau
tonu o ratou whare me o ratou nohoanga, ki nga whakatupuranga katoa:
huaina iho o ratou whenua ki o ratou ingoa.

<span id="an_49:12">49:12</span> Heoi kahore te tangata e noho tonu i
roto i te honore: ko tona rite kei nga kararehe ka moti nei.

<span id="an_49:13">49:13</span> Ko to ratou ara tenei, ara ko to ratou
poauau: heoi e whakapai ana to ratou uri ki a ratou korero. (Hera.

<span id="an_49:14">49:14</span> Kei te hipi te rite: ko te wahi mo
ratou ko te reinga; ko te mate hei hepara mo ratou, hei rangatira ano te
hunga tika mo ratou i te ata; ko to ratou ataahua ma te reinga e
whakamoti, kia kore ai he whare mona.

<span id="an_49:15">49:15</span> ¶ Ma te Atua ia toku wairua e hoko mai
i te reinga: ko ia hoki hei tukunga atu moku. (Hera.

<span id="an_49:16">49:16</span> Kaua e wehi ua whai taonga te tangata,
ina nui haere te kororia o tona whare;

<span id="an_49:17">49:17</span> Kahore hoki ana mea e mau atu ai ia ina
mate; e kore tona kororia e tuku iho i muri i a ia.

<span id="an_49:18">49:18</span> Whakapai noa ia i tona wairua i a ia e
ora ana; a ka whakamoemititia koe ua pai au mahi ki a koe ano.

<span id="an_49:19">49:19</span> Ka haere ia ki te whakatupuranga o ona
tupuna: e kore rawa ratou e kite i te marama.

<span id="an_49:20">49:20</span> Ko te tangata e whakahonoretia ana, a
kahore e whai whakaaro, kei nga kararehe ka moti nei tona rite.

<span id="an_50:1">50:1</span> ¶ He himene na Ahapa. Kua puaki te kupu a
te Atua, a te Atua tonu, a Ihowa, a karangatia ana e ia te whenua i te
putanga mai o te ra, tae noa ki tona torengitanga.

<span id="an_50:2">50:2</span> Kua tiaho mai te Atua i roto i Hiona, i
te tino o te ataahua.

<span id="an_50:3">50:3</span> Ka haere mai to tatou Atua, e kore ano e
wahangu: ka kai te kapura i tona aroaro, a ka hukerikeri te awha ki
tetahi taha ona, ki tetahi taha.

<span id="an_50:4">50:4</span> Ka karangatia e ia nga rangi i runga, me
te whenua hoki, ki te whakaritenga mo tona iwi.

<span id="an_50:5">50:5</span> Huihuia mai ki ahau taku hunga tapu, te
hunga i whakarite kawenata ki ahau i runga i te patunga tapu.

<span id="an_50:6">50:6</span> A ma nga rangi e whakakite tona tika: ko
te Atua ake nei hoki te kaiwhakawa. (Hera.

<span id="an_50:7">50:7</span> ¶ Whakarongo, e toku iwi, a ka korero
ahau; e Iharaira, ka whakaatu ahau ki a koe; ko ahau te Atua, ko tou
Atua.

<span id="an_50:8">50:8</span> E kore ahau e riri ki a koe mo au patunga
tapu; a kei toku aroaro tonu au tahunga tinana.

<span id="an_50:9">50:9</span> E kore ahau e tango i tetahi puru i roto
i tou whare, i etahi koati toa ranei i roto i au taiepa.

<span id="an_50:10">50:10</span> Naku nei hoki nga kirehe katoa o te
ngahere, nga kararehe i runga i te mano o nga pukepuke.

<span id="an_50:11">50:11</span> E matau ana ahau ki nga manu katoa o
nga maunga; naku ano nga kirehe o te parae.

<span id="an_50:12">50:12</span> Me he matekai toku, e kore ahau e
korero ki a koe: naku nei hoki te ao, me ona tini mea.

<span id="an_50:13">50:13</span> E kai koia ahau i te kikokiko o nga
puru, e inu ranei i te toto o nga koati?

<span id="an_50:14">50:14</span> Ko te whakawhetai hei patunga tapu mau
ki te Atua; whakamana hoki au kupu taurangi ki te Runga Rawa.

<span id="an_50:15">50:15</span> A karanga ki ahau i te ra o te he: maku
koe e whakaora, a ka whakakororiatia ahau e koe.

<span id="an_50:16">50:16</span> ¶ Ki te tangata hara ia ka mea te Atua,
He aha mau te whakapuaki i aku tikanga, te whakahua ranei i taku
kawenata e tou mangai?

<span id="an_50:17">50:17</span> Kua kino nei hoki koe ki te ako, a e
akiri ana i aku kupu ki muri i a koe.

<span id="an_50:18">50:18</span> I tou kitenga i te tahae, na whakaae
ana koe ki a ia; a whai tahi ana me te hunga puremu.

<span id="an_50:19">50:19</span> Kua tukua e koe tou mangai ki te kino;
a e tito hianga ana tou arero.

<span id="an_50:20">50:20</span> Noho ana koe, ka korero kino ki tou
teina: ngautuara tonu iho koe ki te tama a tou whaea.

<span id="an_50:21">50:21</span> Ko au mahi enei, a wahangu tonu ahau; i
mea koe he pena pu ahau me koe: otira ka riria koe e ahau, ka
whakararangitia ano aua mea ki tou aroaro.

<span id="an_50:22">50:22</span> Na whakaaroa tenei, e te hunga kua
wareware ki te Atua; kei haehaea koutou e ahau, a kahore he kaiwhakaora.

<span id="an_50:23">50:23</span> Ko te whakamoemiti te patunga tapu e
whai kororia ai ahau: ko te tangata hoki he tika nei tona ara ka
whakakitea e ahau ki a ia te whakaoranga a te Atua.

<span id="an_51:1">51:1</span> ¶ Ki te tino kaiwhakatangi. He himene na
Rawiri, i te taenga o Natana poropiti ki a ia, mo tona haerenga ki a
Patehepa. Tohungia ahau, e te Atua, kia rite ki tou atawhai: kia rite ki
tou aroha nui te murunga o oku he.

<span id="an_51:2">51:2</span> Horoia rawatia toku kino: kia ma hoki
toku hara.

<span id="an_51:3">51:3</span> E whaki ana hoki ahau i aku mahi tutu:
kei toku aroaro tonu toku hara.

<span id="an_51:4">51:4</span> He hara ki a koe, ki a koe anake, toku; i
meatia ano tenei he ki tou aroaro; kia tika ai koe i tau korerotanga,
kia ma ai hoki ina whakawa.

<span id="an_51:5">51:5</span> Na i whakaahuatia ahau i roto i te kino,
i runga ano i te hara toku whakahaputanga ki roto ki toku whaea.

<span id="an_51:6">51:6</span> Na ko tau e matenui ai ko te pono i nga
wahi o roto, a ka whakaakona oku wahi ngaro e koe ki te whakaaro nui.

<span id="an_51:7">51:7</span> ¶ Purea ahau ki te hihopa, a ka ma ahau;
horoia ahau, a ka ma ke atu i te hukarere.

<span id="an_51:8">51:8</span> Meinga kia rongo ahau i te hari, i te
koa, a ka whakamanamana nga iwi i whatiia nei e koe.

<span id="an_51:9">51:9</span> Huna tou mata ki oku hara; a murua
katoatia oku kino.

<span id="an_51:10">51:10</span> Hanga, e te Atua, he ngakau ma ki roto
ki ahau: whakahoutia hoki ki roto ki ahau he wairua tika.

<span id="an_51:11">51:11</span> Kaua ahau e maka i tou aroaro; kaua
hoki tou wairua tapu e tangohia i ahau.

<span id="an_51:12">51:12</span> Whakahokia mai ki ahau te hari o tau
whakaoranga: tautokona hoki ahau ki te wairua kakama.

<span id="an_51:13">51:13</span> Ko reira ahau whakaako ai i au ara ki
te hunga tutu; a ka tahuri te hunga hara ki a koe.

<span id="an_51:14">51:14</span> ¶ Whakaorangia ahau i te hara toto, e
te Atua, e te Atua o toku whakaoranga, a ka waiatatia au mahi tika e
toku arero.

<span id="an_51:15">51:15</span> Whakatuwheratia oku ngutu, e te Ariki;
a ka puaki i toku mangai te whakamoemiti ki a koe.

<span id="an_51:16">51:16</span> Kahore nei hoki koe e aro ki te patunga
tapu; penei kua hoatu e ahau: kahore koe e ahuareka ki te tahunga
tinana.

<span id="an_51:17">51:17</span> Ko nga patunga tapu ma te Atua he
wairua maru: e kore koe e whakahawea e te Atua, ki te ngakau maru, ki te
ngakau iro.

<span id="an_51:18">51:18</span> Kia pai koe ki te atawhai i Hiona:
hanga nga taiepa o Hiruharama.

<span id="an_51:19">51:19</span> Ko reira koe pai ai ki nga patunga tapu
o te tika, ki nga tahunga tinana, he mea whakaeke katoa: ko reira ratou
whakaeke ai i nga puru ki runga ki tou aata.

<span id="an_52:1">52:1</span> ¶ Ki te tino kaiwhakatangi. He Makiri; na
Rawiri, i a Roeke Eromi i haere, i whakaatu ki a Haora, i mea ki a ia,
Kua tae a Rawiri ki te whare o Ahimereke. He aha koe ka whakapakari ai
ki te kino, e te tangata nui? He pumau tonu te atawhai o te Atua.

<span id="an_52:2">52:2</span> E whakatakoto ana tou arero i nga mea
nanakia, e mahi hianga ana, ano he heu koi.

<span id="an_52:3">52:3</span> E arohaina rawatia ana e koe te kino i te
pai, te teka i te korero tika. (Hera.

<span id="an_52:4">52:4</span> E te arero hianga, e arohaina ana e koe
nga kupu horomiti katoa.

<span id="an_52:5">52:5</span> Ka whakangaro hoki te Atua i a koe ake
tonu atu; ka tangohia atu koe e ia, ka takiritia atu i tou nohoanga, ka
hutia atu hoki koe i te whenua o te ora. (Hera.

<span id="an_52:6">52:6</span> ¶ E kite hoki te hunga tika, a ka wehi;
ka kata hoki ki a ia, ka mea,

<span id="an_52:7">52:7</span> Inana, ko te tangata tenei kihai nei i
waiho e ia te Atua hei kaha mona; otiia, whakawhirinaki ana ki te tini o
ana taonga, whakapakari ana i runga i tana mahi kino.

<span id="an_52:8">52:8</span> Ko ahau ia, e rite ana ki te oriwa
matomato i roto i te whare o te Atua: ka whakawhirinaki ahau ki te mahi
tohu a te Atua ake ake.

<span id="an_52:9">52:9</span> Ka whakamoemiti tonu ahau ki a koe, nau
hoki tenei i mea: ka tumanako ano ki tou ingoa; he mea pai hoki, ki te
aroaro o tau hunga tapu.

<span id="an_53:1">53:1</span> ¶ Ki te tino kaiwhakatangi. Maharata. He
Makiri, na Rawiri. Kua ki te wairangi i roto i tona ngakau, Kahore he
Atua. Kua pirau ratou, he kino whakahouhou ta ratou mahi; kahore tetahi
e mahi ana i te pai.

<span id="an_53:2">53:2</span> I titiro iho te Atua i te rangi ki nga
tama a te tangata, kia kite me kahore tetahi e mahara ana, e rapu ana i
te Atua.

<span id="an_53:3">53:3</span> Kua hoki ki muri ratou katoa, kua pirau
tahi: kahore tetahi e mahi ana i te pai, kahore kia kotahi.

<span id="an_53:4">53:4</span> E kore ranei e mohio nga kaimahi i te
kino? e kai nei i toku iwi, me te mea e kai taro ana; a kahore e karanga
ki te Atua.

<span id="an_53:5">53:5</span> Wehi noa iho ratou i reira, i te wahi
kahore he wehi, no te mea kua titaria e te Atua nga wheua o te tangata i
whakapaea ai koe: kua whakama ratou i a koe; no te mea kua whakahaweatia
ratou e te Atua

<span id="an_53:6">53:6</span> Aue, me i puta mai te whakaoranga o
Iharaira i Hiona! Kia whakahokia mai e te Atua tana iwi i te whakarau,
ka whakamanamana a Hakopa, ka hari a Iharaira.

<span id="an_54:1">54:1</span> ¶ Ki te tino kaiwhakatangi Nekinoto. He
Makiri, na Rawiri i te haerenga o nga Tiwhi ki a Haora, ki ai, He teka
ianei kei a matou a Rawiri e piri ana? E te Atua, kia whakaorangia ahau
e tou ingoa; kia whakawakia hoki ahau e tou kaha.

<span id="an_54:2">54:2</span> E te Atua, whakarongo ki taku inoi,
tahuri mai tou taringa ki nga kupu a toku mangai.

<span id="an_54:3">54:3</span> No te mea kua whakatika mai nga tangata
iwi ki ki ahau, a e whaia ana toku wairua e te hunga tukino: kahore i
waiho e ratou te Atua ki to ratou aroaro. (Hera.

<span id="an_54:4">54:4</span> ¶ Tenei te Atua hei kaiawhina moku; kei
roto te Ariki i te hunga e tautoko ake ana i toku wairua.

<span id="an_54:5">54:5</span> Mana e utu te kino o oku hoariri: huna
ratou, he pono nei hoki koe.

<span id="an_54:6">54:6</span> Ka kakama ahau ki te mea patunga tapu ki
a koe, ka whakamoemiti ki tou ingoa, e Ihowa: he mea pai hoki.

<span id="an_54:7">54:7</span> Kua whakaorangia hoki ahau e ia i roto i
nga he katoa: a kua titiro toku kanohi ki te mea e hiahia ana ahau ki
oku hoariri.

<span id="an_55:1">55:1</span> ¶ Ki te tino kaiwhakatangi Nekinoto. He
Makiri, na Rawiri. E te Atua, tahuri mai tou taringa ki taku inoi: kei
whakangaro atu koe, ina tangi ahau.

<span id="an_55:2">55:2</span> Anga mai ki ahau, whakahokia mai he kupu
ki ahau: pokaikaha noa iho ahau i ahau e tangi nei, e hamama nei;

<span id="an_55:3">55:3</span> I te reo hoki o te hoariri, i te tukino a
te tangata kino: no te mea e utaina ana e ratou he hara ki runga ki
ahau, a e kino ana ki ahau, e riri ana.

<span id="an_55:4">55:4</span> Mamae pu toku ngakau i roto i ahau: kua
taka ki runga ki ahau nga wehi whakamate.

<span id="an_55:5">55:5</span> Kua pa ki ahau te wehi me te wiri: a
pokia iho ahau e te whakamataku.

<span id="an_55:6">55:6</span> Na ko taku meatanga, Aue, te whai pakau
ahau me he kukupa; penei ka rere atu ahau, a ka whai okiokinga.

<span id="an_55:7">55:7</span> Katahi ahau ka rere ki tawhiti; a noho
rawa atu i te koraha. (Hera.

<span id="an_55:8">55:8</span> Ka hohoro toku rere atu i te hau, i te
awha.

<span id="an_55:9">55:9</span> ¶ Whakangaromia, e te Ariki, wehia o
ratou arero; kua kitea hoki e ahau te tukino me te tutu o roto o te pa.

<span id="an_55:10">55:10</span> Haereere ana ratou i te ao, i te po, i
runga i ona taiepa, a tawhio noa: he kino kei roto, he hianga.

<span id="an_55:11">55:11</span> He hara kei waenganui ona: kahore ona
ara e mahue i te tinihanga, i te hianga.

<span id="an_55:12">55:12</span> Ehara hoki i te hoariri nana ahau i
tawai; penei e taea e ahau te whakaririka: ehara hoki i te hoa whawhai
noku i whakakake ki ahau; penei kua piri ahau, kei kitea e ia.

<span id="an_55:13">55:13</span> Nau ia, na te tangata i rite ki ahau,
na toku takahoa, na taku i mohio ai.

<span id="an_55:14">55:14</span> Ahuareka tonu ta taua korerorero; haere
tahi ana hoki taua i roto i te ropu ki te whare o te Atua.

<span id="an_55:15">55:15</span> Kia mau ohorere ratou i te mate, kia
heke ora ki te reinga: he hara hoki kei o ratou nohoanga, kei waenganui
i a ratou.

<span id="an_55:16">55:16</span> ¶ Ko ahau, ka karanga ahau ki te Atua:
a ma Ihowa ahau e whakaora.

<span id="an_55:17">55:17</span> I te ahiahi, i te ata, i te
poutumarotanga, ka inoi ahau, ka tangi: a ka whakarongo ia ki toku reo.

<span id="an_55:18">55:18</span> Whakaorangia ana e ia toku wairua i
runga i te rangimarie i ahau e whakaekea ana: he tokomaha hoki oku hoa
whawhai.

<span id="an_55:19">55:19</span> Ka whakarongo te Atua, no tua iho nei
tona nohoanga, a ka whakahoki i ta ratou. (Hera.) Ko te hunga kahore o
ratou whakawhitiwhitinga, a kahore o ratou wehi ki te Atua.

<span id="an_55:20">55:20</span> Kua totoro ona ringa ki te hunga kua
mau nei ta ratou rongo ki a ia; kua whakataka e ia tana kawenata.

<span id="an_55:21">55:21</span> Maeneene atu tona mangai i te pata, he
whawhai ia kei roto i tona ngakau: ngawari atu ana kupu i te hinu,
kahore, he hoari kua oti te unu.

<span id="an_55:22">55:22</span> Maka ki runga ki a Ihowa tau pikaunga,
a mana koe e whakau ake: e kore e tukua e ia te hunga tika kia
whakangaueuetia ake ake.

<span id="an_55:23">55:23</span> Mau ia ratou e mea, e te Atua, kia heke
ki te poka o te pirau: e kore nga tangata toto, nga tangata hianga e
tutuki ki te hawhe o o ratou ra; ko ahau ia, ka whakawhirinaki ki a koe.

<span id="an_56:1">56:1</span> ¶ Ki te tino kaiwhakatangi. Ionata ereme
rehokime. Na Rawiri. He Mikitama, i a ia ka mau i nga Pirihitini ki
Kata. Tohungia ahau e te Atua, ka horomia hoki ahau e te tangata: e
tukino ana ia ki ahau i te ra roa nei, i a ia e ngangare tonu nei.

<span id="an_56:2">56:2</span> E whai ana oku hoariri i te ra roa nei,
kia horomia ahau; he tokomaha nei hoki e whakahi ana, e whawhai mai ana
ki ahau.

<span id="an_56:3">56:3</span> Ka whakawhirinaki ahau ki a koe i te wa e
mataku ai ahau.

<span id="an_56:4">56:4</span> Ma te Atua ahau ka whakamoemiti ki tana
kupu: e whakawhirinaki ana ahau ki te Atua, e kore ahau e wehi. He aha
ta te kikokiko e mea ai ki ahau?

<span id="an_56:5">56:5</span> E whakariroia ketia ana e ratou aku kupu
i nga ra katoa; heoi ano ta ratou e whakaaro ai ko te kino moku.

<span id="an_56:6">56:6</span> E huihui ana ratou, e piri ana: e titiro
matatau ana ki oku hikoinga, i a ratou e whanga nei ki toku wairua.

<span id="an_56:7">56:7</span> Ma te he koia ratou ka mawhiti ai? kia
riri koe, e te Atua, whakataka iho hoki nga iwi.

<span id="an_56:8">56:8</span> ¶ E taua ana e koe oku kopikopikotanga:
rongoatia oku roimata ki roto ki tau ipu: kahore ianei i tau pukapuka?

<span id="an_56:9">56:9</span> I te ra e karanga ai ahau ka hoki
whakamuri oku hoariri: e matau ana ahau ki tenei, kei ahau hoki te Atua.

<span id="an_56:10">56:10</span> Ma te Atua ahau ka whakamoemiti ai ki
tana kupu; ma Ihowa ahau ka whakamoemiti ai ki tana kupu.

<span id="an_56:11">56:11</span> E whakawhirinaki ana ahau ki te Atua: e
kore ahau e wehi. He aha ta te tangata e mea ai ki ahau?

<span id="an_56:12">56:12</span> Kei ahau nga kupu taurangi ki a koe, e
te Atua: me tuku e ahau nga whakamoemiti ki a koe.

<span id="an_56:13">56:13</span> Nau hoki toku wairua i whakaora kei
mata: e kore ianei koe e whakau i oku waewae kei paheke, kia haere ai
ahau i te aroaro o te Atua i roto i te marama o te hunga ora.

<span id="an_57:1">57:1</span> ¶ Ki te tino kaiwhakatangi. Aratakiti. He
Mikitama. Na Rawiri, i tona rerenga i a Haora i a ia nei i roto i te
ana. Tohungia ahau, e te Atua, tohungia ahau, e whakawhirinaki ana hoki
toku wairua ki a koe: ae, ka piri ahau ki raro ki te taumarumarut anga o
ou pakau, kia pahemo ra ano enei mate.

<span id="an_57:2">57:2</span> Ka karanga ahau ki te Atua, ki te Runga
Rawa, ki te Atua e oti ai aku mea katoa.

<span id="an_57:3">57:3</span> Ka unga mai e ia he kaiwhakaora moku i te
rangi, ina tawai te tangata e mea ana kia horomia ahau; (Hera.) ka unga
mai e te Atua tana mahi tohu me tona pono.

<span id="an_57:4">57:4</span> Kei waenganui toku wairua i nga raiona: e
takoto ana ahau i waenganui i te hunga e kaia ana e te ahi; i nga tama
hoki a te tangata, he tao nei o ratou niho, he pere, he hoari koi ano o
ratou arero.

<span id="an_57:5">57:5</span> Kia whakanuia koe, e te Atua, ki runga
ake i nga rangi: hei runga atu i te whenua katoa tou kororia.

<span id="an_57:6">57:6</span> Kua whakatakotoria e ratou he kupenga mo
oku takahanga, kua piko toku wairua: kua keria e ratou he poka ki toku
aroaro, a taka iho ko ratou ano ki roto. (Hera.

<span id="an_57:7">57:7</span> ¶ Pamau tonu toku ngakau, e te Atua,
pumau tonu toku ngakau: ka waiata ahau, ae, ka himene ahau.

<span id="an_57:8">57:8</span> E ara, e toku kororia; e ara, e te
hatere, e te hapa: ka ara wawe ano ahau.

<span id="an_57:9">57:9</span> Ka whakamoemiti ahau ki a koe, e te
Ariki, i waenganui i nga iwi; ka himene ki a koe i waenganui i nga
tauiwi.

<span id="an_57:10">57:10</span> He nui hoki tau mahi tohu, a tutuki noa
ki nga rangi, me tou pono a tutuki noa ki nga kapua.

<span id="an_57:11">57:11</span> Kia whakanuia koe, e te Atua, ki runga
i nga rangi: hei runga i te whenua katoa tou kororia.

<span id="an_58:1">58:1</span> ¶ Ki te tino kaiwhakatangi. Aratakiti. He
Mikitama. Na Rawiri. He korero puku ranei ta koutou i te pono? he tika
ranei ta koutou whakarite, e nga tama a te tangata?

<span id="an_58:2">58:2</span> He pono, e mahia ana e koutou te he i
roto i te ngakau, e paunatia ana e koutou te tutu a o koutou ringa i
runga i te whenua.

<span id="an_58:3">58:3</span> He tangata ke te hunga hara no te kopu
mai ano; whanau kau kua kotiti ke, kua korero teka.

<span id="an_58:4">58:4</span> Ko to ratou paihana he rite ki to te
nakahi, kei te neke turi e puru nei i tona taringa;

<span id="an_58:5">58:5</span> E kore nei e whakarongo ki te reo o te
kaiwhakawai, ahakoa tino matau ia ki te whakawai.

<span id="an_58:6">58:6</span> ¶ Whatiia, e te Atua, o ratou niho i roto
i o ratou mangai: kowhakia, e Ihowa, nga niho nunui o nga kuao raiona.

<span id="an_58:7">58:7</span> Kia mimiti ratou, ano he wai e heke atu
ana: ka whakatikaia ana pere, kia rite ki te mea kua poutoa.

<span id="an_58:8">58:8</span> Kia memeha haere, a kia pahure, ano he
ngata: kia rite ki te mea mate roto a te wahine, kahore nei i kite i te
ra.

<span id="an_58:9">58:9</span> E kore e tukua kia rongo a koutou kohua i
nga tataramoa, ka kahakina ratou e ia i roto i te awhiowhio, te mea
kaiota, te mea e wera ana.

<span id="an_58:10">58:10</span> Ka hari te tangata tika ua kite i te
utu: ka horoia e ia ona waewae ki nga toto o te tangata hara.

<span id="an_58:11">58:11</span> A ka mea te tangata, Koia, ka whai utu
te tangata tika: ina, he Atua ano tenei e whakawa ana i te whenua.

<span id="an_59:1">59:1</span> ¶ Ki te tino kaiwhakatangi. Aratakiti. He
Mikitama na Rawiri, i a Haora i tono tangata hei tiaki mo te whare, hei
whakamate mona. Whakaorangia ahau, e toku Atua, i oku hoariri:
whakateiteitia ake ahau i te hunga e whakatika ana ki ahau.

<span id="an_59:2">59:2</span> Whakaorangia ahau i nga kaimahi i te
kino: kia ora ahau i te hunga toto.

<span id="an_59:3">59:3</span> Kei te whanga nei hoki ratou mo toku
wairua: e whakamine ana te hunga kaha ki te whawhai ki ahau; kahore nei
oku tutu, kahore oku hara, e Ihowa.

<span id="an_59:4">59:4</span> Hore oku kino, oma ana ratou, kei te
takatu: e ara hei awhina moku, titiro mai hoki.

<span id="an_59:5">59:5</span> Ae ra, maranga, e Ihowa, e te Atua o nga
mano, e te Atua o Iharaira, tirohia iho nga tauiwi katoa: kaua e
tohungia tetahi o te hunga kino, e poka ke nei. (Hera.

<span id="an_59:6">59:6</span> Ka hoki mai ratou i te ahiahi, kei te
tau, ano he kuri, taiawhiotia ana e ratou te pa.

<span id="an_59:7">59:7</span> Nana, kei te kupa o ratou mangai, he
hoari kei o ratou ngutu: ki ta ratou, ko wai e rongo?

<span id="an_59:8">59:8</span> ¶ Ko tau ia, e Ihowa, he kata ki a ratou:
hei tawainga mau nga tauiwi katoa.

<span id="an_59:9">59:9</span> E toku kaha, ka tatari ahau ki a koe: ko
te Atua hoki toku pa.

<span id="an_59:10">59:10</span> Kei mua i ahau toku Atua aroha: ma te
Atua ahau ka kite i taku i hiahia ai ki oku hoariri.

<span id="an_59:11">59:11</span> Kaua ratou e whakamatea, kei wareware
toku iwi: kia whakamararatia ratou e tou kaha; whakataka iho ratou, e te
Ariki, e to matou whakangungu rakau.

<span id="an_59:12">59:12</span> Mo te hara o to ratou mangai, mo nga
kupu a o ratou ngutu, hopukia ratou i runga i to ratou whakakake, mo ta
ratou korero, he kanga, he teka.

<span id="an_59:13">59:13</span> Whakamotitia i runga i te riri, kia
kahore ai ratou: a kia matau ratou ko te Atua te Kawana o Hakopa puta
noa ki nga pito o te whenua. (Hera.

<span id="an_59:14">59:14</span> I te ahiahi tukua ratou kia hoki, tukua
ratou kia tau, ano he kuri, kia taiawhio ratou i te pa.

<span id="an_59:15">59:15</span> Ka kopikopiko noa ratou ki te rapu kai,
a ka tauwhanga i te po roa ina kore ratou e makona.

<span id="an_59:16">59:16</span> Ko ahau ia, ka waiatatia e ahau tou
kaha; ae, i te ata ka hamamatia e ahau tau mahi toku: ko koe hoki toku
pa, toku piringa i te ra o toku pouri.

<span id="an_59:17">59:17</span> Ka himene ahau ki a koe, e toku kaha:
ko te Atua nei hoki toku pa, toku Atua aroha.

<span id="an_60:1">60:1</span> ¶ Ki te tino kaiwhakatangi. Huhana Erutu.
He Mikitama, na Rawiri, hei whakaako. No tana whawhaitanga ki a
Aramanaharaima raua ko Aramatopa. Na hoki ana a Ioapa, a patua ana e ia
a Eroma ki te Raorao Tote, kotahi tekau ma rua mano. E te Atua, kua pa
nga matou e koe, kua oti matou te whakamarara e koe, kua riri koe;
tahuri mai ano ki a matou.

<span id="an_60:2">60:2</span> Wiri ana te whenua i a koe: kua ngatata i
a koe: whakakapia ona wahi pakaru; e ru ana hoki.

<span id="an_60:3">60:3</span> He mea pakeke kua whakakitea e koe ki tau
iwi, kua oti matou te whakainu e koe ki te waina e wiri ai.

<span id="an_60:4">60:4</span> Kua homai e koe he kara ki te hunga e
wehi ana i a koe: kia whakakitea hei mea mo te pono. (Hera.

<span id="an_60:5">60:5</span> Hei mea e mawhiti ai au e aroha ai: ma
tou matau e whakaora, whakahokia mai hoki he kupu ki ahau.

<span id="an_60:6">60:6</span> ¶ Kua korero te Atua i runga i tona tapu;
ka hari ahau, ka kotikoti i Hekeme, ka roherohe hoki i te raorao o
Hukota.

<span id="an_60:7">60:7</span> Noku Kireara, noku ano a Manahi, ko
Eparaima ano hoki te kaha o toku matenga; ko Hura taku kaiwhakatakoto
ture;

<span id="an_60:8">60:8</span> Ko Moapa taku oko horoi; ka maka e ahau
toku hu ki runga ki Eroma: e Pirihitia, ko ahau hei whakamanamana mau.

<span id="an_60:9">60:9</span> Ma wai ahau e kawe ki te pa kaha? Na wai
ahau i arahi ki Eroma?

<span id="an_60:10">60:10</span> He teka ranei, e te Atua, kua panga
matou e koe? kahore hoki koe, e te Atua, e haere tahi me a matou taua.

<span id="an_60:11">60:11</span> Homai he awhina mo matou ki o matou
hoariri: he teka noa hoki te awhina a te tangata.

<span id="an_60:12">60:12</span> Ma te Atua tatou ka toa ai: mana hoki e
takahi ki raro o tatou hoa whawhai.

<span id="an_61:1">61:1</span> ¶ Ki te tino kaiwhakatangi. Nekina. Na
Rawiri. Whakarongo, e te Atua, ki taku karanga: tahuri mai ki taku inoi.

<span id="an_61:2">61:2</span> Ka karanga ahau ki a koe i te pito o te
whenua, ina pehia toku ngakau: arahina ahau ki te kohatu e tiketike ake
ana i ahau.

<span id="an_61:3">61:3</span> He piringa hoki koe moku: he pa kaha i te
hoariri.

<span id="an_61:4">61:4</span> Ka noho ahau ki tou tapenakara ake ake,
ka okioki ki ou pakau hei piringa. (Hera.

<span id="an_61:5">61:5</span> ¶ Kua rongo nei hoki koe, e te Atua, i
aku kupu tauranga kua homai e koe te wahi o te hunga e wehi ana ki tou
ingoa.

<span id="an_61:6">61:6</span> Ka whakaraneatia e koe nga ra o te kingi;
ona tau ki nga whakatupuranga katoa.

<span id="an_61:7">61:7</span> E noho ia i te aroaro o te Atua ake ake:
whakaritea mai he aroha, he pono, hei tiaki i a ia.

<span id="an_61:8">61:8</span> Penei ka himene ahau ki tou ingoa ake
ake: ka whakamana e ahau aku kupu taurangi i tenei ra, i tenei ra.

<span id="an_62:1">62:1</span> ¶ Ki te tino kaiwhakatangi, ki a
Ierutonu. He himene na Rawiri. Ko te Atua anake taku e tatari nei: kei a
ia te whakaoranga moku.

<span id="an_62:2">62:2</span> Ko ia anake toku kohatu, toku
whakaoranga, toku pa hoki, e kore e nui toku ngaueuetanga.

<span id="an_62:3">62:3</span> Kia pehea te roa o ta koutou tatau ki te
tangata, kia whakamatea ai e koutou, e koutou katoa, ka rite ki te
taiepa e tungou ana, ki te wawa ka tata te hinga?

<span id="an_62:4">62:4</span> Heoi ano ta ratou e runanga ai ko te
turaki i a ia i tona wahi teitei: e ahuareka ana ki te teka; e manaaki
ana o ratou mangai, a e kanga ana a roto i a ratou. (Hera.

<span id="an_62:5">62:5</span> Tatari, e toku wairua, ki te Atua anaki;
ko ia taku e tumanako nei.

<span id="an_62:6">62:6</span> Ko ia anake toku kohatu, toku
whakaoranga, toku pa hoki; e kore ahau e whakangaueuetia.

<span id="an_62:7">62:7</span> Kei te Atua te whakaoranga moku, te
kororia ano moku; kei te Atua te kohatu o toku kaha, toku piringa.

<span id="an_62:8">62:8</span> ¶ Whakawhirinaki ki a ia i nga wa katoa,
e te iwi, ringihia to koutou ngakau ki tona aroaro: hei piringa mo tatou
te Atua (Hera.

<span id="an_62:9">62:9</span> He pono he mea memeha noa nga ware, he
teka noa nga rangatira; ki te paunatia ratou, mama noa ake ratou tahi i
te horihori.

<span id="an_62:10">62:10</span> Kaua e whakawhirinaki ki te tukino, kei
wairangi hoki ki te pahua: ki te tini haere nga taonga, kei whakamanawa
to koutou ngakau ki reira.

<span id="an_62:11">62:11</span> Kotahi korerotanga a te Atua, ka rua
oku rongonga i tenei, no te Atua te kaha.

<span id="an_62:12">62:12</span> Nau ano, e te Ariki, te mahi tohu: rite
tonu hoki ki tana mahi tau utu ki te tangata.

<span id="an_63:1">63:1</span> ¶ He himene na Rawiri, i a ia i te koraha
o Hura. E te Atua, noku koe Atua; ka moata taku rapu i a koe. E hiainu
ana toku wairua ki a koe, e hiahia ana oku kikokiko ki a koe, i te
whenua maroke, ruha noa, kahore nei he wai.

<span id="an_63:2">63:2</span> Koia i titiro atu ai ahau ki a koe i te
wahi tapu, kia kite ai i tou kaha, i tou kororia.

<span id="an_63:3">63:3</span> ¶ Pai atu tou aroha i te ora: mo reira ka
whakamoemiti oku ngutu ki a koe.

<span id="an_63:4">63:4</span> Ina, ka whakapai ahau ki a koe i ahau ano
e ora nei; ka totoro atu oku ringa i runga i tou ingoa.

<span id="an_63:5">63:5</span> Ka makona toku wairua, ano i te hinu
wheua, i te ngako, a ka hari oku ngutu ina whakamoemiti toku mangai ki a
koe.

<span id="an_63:6">63:6</span> Ina mahara ahau ki a koe i runga i toku
moenga, ina whakaaro ki a koe i nga mataaratanga o te po.

<span id="an_63:7">63:7</span> ¶ Ko koe hoki toku kaiawhina: na ka hari
ahau ki te taumarumarutanga iho o ou pakau.

<span id="an_63:8">63:8</span> Piri tonu toku wairua ki a koe: e tautoko
ake ana tou matau i ahau.

<span id="an_63:9">63:9</span> Ko te hunga e whai ana i toku wairua kia
whakangaromia, ka riro ratou ki nga wahi o raro rawa o te whenua.

<span id="an_63:10">63:10</span> Ka tukua atu ratou ki te kaha o te
hoari: hei wahi ratou ma nga pokiha.

<span id="an_63:11">63:11</span> Tena ko te kingi, ka hari ia ki te
Atua; ka whakamanamana nga tangata katoa ko ia nei ta ratou oati: a ka
purua te mangai o te hunga katoa e korero teka ana.

<span id="an_64:1">64:1</span> ¶ Ki te tino kaiwhakatangi. He himene na
Rawiri. Whakarongo ki toku reo, e te Atua, ina inoi atu ahau: tiakina
toku ora i te wehi o te hoariri.

<span id="an_64:2">64:2</span> Huna ahau i te whakaaro ngaro o te hunga
kino, i te ngangau a nga kaimahi i te he;

<span id="an_64:3">64:3</span> Kua whakakoi nei i o ratou arero, ano he
hoari, kua whakatika nei i a ratou pere, ara i nga kupu kikino,

<span id="an_64:4">64:4</span> Hei koperenga pukutanga ma ratou ki te
tangata tika; kitea rawatia ake kua kopere ki a ia, kahore hoki he wehi.

<span id="an_64:5">64:5</span> E whakamaia ana ratou i a ratou ano ki te
mea kino; e runanga ana kia whakatakotoria pukutia he rore, e mea ana,
Ko wai e kite i a ratou?

<span id="an_64:6">64:6</span> E rapu hara ana ratou; e mea ana, Kua ata
rapu marie tatou: taea noatia te hohonutanga o te whakaaro o ia tangata,
a ko te ngakau he hohonu.

<span id="an_64:7">64:7</span> ¶ Ma te Atua ia e kopere he pere ki a
ratou kitea rawatia ake kua tu ratou.

<span id="an_64:8">64:8</span> Heoi ka meinga ratou kia tapatu, ko to
ratou arero ake ano ka tu atu ki a ratou; a ka ruru i to ratou matenga
te hunga katoa e kite i a ratou.

<span id="an_64:9">64:9</span> Ka wehi ano hoki nga tangata katoa, ka
whakapuaki i te mahi a te Atua: ka ata maharatia hoki e ratou tana mahi.

<span id="an_64:10">64:10</span> Ka koa te tangata tika ki a Ihowa, ka
whakawhirinaki hoki ki a ia: ka whakamanamana ano te hunga ngakau tika
katoa.

<span id="an_65:1">65:1</span> ¶ Ki te tino kaiwhakatangi. He himene, he
waiata na Rawiri. E taria ana koe, e te Atua, e te whakamoemiti i Hiona:
a ka whakamana te kupu taurangi ki a koe.

<span id="an_65:2">65:2</span> E te kaiwhakarongo inoi, e haere nga
kikokiko katoa ki a koe.

<span id="an_65:3">65:3</span> E kaha ake ana i ahau nga kino: a matou
mahi tutu, mau ena e hipoki.

<span id="an_65:4">65:4</span> Ka hari te tangata e whiriwhiria e koe, e
meatia e koe kia tata atu ki a koe, kia noho i roto i ou marae: ka
makona matou i te pai o tou whare, o tou temepara tapu.

<span id="an_65:5">65:5</span> He mea whakawehi, he tapu, tau utu kupu
ki a matou, e te Atua o to matou whakaoranga, e te okiokinga o nga pito
katoa o te whenua, o te hunga hoki i tawhiti i runga o te moana;

<span id="an_65:6">65:6</span> ¶ E whakau nei i nga maunga, he kaha hoki
nona; tona whitiki nei he kaha.

<span id="an_65:7">65:7</span> E whakamarie nei i te haruru o nga moana,
i te haruru o o ratou ngaru, i te ngangau hoki o nga iwi.

<span id="an_65:8">65:8</span> Ka wehi ano ki au tohu te hunga e noho
ana i nga pito rawa: hari ana i a koe nga putake o te ata, o te ahiahi.

<span id="an_65:9">65:9</span> E tirotirohia ana e koe te whenua, e
whakamakukuria ana, e whakamomonatia nuitia ana e koe; ki tonu te awa o
te Atua i te wai: oti rawa ake te whakapai e koe, kua rite mai i a koe
he witi mo aua wahi.

<span id="an_65:10">65:10</span> Makuku rawa i a koe ona moa, pe ana i a
koe ona tupuke: e whakangawaritia ana e koe ki nga ua: e manaakitia ana
e koe tona pihinga ake.

<span id="an_65:11">65:11</span> E karaunatia ana e koe te tau ki tou
pai; e maturuturu ana hoki te momonatanga o ou ara.

<span id="an_65:12">65:12</span> E maturuturu ana ki nga wahi kai o te
koraha: a whitikiria ana nga pukepuke ki te koa.

<span id="an_65:13">65:13</span> He hipi te kakahu o nga wahi kai; ngaro
ana nga raorao i te witi; hamama ana ratou i te hari, waiata ana.

<span id="an_66:1">66:1</span> ¶ Ki te tino kaiwhakatangi. He himene, he
waiata. Hamama, e te whenua katoa, ki te Atua:

<span id="an_66:2">66:2</span> Himenetia te kororia o tona ingoa, kia
whai kororia te whakamoemiti ki a ia.

<span id="an_66:3">66:3</span> Mea atu ki te Atua, Ano te wehi o au
mahi! Ma te nui o tou kaha e ngohengohe ai ou hoariri ki a koe.

<span id="an_66:4">66:4</span> E koropiko katoa te whenua ki a koe; ka
himene ki a koe; ka himene ratou ki tou ingoa. (Hera.

<span id="an_66:5">66:5</span> Haere mai kia kite i nga mahi a te Atua:
mataku rawa tana mahi ki nga tama a te tangata.

<span id="an_66:6">66:6</span> Nana i mea te moana hei tuawhenua: haere
a waewae ana ratou ra roto i te awa; hari ana matou ki a ia i reira.

<span id="an_66:7">66:7</span> Ko tona kawanatanga tuturu tonu i runga i
tona kaha; e titiro ana ona kanohi ki nga tauiwi; kei whakakake te hunga
tutu. (Hera.

<span id="an_66:8">66:8</span> ¶ Whakapaingia to tatou Atua, e nga iwi;
kia rangona te reo whakamoemiti ki a ia.

<span id="an_66:9">66:9</span> Nana nei hoki i mau ai to tatou wairua ki
te ora, kahore hoki e tukua e ia o tatou waewae kia nekehia.

<span id="an_66:10">66:10</span> Kua whakamatauria hoki matou e koe, e
te Atua: whakarewaia ana matou e koe, ano he hiriwa e whakarewaia ana.

<span id="an_66:11">66:11</span> Kua kawea nei matou e koe ki roto ki te
kupenga: whakapikaua ana e koe te mea whakamamae ki o matou hope.

<span id="an_66:12">66:12</span> I meinga ano e koe o matou upoko kia
ekengia hoihotia e te tangata; i ra roto matou i te kapura, i te wai:
heoi whakaputaina mai ana matou e koe ki te wahi momona.

<span id="an_66:13">66:13</span> ¶ Ka tomo ahau me nga tahunga tinana ki
tou whare; ka whakamana ahau i aku kupu taurangi ki a koe,

<span id="an_66:14">66:14</span> Era i puaki i oku ngutu, i korerotia e
toku mangai i ahau e pouri ana.

<span id="an_66:15">66:15</span> Ka whakaekea e ahau mau nga mea momona
hei tahunga tinana, ngatahi ano me te mea kakara o nga hipi toa; ka
tukua e ahau he puru, he koati. (Hera.

<span id="an_66:16">66:16</span> Haere mai, whakarongo, e koutou katoa e
wehi ana ki te Atua, a maku e whakapuaki tana i mea ai ki toku wairua.

<span id="an_66:17">66:17</span> I tangi toku mangai ki a ia: i
whakanuia ano ia e toku arero.

<span id="an_66:18">66:18</span> Ki te whakaaroa e toku ngakau te he, e
kore te Ariki e whakarongo mai.

<span id="an_66:19">66:19</span> Nei ra he pono kua whakarongo te Atua,
kua tahuri ia ki toku reo inoi.

<span id="an_66:20">66:20</span> Kia whakapaingia te Atua, kihai nei i
whakapeau ke i taku inoi, i tana atawhai hoki ki ahau.

<span id="an_67:1">67:1</span> ¶ Ki te tino kaiwhakatangi. Nekinoto. He
himene, he waiata. Ma te Atua tatou e atawhai, mana tatou e manaaki;
mana e mea kia tiaho tona mata ki a tatou; (Hera.

<span id="an_67:2">67:2</span> Kia matauria ai tau ara ki runga ki te
whenua, tau whakaoranga i roto i nga tauiwi katoa.

<span id="an_67:3">67:3</span> Kia whakamoemiti nga iwi ki a koe, e te
Atua, kia whakamoemiti nga iwi katoa ki a koe.

<span id="an_67:4">67:4</span> Kia koa nga tauiwi, kia waiata i te hari:
no te mea ka tika tau whakawa mo nga iwi, a ka kawana koe i nga tauiwi o
te whenua. (Hera.

<span id="an_67:5">67:5</span> Kia whakamoemiti nga iwi ki a koe, e te
Atua, kia whakamoemiti nga iwi katoa ki a koe.

<span id="an_67:6">67:6</span> Kua tuku mai nei te whenua i ona hua; a
ka manaaki te Atua, to tatou Atua, i a tatou.

<span id="an_67:7">67:7</span> Ka manaaki te Atua i a tatou; a ka wehi
nga pito katoa o te whenua i a ia.

<span id="an_68:1">68:1</span> ¶ Ki te tino kaiwhakatangi. He himene, he
waiata na Rawiri. Kia ara te Atua, kia marara ona hoariri: kia whati
hoki i tona aroaro te hunga e kino ana ki a ia.

<span id="an_68:2">68:2</span> Aia atu ratou, peratia me te paowa e aia
ana: kia rite ki te ware pi e rewa ana i te kapura te ngaromanga o te
hunga kino i te aroaro o te Atua.

<span id="an_68:3">68:3</span> Kia koa ia te hunga tika; kia hari i te
aroaro o te Atua: ae ra, kia tino hari pu ratou.

<span id="an_68:4">68:4</span> Waiata ki te Atua, himenetia tona ingoa;
opehia ake he huanui mo tana hariata i nga koraha; tona ingoa ko IHA;
kia hari hoki ki tona aroaro.

<span id="an_68:5">68:5</span> Hei matua mo nga pani, hei kaiwhakarite
mo nga pouaru, te Atua i tona nohoanga tapu.

<span id="an_68:6">68:6</span> E whakanohoia ana e te Atua te mokemoke
ki te whare; e whakaputaina ana e ia nga herehere ki te ora: ko te hunga
tutu ia e noho i te wahi waikore.

<span id="an_68:7">68:7</span> ¶ E te Atua, i tou haerenga atu i mua i
tau iwi: i tou haerenga i te koraha; (Hera.

<span id="an_68:8">68:8</span> I wiri te whenua, i tuturu iho ano nga
rangi i te aroaro o te Atua; me taua Hinai ano i te aroaro o te Atua, o
te Atua o Iharaira.

<span id="an_68:9">68:9</span> I taia mai, e koe, e te Atua, he ua nui;
a i tou kainga e ruwha ana ka whakaukia e koe.

<span id="an_68:10">68:10</span> I noho tau whakaminenga ki reira: na
tou pai, e te Atua, i mea kai ai koe ma nga rawakore.

<span id="an_68:11">68:11</span> Ka homai e Ihowa te kupu: he ope nui
nga wahine whakapuaki.

<span id="an_68:12">68:12</span> Whati rawa nga kingi o nga taua: a ko
te wahine i noho i te whare, kei te tuwha i nga parakete.

<span id="an_68:13">68:13</span> I a koutou ka takoto noa i nga
takotoranga hipi, he rite ki nga pakau o te kukupa kua paparuatia nei ki
te hiriwa, ona hou ki te koura whero.

<span id="an_68:14">68:14</span> I te whakamararatanga a te Kaha Rawa i
nga kingi i reira, koia ano kei te hukarere o Taramono te ma.

<span id="an_68:15">68:15</span> ¶ He maunga Atua a Maunga Pahana; he
maunga tiketike a Maunga Pahana.

<span id="an_68:16">68:16</span> He aha koutou ka titiro titaha ai, e
nga maunga tiketike, ki te maunga i hiahiatia nei e te Atua kia nohoia e
ia? ae, ka nohoia e Ihowa ake ake.

<span id="an_68:17">68:17</span> Ko nga hariata a te Atua, e rua tekau
mano, mano mano iho; kei roto i a ratou te Ariki, me te mea ko Hinai, ko
te wahi tapu.

<span id="an_68:18">68:18</span> Kua kake koe ki runga, kua whakaraua e
koe te whakarau: kua riro i a koe he ohaoha mo te tangata; ae, mo te
hunga tutu ano, kia noho ai a Ihowa, te Atua ki a ratou.

<span id="an_68:19">68:19</span> Kia whakapaingia te Ariki, e whakawaha
nei i ta tatou pikaunga i tenei ra, i tenei ra, te Atua o to tatou
whakaoranga. (Hera.

<span id="an_68:20">68:20</span> Ko to tatou Atua te Atua o te
whakaoranga: na Ihowa ano, na te Ariki, nga putanga ake i te mate.

<span id="an_68:21">68:21</span> Ka maru ia i te Atua te matenga o ona
hoariri: me te tumuaki huruhuru o te tangata e haere tonu ana i ana
kino.

<span id="an_68:22">68:22</span> ¶ I mea te Ariki, Ka whakahokia mai e
ahau i Pahana, ka whakahokia mai e ahau taku iwi i nga rire o te moana:

<span id="an_68:23">68:23</span> Kia toua ai tou waewae ki te toto, kia
whiwhi ai te arero o au kuri ki tana wahi o ou hoariri.

<span id="an_68:24">68:24</span> I kite ratou, e te Atua, i ou haerenga,
i nga haerenga o toku Atua, o toku Kingi, i te wahi tapu.

<span id="an_68:25">68:25</span> Ko nga kaiwaiata i haere i mua, i muri
ko nga kaiwhakatangi, i waenganui o nga kotiro e patupatu ana i nga
timipera.

<span id="an_68:26">68:26</span> Whakapaingia te Atua i roto i nga
whakaminenga, te Ariki hoki, e nga mea i puta mai i te matapuna o
Iharaira.

<span id="an_68:27">68:27</span> Kei reira a Pineamine, te whakaotinga,
to ratou ariki, nga rangatira o Hura, me to ratou ropu, nga rangatira o
Hepurona, me nga rangatira o Napatari.

<span id="an_68:28">68:28</span> Kua oti he kaha mou te whakahau iho e
tou Atua: whakaukia, e te Atua, tau i mea ai mo matou.

<span id="an_68:29">68:29</span> Ka maua mai e nga kingi he hakari ki a
koe, mo tou temepara i Hiruharama.

<span id="an_68:30">68:30</span> Riria te kirehe o nga kakaho, te huinga
puru, me nga kuao kau a nga iwi, me te takahi i nga pihi hiriwa ki raro:
whakamararatia nga iwi e ahuareka ana ki te whainga.

<span id="an_68:31">68:31</span> E puta mai nga rangatira i Ihipa: meake
hohoro te totoro o nga ringa o Etiopia ki te Atua.

<span id="an_68:32">68:32</span> ¶ Waiata ki te Atua, e nga
rangatiratanga o te whenua: himene ki te Ariki: (Hera.

<span id="an_68:33">68:33</span> Ki a ia, ko tona hariata nei ko nga
rangi o nga rangi, nonamata: na, ka puaki tona reo, he reo kaha.

<span id="an_68:34">68:34</span> Waiho te kaha i te Atua, kei runga nei
i a Iharaira tana mahi rangatira: kei nga kapua hoki tona kaha.

<span id="an_68:35">68:35</span> Ka wehingia koe, e te Atua, i roto i ou
wahi tapu: ko te Atua o Iharaira te kaihomai i te kaha, i te mana, ki
tona iwi. Whakapaingia te Atua.

<span id="an_69:1">69:1</span> ¶ Ki te tino kaiwhakatangi. Hohanimi. Na
Rawiri. Whakaorangia ahau e te Atua, ka tae mai hoki nga wai ki roto ki
toku wairua.

<span id="an_69:2">69:2</span> Ka tapoko ahau ki te oru hohonu, ki te
wahi kahore nei he tunga: kua tae ahau ki nga wai hohonu, ngaro iho ahau
i nga waipuke.

<span id="an_69:3">69:3</span> Kua ruwha ahau i taku tangi; kua maroke
toku korokoro: pakoko kau oku kanohi i ahau e tatari nei ki toku Atua.

<span id="an_69:4">69:4</span> Tini ke i nga makawe o toku matenga te
hunga e kino noa ana ki ahau: he kaha rawa te hunga e mauahara noa ana
ki ahau, e mea nei kia whakamatea ahau; utua ana e ahau i reira nga mea
kihai i tangohia e ahau.

<span id="an_69:5">69:5</span> E te Atua, e matau ana koe ki toku
kuware; kahore hoki oku he e ngaro i a koe.

<span id="an_69:6">69:6</span> E te Ariki, e Ihowa o nga mano kaua te
hunga e tatari ana ki a koe e whakama i ahau: e te Atua o Iharaira, kei
numinumi kau i ahau te hunga e rapu ana i a koe.

<span id="an_69:7">69:7</span> Mou hoki ahau i waiho ai hei tawainga:
ngaro iho toku mata i te whakama.

<span id="an_69:8">69:8</span> He tangata ke ahau ki oku hoa ake: hei
tautangata ki nga tama a toku whaea.

<span id="an_69:9">69:9</span> Ka pau hoki ahau i te aroha ki tou whare:
kua tau ano ki ahau nga tawai a te hunga e tawai ana ki a koe.

<span id="an_69:10">69:10</span> I ahau i tangi, i whakatiki hei whiu i
toku wairua, ka waiho tena hei tawainga moku.

<span id="an_69:11">69:11</span> I kakahu hoki ahau i te kakahu taratara
moku, a i waiho hei whakatauki ma ratou.

<span id="an_69:12">69:12</span> Kei te korero kino moku te hunga e noho
ana i te kuwaha: waiatatia ana ahau e te hunga haurangi waina.

<span id="an_69:13">69:13</span> ¶ Ko ahau ia, ki a koe taku inoi, e
Ihowa, i te wa e manakohia ai: whakahokia mai he kupu ki ahau, e te
Atua, i runga i te nui o tou aroha, o te pono o tau whakaoranga.

<span id="an_69:14">69:14</span> Whakaorangia ahau i roto i te oru, kei
toremi: kia ora ahau i te hunga e kino ana ki ahau, i nga wai hohonu ano
hoki.

<span id="an_69:15">69:15</span> Kei ngaro ahau i te waipuke, kei
horomia e te rire; kei kopia ano te waha o te poka ki runga ki ahau.

<span id="an_69:16">69:16</span> E Ihowa whakahokia mai he kupu ki ahau;
he pai hoki tou atawhai: tahuri mai ki ahau, kia rite ki te nui o au
arohatanga.

<span id="an_69:17">69:17</span> A kaua e huna tou mata ki tau pononga;
e pouri ana hoki ahau: hohoro te whakahoki kupu mai ki ahau.

<span id="an_69:18">69:18</span> Whakatata mai ki toku wairua, hokona:
whakaorangia ahau, e mahi nei oku hoariri.

<span id="an_69:19">69:19</span> E matau ana koe ki toku tawainga, ki
toku whakama, ki toku numinumi: kei tou aroaro oku hoariri katoa.

<span id="an_69:20">69:20</span> Maru noa toku ngakau i te tawai; a ki
tonu ahau i te pouri: i titiro ahau ki tetahi hei aroha mai, a kore ake;
ki etahi hei whakamarie, a kihai i kitea.

<span id="an_69:21">69:21</span> I homai he au hei kai maku: i toku
matewaitanga ano i whakainumia ahau ki te winika.

<span id="an_69:22">69:22</span> ¶ Kia meinga ta ratou tepu i to ratou
aroaro hei mahanga; hei rore hoki i to ratou wa rangimarie.

<span id="an_69:23">69:23</span> Kia whakapouritia o ratou kanohi, kei
kite ratou: kia wiri tonu hoki o ratou hope.

<span id="an_69:24">69:24</span> Ringihia atu tou riri ki runga ki a
ratou, kia mau hoki ratou i tou arita, i tou weriweri.

<span id="an_69:25">69:25</span> Kia ururuatia to ratou nohoanga: kaua
tetahi e noho ki o ratou teneti.

<span id="an_69:26">69:26</span> Mo ratou i tukino i te tangata i whiua
nei e koe; a korerotia ana e ratou te pouri o te hunga i werohia e koe.

<span id="an_69:27">69:27</span> Tapiritia he kino ki runga ki to ratou
kino; kaua hoki ratou e tukua kia tomo ki tou tika.

<span id="an_69:28">69:28</span> Kia murua atu ratou i te pukapuka o te
ora, kaua ano e tuhituhia ki roto ki te hunga tika.

<span id="an_69:29">69:29</span> Ko ahau ia, he rawakore, he pouri; kia
whakateiteitia ake ahau, e te Atua, e tau whakaoranga.

<span id="an_69:30">69:30</span> ¶ Ka whakamoemiti taku waiata ki te
ingoa o te Atua, ka whakanui ano taku whakawhetai i a ia.

<span id="an_69:31">69:31</span> Pai rawa tenei ki a Ihowa i te puru i
te kau, i te mea whai haona, whai maikuku.

<span id="an_69:32">69:32</span> Kua kite te hunga mahaki, kua hari: ka
ora ano o koutou ngakau, e te hunga e rapu nei i te Atua.

<span id="an_69:33">69:33</span> No te mea ka rongo a Ihowa ki nga
rawakore, e kore ano e whakahawea ki ana herehere.

<span id="an_69:34">69:34</span> Kia whakamoemiti te rangi me te whenua
ki a ia, nga moana, me nga mea katoa e tere ana i roto.

<span id="an_69:35">69:35</span> No te mea tera e whakaorangia e te Atua
a Hiona, ka hanga ano e ia nga pa o Hura; a ka noho ratou ki reira, ka
riro hoki a reira i a ratou.

<span id="an_69:36">69:36</span> A ka nohoia a reira e nga uri o ana
pononga: hei kainga tupu ano a reira mo te hunga e aroha ana ki tona
ingoa.

<span id="an_70:1">70:1</span> ¶ Ki te tino kaiwhakatangi. Na Rawiri,
hei whakamahara. Kia hohoro, e te Atua, ki te whakaora i ahau: e Ihowa,
hohoro ki te awhina i ahau.

<span id="an_70:2">70:2</span> Kia whakama, kia pororaru ngatahi te
hunga e rapu ana i toku wairua: kia whakahokia ki muri, kia whakama te
hunga e hiahia ana kia he ahau.

<span id="an_70:3">70:3</span> Kia whakahokia ki muri mo to ratou
whakama, te hunga e mea ana ki ahau, Ha, ha.

<span id="an_70:4">70:4</span> Kia hari, kia koa, ki a koe te hunga
katoa e rapu ana i a koe; kia mea tonu te hunga e pai ana ki tau
whakaoranga, Kia whakanuia te Atua.

<span id="an_70:5">70:5</span> Ko ahau ia, he iti, he rawakore; hohoro
mai, e te Atua, ki ahau: ko koe toku awhina, toku kaiwhakaora; kaua ra e
whakaroa, e Ihowa.

<span id="an_71:1">71:1</span> ¶ Ko koe taku e whakawhirinaki ai, e
Ihowa: kei whakama ahau ake ake.

<span id="an_71:2">71:2</span> Whakaorangia ahau, i runga i tou tika,
kia mawhiti ano ahau: tahuri mai tou taringa ki ahau, whakaorangia hoki
ahau.

<span id="an_71:3">71:3</span> Kia ai koe hei teko e noho ai ahau, hei
hokihokinga tonutanga atu moku: kua kiia iho ahau e koe kia
whakaorangia: ko koe nei hoki toku kohatu, toku pourewa.

<span id="an_71:4">71:4</span> Whakaorangia ahau, e toku Atua, i te
ringa o te tangata kino, i te ringa o te whanoke, o te nanakia.

<span id="an_71:5">71:5</span> Ko koe nei hoki, e te Ariki, e Ihowa,
taku e tumanako atu nei, taku e whakawhirinaki nei no toku tamarikitanga
ake ano.

<span id="an_71:6">71:6</span> Nau ahau i tautoko ake no te kopu mai
ano; nau ahau i tango mai i roto i nga whekau o toku whaea; ko koe taku
e whakamoemiti tonu ai.

<span id="an_71:7">71:7</span> He miharotanga ahau na te tini; ko koe ia
toku piringa kaha.

<span id="an_71:8">71:8</span> Kia ki toku mangai i te whakamoemiti ki a
koe, i tou honore i te roa o te ra.

<span id="an_71:9">71:9</span> Kaua ahau e panga a te wa o te
koroheketanga, kaua ahau e whakarerea ina hemo toku kaha.

<span id="an_71:10">71:10</span> E korerotia ana hoki ahau e oku
hoariri, a e runanga tahi ana te hunga e whanga ana ki toku wairua.

<span id="an_71:11">71:11</span> E mea ana, Kua whakarerea ia e te Atua:
whaia, hopukia; kahore hoki tetahi hei whakaora.

<span id="an_71:12">71:12</span> E te Atua, kei matara atu koe i ahau: e
toku Atua, hohoro ki te awhina i ahau.

<span id="an_71:13">71:13</span> Kia whakama, kia pau nga hoariri o toku
wairua: kia hipokina ki te tawai, ki te whakama, te hunga e rapu ana i
te he moku.

<span id="an_71:14">71:14</span> ¶ Ko ahau ia, ka tumanako tonu: ka hono
tonu ano te whakamoemiti ki a koe.

<span id="an_71:15">71:15</span> Ma toku mangai e whakakite tou tika,
tau whakaoranga i te roa o te ra; kahore hoki ahau e mohio e hia ranei.

<span id="an_71:16">71:16</span> Ka haere ahau i runga i te kaha o te
Ariki, o Ihowa, ka whakahuatia e ahau tou tika, tou anake.

<span id="an_71:17">71:17</span> E te Atua, he mea whakaako ahau nau, no
toku tamarikitanga ake; a he whakapuaki taku i au mahi whakamiharo a
mohoa noa nei.

<span id="an_71:18">71:18</span> Na kaua ahau e whakarerea, e te Atua, a
koroheke noa, hina noa ahau, kia whakakitea ra ano e ahau tou kaha ki
tenei whakatupuranga, tou nui ki nga tangata katoa e puta mai a mua.

<span id="an_71:19">71:19</span> Kei runga rawa ano tou tika, e te Atua,
he nui nei hoki au mahi: e te Atua, ko wai te rite ki a koe?

<span id="an_71:20">71:20</span> He nui, he kino nga pouritanga ngakau i
whakakitea mai e koe ki a matou; tera ano koe ka whakahauora i a matou,
ka whakahoki ake ano i a matou i nga wahi hohonu o te whenua.

<span id="an_71:21">71:21</span> Whakaraneatia e koe toku nui, a tahuri
mai ano ka whakamarie i ahau.

<span id="an_71:22">71:22</span> Ka whakamoemiti ahau ki a koe i runga i
te hatere, ara ki tou pono, e toku Atua: ka himene ahau ki a koe i runga
i te hapa, e te Mea Tapu o Iharaira.

<span id="an_71:23">71:23</span> Ka tino hari oku ngutu ua himene ahau
ki a koe: me toku wairua ano i hokona nei e koe.

<span id="an_71:24">71:24</span> Ka korerotia hoki e toku arero tou tika
i te roa o te ra: kua whakama nei hoki, kua numinumi kau te hunga i rapu
i te he moku.

<span id="an_72:1">72:1</span> ¶ Na Horomona. Homai, e te Atua, au
whakaritenga ki te kingi, me tou tika ki te tama a te kingi.

<span id="an_72:2">72:2</span> ¶ Mana e whakawa tou iwi i runga i te
tika, au rawakore i runga i te whakawa tika.

<span id="an_72:3">72:3</span> Ka kawea mai e nga maunga te rongo mau ki
te iwi, e nga pukepuke i runga i te tika.

<span id="an_72:4">72:4</span> Ka whakawa ia mo nga ware o te iwi: ka
whakaorangia e ia nga tamariki a te rawakore; mongamonga noa i a ia te
kaitukino.

<span id="an_72:5">72:5</span> I te ra e mau ana, i te marama hoki, ka
pera te mau o to ratou wehi ki a koe i nga whakatupuranga katoa.

<span id="an_72:6">72:6</span> E heke iho ia ano he ua ki runga ki te
kotinga tarutaru, me nga ua e whakamakuku nei i te whenua.

<span id="an_72:7">72:7</span> Ka tupu te tangata tika i ona ra: tona
roa ano o te ata noho, a kore noa te marama.

<span id="an_72:8">72:8</span> Ka kingi ia i tenei moana, a tae noa ki
tetahi moana, i te awa, a nga pito atu ano o te whenua.

<span id="an_72:9">72:9</span> Ka piko ki tona aroaro te hunga o te
koraha: a ka mitimiti ona hoariri i te puehu.

<span id="an_72:10">72:10</span> Ka maua mai he hakari e nga kingi o
Tarahihi, o nga motu: ka kawea mai he tahua e nga kingi o Hepa, o Tepa.

<span id="an_72:11">72:11</span> Ae, ka koropiko nga kingi katoa ki a
ia: ka mahi nga iwi katoa ki a ia.

<span id="an_72:12">72:12</span> Ka ora hoki i a ia te rawakore ua tangi
atu, te ware hoki me te tangata kahore nei ona kaiawhina.

<span id="an_72:13">72:13</span> E tohu ia i te tangata iti, i te
rawakore; ka ora ano i a ia nga wairua o nga rawakore.

<span id="an_72:14">72:14</span> Ka hokona e ia to ratou wairua i roto i
te tukino, i te tutu, he mea utu nui hoki o ratou toto ki tana titiro.

<span id="an_72:15">72:15</span> A e ora ratou; ka hoatu ano ki a ia he
koura no Hepa: ka tukua tonutia hoki te inoi mona; ka whakapaingia ia i
tenei ra, i tenei ra.

<span id="an_72:16">72:16</span> He kutanga witi tera i runga i te
whenua, i te tihi o nga maunga; ngarue ana ona hua, ano ko Repanona, a
ka rite te tupu o nga tangata o te pa ki to te tarutaru o te whenua.

<span id="an_72:17">72:17</span> Ka mau tonu tona ingoa ake ake; ka rite
tona ingoa ki te ra te pumau: kei roto i a ia te manaaki mo te tangata;
ka korerotia tona koa e nga iwi katoa.

<span id="an_72:18">72:18</span> ¶ Kia whakapaingia a Ihowa, te Atua, te
Atua o Iharaira: ko ia nei anake hei mahi i nga mahi whakamiharo;

<span id="an_72:19">72:19</span> Kia whakapaingia ano tona ingoa kororia
mo ake tonu atu; kia ki katoa hoki te whenua i tona kororia. Amine, ae
Amine.

<span id="an_72:20">72:20</span> Ko te mutunga tenei o nga inoi a
Rawiri, a te tama a Hehe.

<span id="an_73:1">73:1</span> ¶ He himene na Ahapa. He pono, he pai te
Atua ki a Iharaira; ki te hunga ngakau ma.

<span id="an_73:2">73:2</span> Ko ahau ia, wahi iti kua tapepa oku
waewae: me i kotahi kua paheke oku takahanga.

<span id="an_73:3">73:3</span> I hae hoki ahau ki te hunga whakahi, i
toku kitenga i te tangata hara e kake ana.

<span id="an_73:4">73:4</span> Kahore hoki he whakawiringa a te mate i a
ratou: he maro ano o ratou uaua.

<span id="an_73:5">73:5</span> Kahore nga mea whakapouri tangata e pa ki
a ratou; kahore ano ratou e whiua tahitia me te mano tangata.

<span id="an_73:6">73:6</span> Na reira, ano he hei te whakakake e awhi
nei i a ratou, ano he kakahu te tutu e hipokina nei ratou.

<span id="an_73:7">73:7</span> Pupuhi ana o ratou kanohi i te ngako: nui
ake nga mea i a ratou i a o ratou ngakau i hiahia ai.

<span id="an_73:8">73:8</span> E whakahi ana ratou, e korero kino ana mo
te whakatoi: kei runga noa ake a ratou korero.

<span id="an_73:9">73:9</span> Tutuki tonu to ratou mangai ki nga rangi:
e kopikopiko ana hoki to ratou arero i runga i te whenua.

<span id="an_73:10">73:10</span> Koia tona iwi i hoki mai ai ki konei: a
e whakawiria ana he wai mo ratou, ki tonu te kapu.

<span id="an_73:11">73:11</span> E mea ana ratou, Ma te aha e matau ai
te Atua? He matauranga koia to te Runga Rawa?

<span id="an_73:12">73:12</span> Nana, ko te hunga kino tenei, kei runga
tonu i te whenua rangatira, e hua ana o ratou taonga.

<span id="an_73:13">73:13</span> He pono he maumau taku mea i toku
ngakau kia ma, taku horoi hoki i oku ringa ki te harakore.

<span id="an_73:14">73:14</span> E whiua ana hoki ahau i te roa o te ra,
e pakia ana i nga ata katoa.

<span id="an_73:15">73:15</span> ¶ Me i ki ahau, Ka penei taku korero;
na e tinihanga ana ahau ki te whakatupuranga o au tamariki.

<span id="an_73:16">73:16</span> I taku meatanga kia matauria tenei, ka
kite ahau he mahi whakauaua rawa;

<span id="an_73:17">73:17</span> Tae noa ahau ki te wahi tapu o te Atua,
katahi ahau ka mohio ki to ratou mutunga.

<span id="an_73:18">73:18</span> He pono i whakaturia ratou e koe ki nga
wahi pahekeheke; a whakataka ana e koe ki te ngaromanga.

<span id="an_73:19">73:19</span> Ano te panga whakareretanga o to ratou
hunanga! kua pau rawa i nga wehi.

<span id="an_73:20">73:20</span> Ka rite ki te rekanga kanohi, ina ara
ake te tangata, tau whakahawea ki to ratou ahua, e te Ariki, ina ara ake
koe.

<span id="an_73:21">73:21</span> ¶ Na mamae noa iho toku ngakau, a
hukihuki ana oku whatumanawa.

<span id="an_73:22">73:22</span> He whakaarokore hoki ahau, he kuware:
me te mea he kirehe ahau i tou aroaro.

<span id="an_73:23">73:23</span> Ahakoa ra kei a koe tonu ahau; e
puritia ana e koe toku ringa matau.

<span id="an_73:24">73:24</span> Ma tou whakaaro ahau e arahi; muri iho
ka riro ahau i a koe ki te kororia.

<span id="an_73:25">73:25</span> Ko wai hoki toku i te rangi ko koe
anake? Kahore atu hoki oku i te whenua e hiahia ai, ko koe anake.

<span id="an_73:26">73:26</span> Hemo iho oku kikokiko me toku ngakau:
ko te Atua ia te kaha o toku ngakau, toku wahi ake ake.

<span id="an_73:27">73:27</span> Na, ko te hunga e mamao atu ana i a koe
ka mate: ka ngaro i a koe te hunga puremu katoa e whakarere nei i a koe.

<span id="an_73:28">73:28</span> Ko ahau ia, he pai ki ahau te whakatata
ki te Atua: kua waiho e ahau te Ariki, a Ihowa, hei whakawhirinakitanga
moku, kia whakapuakina ai e ahau au mahi katoa.

<span id="an_74:1">74:1</span> ¶ He Makiri na Ahapa. E te Atua, he aha i
panga ai matou e koe ake ake? He aha i pongere ai tou riri ki nga hipi o
tau mara?

<span id="an_74:2">74:2</span> Mahara ki tau whakaminenga i hokona e koe
i mua, i utua e koe hei iwi mo tou kainga tupu; a ki tenei Maunga Hiona
i nohoia nei e koe.

<span id="an_74:3">74:3</span> Hiki ake ou waewae ki nga whakangaromanga
e mau tonu nei, ki nga mahi kino katoa a te hoariri ki te wahi tapu.

<span id="an_74:4">74:4</span> Kua hamama nei ou hoariri i waenganui i
au whakaminenga, kua whakaturia e ratou a ratou kara hei tohu.

<span id="an_74:5">74:5</span> E rite ana ratou ki nga tangata e hapai
ana i te titaha ki te puia rakau.

<span id="an_74:6">74:6</span> Inaianei ia e tukitukia ana e ratou ona
mea whakairo, pakaruhia iho ana ki te titaha, ki te hama.

<span id="an_74:7">74:7</span> Kua toua tou wahi tapu ki te kapura, kua
noa i a ratou te nohoanga o tou ingoa, kei te whenua e takoto ana.

<span id="an_74:8">74:8</span> I mea to ratou ngakau, Me whakangaro
ratou a poto ake: kua tahuna e ratou nga whare huihui katoa o te Atua i
te whenua.

<span id="an_74:9">74:9</span> Kahore matou e kite i o matou tohu,
kahore atu he poropiti, kahore hoki tetahi o matou e matau ana kia pehea
ake te roa.

<span id="an_74:10">74:10</span> E te Atua, kia pehea ake te roa o te
tawai a te hoariri? Ka kohukohu tonu ranei te hoariri ki tou ingoa ake
ake?

<span id="an_74:11">74:11</span> He aha i pepeke ai tou ringa, tou
matau? Unuhia i roto i tou uma, whakamotitia ratou.

<span id="an_74:12">74:12</span> ¶ Ko te Atua ia toku Kingi o tua iho, e
mahi whakaora ana i waenganui i te whenua.

<span id="an_74:13">74:13</span> Nau, na tou kaha i wawae te moana:
pakaru ana i a koe nga matenga o nga tarakona i nga wai.

<span id="an_74:14">74:14</span> Mongamonga noa i a koe nga matenga o
rewiatana: a hoatu ana ia e koe hei kai ma te iwi o te koraha.

<span id="an_74:15">74:15</span> I wahia e koe te puna me te roma;
mimiti ake i a koe nga awa nunui.

<span id="an_74:16">74:16</span> Nau te ao, nau hoki te po; nau i
whakarite te marama me te ra.

<span id="an_74:17">74:17</span> Nau i whakatu nga rohe katoa o te
whenua: te raumati me te hotoke, he mea whakarite ena nau.

<span id="an_74:18">74:18</span> ¶ Kia mahara ki tenei, kua tawai te
hoariri, e Ihowa: kua kohukohu te hunga poauau ki tou ingoa.

<span id="an_74:19">74:19</span> Kaua e tukua te wairua o tau kukupa ki
te kirehe: kei wareware ake ake ki te whakaminenga o au rawakore.

<span id="an_74:20">74:20</span> Whakaaroa te kawenata; kua kiki hoki
nga wahi pouri o te whenua i nga nohoanga nanakia.

<span id="an_74:21">74:21</span> Kei hoki whakama mai te tangata e
tukinotia ana: kia whakamoemititia tou ingoa e te ware, e te rawakore.

<span id="an_74:22">74:22</span> E ara, e te Atua, tohea tau tohe:
mahara ki ta te tangata poauau tawai ki a koe a pau noa te ra.

<span id="an_74:23">74:23</span> Kei wareware ki te reo o ou hoariri: e
kake tonu ana te ngangau a te hunga e whakatika ana ki a koe.

<span id="an_75:1">75:1</span> ¶ Ki te tino kaiwhakatangi. Aratakiti. He
himene, he waiata na Ahapa. Ka whakawhetai tonu matou ki a koe, e te
Atua; ka whakawhetai tonu matou, kei te tata mai hoki tou ingoa: e
korerotia ana e te tangata au mahi whakamiharo.

<span id="an_75:2">75:2</span> Ka kitea e ahau te wa e rite ana, ka tika
taku whakawa.

<span id="an_75:3">75:3</span> Kuteretere noa iho te whenua me ona
tangata katoa; naku i whakatu ona pou. (Hera.

<span id="an_75:4">75:4</span> I mea ahau ki te hunga whakakake, Kati ra
te whakakake; ki te hunga hara ano, Kaua e whakaarahia te haona.

<span id="an_75:5">75:5</span> Kaua to koutou haona e whakaarahia ki
runga: kati te whakamaro i te kaki ina korero.

<span id="an_75:6">75:6</span> ¶ No te mea kahore he aranga i te
rawhiti, kahore i te hauauru, kahore hoki i te tonga.

<span id="an_75:7">75:7</span> Ko te Atua ia te kaiwhakawa; ko tenei e
whakaititia iho ana e ia, ko tera e whakaarahia ake ana.

<span id="an_75:8">75:8</span> Kei te ringa hoki o Ihowa he kapu, pahuka
tonu te waina; ki tonu, whakananu rawa, hei ringihanga mana: ko nga
nganga ia, ma te hunga kino katoa o te whenua e tatau, e inu.

<span id="an_75:9">75:9</span> Ko ahau ia, ka kauwhau tonu: ka himene ki
te Atua o Hakopa.

<span id="an_75:10">75:10</span> A ka kotia e ahau nga haona katoa o te
hunga kino: ka whakaarahia ake ia nga haona o te tangata tika.

<span id="an_76:1">76:1</span> ¶ Ki te tino kaiwhakatangi. Nekinoto. He
himene, he waiata na Ahapa. E matauria ana te Atua i roto i a Hura, he
nui tona ingoa i roto i a Iharaira.

<span id="an_76:2">76:2</span> Kei Harema hoki tona tapenakara; kei
Hiona tona nohoanga.

<span id="an_76:3">76:3</span> I whati i a ia i reira nga pere o te
kopere, te whakangungu rakau, te hoari, me nga mea mo te whawhai. (Hera.

<span id="an_76:4">76:4</span> Tera atu tou kororia, tou nui, i to nga
maunga kirehe.

<span id="an_76:5">76:5</span> Kua pahuatia te hunga ngakau toa, moe ana
ratou i ta ratou moe; kihai ano i whai ringa tetahi o nga marohirohi.

<span id="an_76:6">76:6</span> Na tau whakatupehupehu, e te Atua o
Hakopa, i parangia ai te hariata me te hoiho e te moe.

<span id="an_76:7">76:7</span> ¶ Ko koe, ina, ko koe e wehingia; ko wai
hoki e tu ki tou aroaro ina riri koe?

<span id="an_76:8">76:8</span> Nau i rangona iho ai te whakawa i te
rangi: wehi ana te whenua, whakaririka kau ana,

<span id="an_76:9">76:9</span> I te aranga ake o te Atua ki te whakawa,
ki te whakaora i te hunga mahaki katoa o te whenua. (Hera.

<span id="an_76:10">76:10</span> He pono ka whai kororia koe i te riri o
te tangata: mau ano e whitiki te toenga o te riri.

<span id="an_76:11">76:11</span> Whakapuakina te kupu taurangi ki a
Ihowa, ki to koutou Atua, whakamana hoki; e te hunga katoa i tetahi taha
ona, i tetahi taha, mauria he hakari ki a ia, ka tika hoki te wehi ki a
ia.

<span id="an_76:12">76:12</span> Mana e poro atu te wairua o nga
rangatira: e matakuria ana ia e nga kingi o te whenua.

<span id="an_77:1">77:1</span> ¶ Ki te tino kaiwhakatangi, ki a
Ierutunu. He himene na Ahapa. Ki te Atua toku reo, e karanga nei ahau,
ki te Atua toku reo, a tera e tahuri mai tona taringa ki ahau.

<span id="an_77:2">77:2</span> I rapu ahau ki te Ariki i te ra o toku
pouri: maro tonu toku ringa i te po, kihai ano i pepeke; kihai toku
wairua i pai kia whakamarietia.

<span id="an_77:3">77:3</span> E mahara ana ahau ki te Atua, a e pouri
ana: kei te whakaaroaro, a ngaro iho toku wairua. (Hera.

<span id="an_77:4">77:4</span> E puritia ana e koe oku kanohi kia
mataara tonu; he pouri ahau, te ahei te korero.

<span id="an_77:5">77:5</span> Ka hoki oku whakaaro ki nga ra onamata,
ki nga tau o tua iho.

<span id="an_77:6">77:6</span> E whakamahara ana ahau ki taku waiata i
te po, e korerorero ana ki toku ngakau e rapurapu ana toku wairua.

<span id="an_77:7">77:7</span> Tera ranei te Ariki e panga tonu ake ake?
A heoi ano ranei ana manakohanga mai?

<span id="an_77:8">77:8</span> Kua kahore ranei tana mahi tohu mo ake
tonu atu? Kua whati ranei tana kupu a ake ake?

<span id="an_77:9">77:9</span> Kua wareware ranei te Atua ki te atawhai?
Kua riri ranei ia, a tutakina atu ana e ia tona aroha? (Hera.

<span id="an_77:10">77:10</span> Na ka mea ahau, Ko toku ngoikore tenei:
otira ka mahara ahau ki nga tau o te ringa matau o te Runga Rawa.

<span id="an_77:11">77:11</span> ¶ Ka mahara ahau ki nga mahi a Ihowa;
ae ra, ka mahara ahau ki au mea whakamiharo o tua iho.

<span id="an_77:12">77:12</span> Ka whakaaro hoki ahau ki au meatanga
katoa, ka purakau ki au mahi.

<span id="an_77:13">77:13</span> E te Atua, kei te wahi tapu tou ara: ko
wai te atua nui hei rite ki te Atua?

<span id="an_77:14">77:14</span> Ko koe te Atua e mahi nei i nga mea
whakamiharo: kua whakapuakina e koe tou kaha i waenganui o nga iwi.

<span id="an_77:15">77:15</span> Hokona ana e tou ringa tau iwi, nga
tama a Hakopa raua ko Hohepa. (Hera.

<span id="an_77:16">77:16</span> I kite nga wai i a koe, e te Atua i
kite nga wai i a koe, mataku ana: i oho ano nga rire.

<span id="an_77:17">77:17</span> Ringihia ana he wai e nga kapua, puaki
ana te haruru o nga rangi: rererere ana au pere.

<span id="an_77:18">77:18</span> I roto i te awhiowhio te haruru o tau
whatitiri: marama noa te ao i nga uira; wiri ana te whenua, oioi ana.

<span id="an_77:19">77:19</span> I te moana tou ara, i nga wai nui tou
huarahi, e kore ano e kitea ou takahanga.

<span id="an_77:20">77:20</span> He mea arahi e koe tau iwi ano he
kahui, ara e te ringa o Mohi raua ko Arona.

<span id="an_78:1">78:1</span> ¶ He Makiri na Ahapa. Kia anga mai te
taringa, e toku iwi, ki taku ture: tahuri mai o koutou taringa ki nga
kupu a toku mangai.

<span id="an_78:2">78:2</span> Ka puaki te kupu whakarite i toku mangai,
ka korerotia e ahau nga mea ngaro onamata:

<span id="an_78:3">78:3</span> I rongo nei, i matau nei tatou, i korero
ai hoki o tatou matua ki a tatou.

<span id="an_78:4">78:4</span> E kore e huna e matou i a ratou tamariki:
me whakaatu ki to muri whakatupuranga nga whakamoemiti ki a Ihowa, me
tona kaha, me ana mahi whakamiharo i mea ai ia.

<span id="an_78:5">78:5</span> Kua pumau hoki i a ia he whakaaturanga i
roto i a Hakopa, kua takoto he ture i roto i a Iharaira: a whakahaua mai
ana e ia o tatou tupuna, kia whakaakona ki a ratou tamariki.

<span id="an_78:6">78:6</span> Kia matauria ai e to muri whakatupuranga,
e nga tamariki e whanau, e ara ake a mua: mo ta ratou whakaatu ki a
ratou tamariki.

<span id="an_78:7">78:7</span> Kia u ai ta ratou tumanako ki te Atua,
kei wareware hoki ki nga mahi a te Atua: engari kia mau ki ana whakahau.

<span id="an_78:8">78:8</span> Kei rite hoki ki o ratou tupuna, ki te
whakatupuranga whakakeke, tutu, ki te whakatupuranga kihai nei i
whakatikatika i to ratou ngakau, kihai hoki i u to ratou wairua ki te
Atua.

<span id="an_78:9">78:9</span> ¶ He hunga mau patu nga tama a Eparaima,
he hunga hapai kopere, heoi tahuri ana ratou i te ra o te tatauranga.

<span id="an_78:10">78:10</span> Kihai i puritia e ratou te kawenata a
te Atua; kihai ano i pai ki te haere i tana ture;

<span id="an_78:11">78:11</span> Heoi, kua wareware ki ana mahi, me ana
mea whakamiharo i whakakitea e ia ki a ratou.

<span id="an_78:12">78:12</span> He mea whakamiharo ana mahi i te aroaro
o o ratou tupuna, i te whenua o Ihipa, i te parae o Toana.

<span id="an_78:13">78:13</span> Tapahia ana e ia te moana, a meinga ana
ratou kia whiti: tu ake i a ia nga wai ano he puranga.

<span id="an_78:14">78:14</span> He mea arahi ratou e ia i te awatea ki
te kapua: i te roa hoki o te po ki te marama o te ahi.

<span id="an_78:15">78:15</span> I wahia e ia nga kohatu i te koraha; a
me te mea no nga rire nui tana wai hei inu ma ratou.

<span id="an_78:16">78:16</span> Puta mai ana i a ia he awa i roto i te
kamaka: meinga ana nga wai kia heke, ano he waipuke.

<span id="an_78:17">78:17</span> Heoi ka hara ano ratou ki a ia:
whakatoi ana ki te Runga Rawa i te koraha.

<span id="an_78:18">78:18</span> Na kei te whakamatautau to ratou ngakau
i te Atua, kei te inoi kai ma to ratou hiahia.

<span id="an_78:19">78:19</span> I korero kino ano ratou ki te Atua, i
mea; E ahei ranei i te Atua te taka he tepu ki te koraha?

<span id="an_78:20">78:20</span> Nana, ko tana patunga i te kohatu, ka
pakaru mai te wai, a puke ana nga awa: e taea ano ranei e ia te homai
taro, e pae ranei i a ia he kikokiko ma tana iwi?

<span id="an_78:21">78:21</span> Na ko te rongonga o Ihowa, na ka riri:
a toro ana te kapura ki a Hakopa, puta ake ana te riri ki a Iharaira;

<span id="an_78:22">78:22</span> Mo ratou kihai i whakapono ki te Atua,
kihai ano i whakawhirinaki ki tana whakaoranga.

<span id="an_78:23">78:23</span> Nana nei hoki i whakahau nga kapua i
runga, i whakatuwhera nga tatau o te rangi.

<span id="an_78:24">78:24</span> A whakauaina iho te mana ki runga ki a
ratou hei kai; homai ana hoki e ia te witi o te rangi ma ratou.

<span id="an_78:25">78:25</span> Kai ana te tangata i ta te anahera kai:
i tukua e ia he kai ma ratou, a makona noa.

<span id="an_78:26">78:26</span> I whakaohokia e ia te marangai i te
rangi: i takina ano te tonga e tona kaha.

<span id="an_78:27">78:27</span> A whakauaina iho e ia te kikokiko ki a
ratou ano he puehu; he manu whai pakau ano he one no te moana.

<span id="an_78:28">78:28</span> A whakangahorotia iho e ia ki waenganui
i to ratou puni: ki o ratou nohoanga a tawhio noa.

<span id="an_78:29">78:29</span> Na kai ana ratou, tino makona; i tukua
hoki e ia ki a ratou ta ratou i hiahia ai:

<span id="an_78:30">78:30</span> Kihai ratou i ngaruru ki ta ratou i
hiahia ai; a i roto tonu ta ratou kai i o ratou mangai,

<span id="an_78:31">78:31</span> Na ka pa te riri o te Atua ki a ratou,
a patua iho e ia te hunga tetere o ratou; piko ana i a ia nga
taitamariki o Iharaira.

<span id="an_78:32">78:32</span> Ahakoa pa katoa tenei, i hara ano
ratou, kihai ano i whakapono ki ana mahi whakamiharo.

<span id="an_78:33">78:33</span> I whakapaua ai e ia o ratou ra ki te
horihori, o ratou tau ki te potatutatu.

<span id="an_78:34">78:34</span> Ka patua ratou e ia, na, ka rapu ratou
i a ia, a ka hoki, ka ui wawe ki te Atua.

<span id="an_78:35">78:35</span> Ka mahara hoki ko te Atua to ratou
kohatu, ko te Atua, ko te Runga Rawa, to ratou kaihoko.

<span id="an_78:36">78:36</span> Otiia kei te patipati o ratou mangai ki
a ia, a teka ana o ratou arero ki a ia.

<span id="an_78:37">78:37</span> Kihai hoki to ratou ngakau i tika ki a
ia; kihai ano ratou i u ki tana kawenata.

<span id="an_78:38">78:38</span> Ko tana ia, he aroha; hipokina ana e ia
te he, kihai ano i whakangaro: ae ra, he maha ana whakahokinga iho i
tona riri, a kihai i oho katoa tona riri.

<span id="an_78:39">78:39</span> I mahara hoki ia he kikokiko nei ratou:
he hau e pahure atu ana, a e kore e hoki mai.

<span id="an_78:40">78:40</span> ¶ Ano te tini o a ratou whakatoinga i a
ia i te koraha, o a ratou whakapouritanga i a ia i te tahora!

<span id="an_78:41">78:41</span> Hoki whakamuri ana ratou, whakamatautau
ana i te Atua: whakatoia ana e ratou te Mea Tapu o Iharaira.

<span id="an_78:42">78:42</span> Kihai ratou i mahara ki tona ringa, ki
te ra i whakaorangia ai ratou e ia i te hoariri;

<span id="an_78:43">78:43</span> Ki tana meatanga i ana tohu ki Ihipa, i
ana merekara ki te parae o Toana;

<span id="an_78:44">78:44</span> I puta ke ai i a ia o ratou awa hei
toto, me o ratou manga wai, te inu ai ratou.

<span id="an_78:45">78:45</span> I tonoa ai e ia he huihuinga namu ki a
ratou, a pau iho ratou; he poroka, i huna ai ratou.

<span id="an_78:46">78:46</span> A hoatu ana e ia o ratou hua ki te
moka; me to ratou mauiui ki te mawhitiwhiti.

<span id="an_78:47">78:47</span> Whakamatea ana e ia a ratou waina ki te
whatu, a ratou rakau hikamora ki te haupapa.

<span id="an_78:48">78:48</span> Tukua ana e ia a ratou kararehe ma te
whatu, a ratou kahui ma nga uira.

<span id="an_78:49">78:49</span> I tukua whakareretia e ia ki a ratou
tona riri, aritarita, weriweri, me te raruraru; he whakaeke na nga
anahera kino.

<span id="an_78:50">78:50</span> A whakatikaia ana e ia he ara mo tona
riri; kihai i tohungia to ratou wairua kei mate: otiia tukua ana e ia to
ratou ora ki te mate uruta.

<span id="an_78:51">78:51</span> Na patua iho e ia nga matamua i Ihipa,
te muanga o to ratou kaha i nga teneti o Hama.

<span id="an_78:52">78:52</span> Otira arahina ana e ia ana ake tangata
ano he hipi; whakahaerea ana ratou e ia i te koraha ano he kahui.

<span id="an_78:53">78:53</span> Na ka arahina marietia ratou e ia, te
wehi ratou: ko o ratou hoariri ia taupokina iho e te moana.

<span id="an_78:54">78:54</span> Na ka kawea ratou e ia ki te rohe o
tona wahi tapu, ki tenei maunga, i hokona nei e tona matau.

<span id="an_78:55">78:55</span> Peia ana e ia nga tauiwi i to ratou
aroaro: a wehea ana e ia he kainga mo ratou ki te aho, whakanohoia iho
nga hapu o Iharaira ki o ratou teneti.

<span id="an_78:56">78:56</span> Heoi ka whakamatauria, ka whakatoia e
ratou te Atua, te Runga Rawa; kihai hoki i mau ki ana whakaaturanga;

<span id="an_78:57">78:57</span> A hoki whakamuri ana, mahi hianga ana,
pera ana me o ratou matua: parori ke ana ratou, he pera me te kopere
tinihanga.

<span id="an_78:58">78:58</span> Na ko o ratou wahi tiketike hei
whakapataritari i a ia; ko o ratou whakapakoko hei mea i a ia kia hae.

<span id="an_78:59">78:59</span> I te rongonga o te Atua, ka riri, ka
tino whakarihariha hoki ki a Iharaira.

<span id="an_78:60">78:60</span> A mahue ake i a ia te tapenakara a
Hiro, te teneti i whakaturia e ia ki waenganui i nga tangata;

<span id="an_78:61">78:61</span> A tukua ana e ia tona kaha hei
whakarau, tona kororia ki te ringa o te hoariri.

<span id="an_78:62">78:62</span> I tukua atu ano e ia tana iwi ma te
hoari; a i riri ki tona kainga tupu.

<span id="an_78:63">78:63</span> Pau ake a ratou taitama i te ahi; kihai
ano a ratou kotiro i marenatia.

<span id="an_78:64">78:64</span> I hinga o ratou tohunga i te hoari;
kihai hoki i tangi a ratou pouaru.

<span id="an_78:65">78:65</span> Na ka maranga te Ariki ano ko tetahi i
te moe, me te tangata kaha e hamama ana i te waina.

<span id="an_78:66">78:66</span> A patua iho e ia a muri o ona hoariri,
meinga ana ratou e ia hei taunutanga mo ake tonu atu.

<span id="an_78:67">78:67</span> I whakakahore ano ia ki te teneti a
Hohepa: a kihai i whiriwhiri i te hapu o Eparaima;

<span id="an_78:68">78:68</span> Heoi ko te hapu o Hura tana i
whiriwhiri ai, ko Maunga Hiona tana i aroha ai.

<span id="an_78:69">78:69</span> A whakaturia ana e ia tona wahi tapu
kia pera me nga wahi teitei; me te whenua i whakapumautia e ia mo ake
tonu atu.

<span id="an_78:70">78:70</span> I whiriwhiria ano e ia a Rawiri, tana
pononga: he mea tango nana i nga kainga hipi:

<span id="an_78:71">78:71</span> Mauria ana mai e ia i te whai i nga
hipi whaereere, hei whangai i a Hakopa, i tana iwi, i a Iharaira hoki, i
tona kainga tupu.

<span id="an_78:72">78:72</span> A rite tonu ki te tapatahi o tona
ngakau tana whangai i a ratou: he arahi mohio hoki ta tona ringa i a
ratou.

<span id="an_79:1">79:1</span> ¶ He himene na Ahapa. E te Atua, kua tae
mai nga tauiwi ki tou kainga tupu, kua noa i a ratou tou temepara tapu,
kua waiho a Hiruharama kia puranga kau ana.

<span id="an_79:2">79:2</span> Ko nga tinana mate o au pononga kua hoatu
e ratou hei kai ma nga manu o te rangi, ko te kikokiko o tau hunga tapu
ma nga kirehe o te whenua.

<span id="an_79:3">79:3</span> Ko o ratou toto, ringihia ake e ratou ano
he wai, ki nga taha o Hiruharama; kahore hoki he tangata hei tanu i a
ratou.

<span id="an_79:4">79:4</span> Kua waiho matou hei tawainga ma o matou
hoa, hei katanga ma te hunga i tetahi taha, i tetahi taha o matou.

<span id="an_79:5">79:5</span> Kia pehea te roa, e Ihowa? E riri tonu
ranei koe ake ake? E ngiha tonu ranei tou hae me he kapura?

<span id="an_79:6">79:6</span> ¶ Ringihia tou riri ki nga tauiwi kahore
nei e matau ki a koe, ki nga rangatiratanga kahore nei e karanga ki tou
ingoa.

<span id="an_79:7">79:7</span> Kua pau hoki a Hakopa i a ratou, kua
ururua i a ratou tona nohoanga.

<span id="an_79:8">79:8</span> Kaua ra e maharatia nga kino o o matou
tupuna; kia hohoro tou aroha ki mua i a matou; kua whakaititia rawatia
hoki matou.

<span id="an_79:9">79:9</span> Awhinatia matou, e te Atua o to matou
whakaoranga, kia whakakororiatia ai tou ingoa: whakaorangia matou,
hipokina hoki o matou hara, he mahara ki tou ingoa.

<span id="an_79:10">79:10</span> Kia mea koia nga tauiwi, Kei hea to
ratou Atua? Kia kite atu matou e matau ana nga tauiwi ki te whakatakinga
i te toto o au pononga i whakahekea nei.

<span id="an_79:11">79:11</span> Kia tae atu ki tou aroaro te aue a te
herehere: kia rite ki te nui o tou kaha tau whakaora i te hunga e meatia
ana kia mate.

<span id="an_79:12">79:12</span> Takiwhitutia atu te utu e hoatu e koe
ki nga uma o o matou hoa mo ta ratou tawai, e tawai nei ratou ki a koe,
e te Ariki.

<span id="an_79:13">79:13</span> Penei ka whakawhetai matou, tau iwi,
nga hipi hoki e hepara nei koe, ki a koe ake ake: ka whakaitea e matou
te whakamoemiti ki a koe, ki nga whakatupuranga katoa.

<span id="an_80:1">80:1</span> ¶ Ki te tino kaiwhakatangi. Hohanimi
Erutu. He himene na Ahapa. Tahuri mai tou taringa, e te Hepara o
Iharaira, e arahi nei i a Hohepa ano he kahui hipi; whiti mai koe e noho
mai na i waenganui i nga kerupima;

<span id="an_80:2">80:2</span> Whakaohoohokia tou kaha i te aroaro o
Eparaima, o Pineamine, o Manahi: a haere mai ki te whakaora i a matou.

<span id="an_80:3">80:3</span> Whakahokia ake matou, e te Atua: kia
marama mai tou mata, a ka ora matou.

<span id="an_80:4">80:4</span> E Ihowa, e te Atua o nga mano, kia pehea
ake te roa o tou riri ki te inoi a tau iwi?

<span id="an_80:5">80:5</span> Kua whangaia mai e koe he roimata hei
taro ma ratou, he nui hoki te mehua roimata kua homai nei e koe kia
inumia e ratou.

<span id="an_80:6">80:6</span> Kua meinga matou e koe hei totohetanga ma
o matou hoa, a e kataina ana matou e o matou hoariri.

<span id="an_80:7">80:7</span> Whakahokia ake matou, e te Atua o nga
mano; kia marama mai tou mata, a ka ora matou.

<span id="an_80:8">80:8</span> ¶ I maua mai e koe he waina i Ihipa: ka
oti i a koe nga tauiwi te panga, na whakatokia iho e koe.

<span id="an_80:9">80:9</span> I whakapaia e koe he tunga mona, na, ka
hou ona pakiaka, a ka kapi te whenua.

<span id="an_80:10">80:10</span> Taumarumaru ana tona ata ki runga ki
nga pukepuke; ko ona manga rite tonu ki nga hita a te Atua.

<span id="an_80:11">80:11</span> I tautotoro atu ona manga ki te moana,
ona rara ki te awa.

<span id="an_80:12">80:12</span> He aha i pakaruhia ai e koe ona taiepa
ki raro, kia kowhakiwhakia ai ia e nga tangata katoa e tika ana i te
ara?

<span id="an_80:13">80:13</span> Mongamonga noa i te poaka toa o te
ngahere, e kainga ana e te kirehe mohoao o te parae.

<span id="an_80:14">80:14</span> Tahuri mai ano, e te Atua o nga mano, e
inoi atu nei matou: titiro iho i te rangi, kia kite mai koe, ka toro mai
i tenei waina.

<span id="an_80:15">80:15</span> I te rakau i whakatokia e tou matau, i
te manga hoki i meinga e koe kia pakari mau.

<span id="an_80:16">80:16</span> Kua pau i te ahi, kua tuaina ki raro:
ngaro iho ratou i te riri o tou mata.

<span id="an_80:17">80:17</span> Waiho tou ringa i runga i te tangata o
tou matau, i te tama a te tangata i whakakahangia e koe mau.

<span id="an_80:18">80:18</span> Penei e kore matou e hoki atu i a koe:
whakahauorangia matou, a ka karanga matou ki tou ingoa.

<span id="an_80:19">80:19</span> Whakahokia ake matou, e Ihowa, e te
Atua o nga mano; kia marama mai tou mata, a ka ora matou.

<span id="an_81:1">81:1</span> ¶ Ki te tino kaiwhakatangi. Kititi. Na
Ahapa. Kia kaha te waiata ki te Atua, ki to tatou kaha: kia hari te
hamama ki te Atua o Hakopa.

<span id="an_81:2">81:2</span> Whakahuatia te himene, maua mai ki konei
te timipera, te hapa reka me te hatere.

<span id="an_81:3">81:3</span> Whakatangihia te tetere i te kowhititanga
marama, i te kinga o te marama, i to tatou ra hakari.

<span id="an_81:4">81:4</span> Ko te tikanga hoki tenei ma Iharaira, he
mea whakarite na te Atua o Hakopa.

<span id="an_81:5">81:5</span> I whakatakotoria tenei e ia ma Hohepa hei
whakaaturanga, i tona haerenga puta noa i te whenua o Ihipa: i rongo ai
ahau ki reira i tetahi reo, kahore ahau i matau.

<span id="an_81:6">81:6</span> I tangohia mai e ahau tona pokohiwi i te
pikaunga: whakarerea ake e ona ringa te kete.

<span id="an_81:7">81:7</span> I karanga koe ki ahau i te pouritanga, a
kua ora koe i ahau; i whakahoki kupu ahau ki a koe i te wahi ngaro o te
whatitiri; i whakamatau i a koe ki nga wai o Meripa. (Hera.

<span id="an_81:8">81:8</span> ¶ Whakarongo, e taku iwi, a ka whakaatu
ahau ki a koe: e Iharaira, ki te whakarongo koe ki ahau;

<span id="an_81:9">81:9</span> Aua tetahi atua ke i roto i a koe; kaua
ano e koropiko ki te atua ke.

<span id="an_81:10">81:10</span> Ko Ihowa ahau, ko tou Atua, i arahina
mai ai koe i te whenua o Ihipa: kia nui te kowhera o tou mangai, a maku
e whakaki.

<span id="an_81:11">81:11</span> Otiia kihai taku iwi i pai ki te
whakarongo ki toku reo: kihai ano a Iharaira i aro ki ahau.

<span id="an_81:12">81:12</span> Na tukua atu ana ratou e ahau ki te
maro o o ratou ngakau: a haere ana ratou i runga i o ratou whakaaro.

<span id="an_81:13">81:13</span> Aue, te whakarongo taku iwi ki ahau! Te
haere a Iharaira i aku ara!

<span id="an_81:14">81:14</span> Penei e kore e aha kua whati i ahau te
tara o o ratou hoariri: kua tahuri ano toku ringa ki o ratou hoariri.

<span id="an_81:15">81:15</span> Ko te hunga e kino ana ki a Ihowa kua
ngohengohe ki a ia: ko to ratou taima ia kua mau tonu.

<span id="an_81:16">81:16</span> Kua whangainga hoki ratou e ia ki te
witi pai rawa, kua whakamakonatia ano koe e ahau ki te honi i roto i te
kohatu.

<span id="an_82:1">82:1</span> ¶ He himene na Ahapa. E tu ana te Atua i
roto i te whakaminenga o te Atua, e whakawa ana i waenganui i nga atua.

<span id="an_82:2">82:2</span> Kia pehea ake te roa o ta koutou whakawa
he, o ta koutou whakapai ki nga kanohi o te hunga kino. (Hera.

<span id="an_82:3">82:3</span> Whakatikaia ta te ware, ta te pani: kia
tika te whakawa mo te ngakau mamae, mo te rawakore.

<span id="an_82:4">82:4</span> Whakaorangia te ware me te rawakore;
tangohia mai ratou i te ringa o te tangata kino.

<span id="an_82:5">82:5</span> Kahore o ratou matauranga, kakore hoki e
mahara; e kopikopiko noa ana ratou i te pouri; e oioi ana nga turanga
katoa o te whenua.

<span id="an_82:6">82:6</span> ¶ I mea ahau, He atua koutou, he tama
katoa na te Runga Rawa.

<span id="an_82:7">82:7</span> Heoi ka pera koutou me te tangata, ka
mate; ka hinga, ka pera me tetahi o nga piriniha.

<span id="an_82:8">82:8</span> E ara, e te Atua, whakawakia te whenua:
mou hoki nga tauiwi katoa.

<span id="an_83:1">83:1</span> ¶ He waiata, he himene, na Ahapa. E te
Atua, kei wahangu koe, kei whakarongo puku, kei ata noho, e te Atua.

<span id="an_83:2">83:2</span> He mea hoki, tenei ou hoariri te ngangau
nei, a kua ara nga matenga o te hunga e kino ana ki a koe.

<span id="an_83:3">83:3</span> Kua ata ngarahu ratou ki tau iwi, e
whakatakoto korero ana hoki ratou mo au mea huna.

<span id="an_83:4">83:4</span> Kua mea nei ratou, Tena, tatou ka huna i
a ratou, kia kore ai tena iwi; kia kaua ai hoki e maharatia te ingoa o
Iharaira a muri ake nei.

<span id="an_83:5">83:5</span> Kua kotahi to ratou ngakau i a ratou e
runanga ana: kua whakatakoto ratou he tikanga kino ki a koe;

<span id="an_83:6">83:6</span> Ko nga teneti o Eroma, o nga Ihimaeri, o
Moapa, o nga Hakarini;

<span id="an_83:7">83:7</span> A Kepara, a Amona, a Amareke, nga
Pirihitini, me nga tangata o Taira:

<span id="an_83:8">83:8</span> Kua uru hoki a Ahiria ki roto ki a ratou;
kua awhinatia e ratou nga tamariki a Rota. (Hera.

<span id="an_83:9">83:9</span> ¶ Peratia ratou me Miriana: me Hihera, me
Iapini, i te awa i Kihona:

<span id="an_83:10">83:10</span> I mate nei ki Eneroro, i waiho nei hei
whakawairakau mo te whenua.

<span id="an_83:11">83:11</span> Kia rite o ratou rangatira ki a Orepe
raua ko Teepe, ae, o ratou ariki katoa hoki ki a Tepa raua ko Taramuna;

<span id="an_83:12">83:12</span> Mo ratou i mea, Tatou ka tango i nga
kainga o te Atua mo tatou.

<span id="an_83:13">83:13</span> E toku Atua, meinga ratou kia rite ki
te awhiowhio puehu, ki te papapa e puhia ana e te hau.

<span id="an_83:14">83:14</span> Kia rite ki te ahi e kai ana i te
ngahere, ki te mura hoki e toro ai nga maunga;

<span id="an_83:15">83:15</span> Kia pera te whai o tau awha i a ratou,
tau whakaohorere hoki i a ratou ki tau paroro.

<span id="an_83:16">83:16</span> Whakakiia o ratou kanohi ki te whakama:
kia rapu ai ratou ki tou ingoa, e Ihowa.

<span id="an_83:17">83:17</span> Kia whakama, kia ohorere ratou ake ake;
ae, kia numinumi ratou, kia ngaro hoki.

<span id="an_83:18">83:18</span> Kia matau ai ratou, ko koe anake, ko
Ihowa nei tou ingoa, te Runga Rawa i te whenua katoa.

<span id="an_84:1">84:1</span> ¶ Ki te tino kaiwhakatangi. Kititi. He
himene ma nga tama a Koraha. Ano te ataahua o ou tapenakara, e Ihowa o
nga mano!

<span id="an_84:2">84:2</span> E hiahia ana toku wairua, ae, e hemo ana
ki nga marae o Ihowa: e tangi ana toku ngakau me oku kikokiko ki te Atua
ora.

<span id="an_84:3">84:3</span> Me te pihoihoi hoki kua kite i tetahi
whare, me te warou ano hoki i tetahi ohanga mona, hei takotoranga mo ana
pi, ara i au aata, e Ihowa o nga mano, e toku Kingi, e toku Atua.

<span id="an_84:4">84:4</span> Ka hari te hunga e noho ana i tou whare:
he whakamoemiti tonu ta ratou ki a koe. (Hera.

<span id="an_84:5">84:5</span> Ka hari te tangata ko tona kaha nei kei a
koe: kei roto i o ratou ngakau nga huarahi ki reira.

<span id="an_84:6">84:6</span> Ka haere ratou ra te raorao o Paka, ka
meinga e ratou hei puna: ngaro iho ano hoki nga poka i te ua.

<span id="an_84:7">84:7</span> Ka haere atu ratou i te kaha ki te kaha;
ka kitea ratou ki te aroaro o te Atua i Hiona.

<span id="an_84:8">84:8</span> ¶ E Ihowa, e te Atua o nga mano,
whakarongo ki taku inoi: tahuri mai tou taringa, e te Atua o Hakopa.
(Hera.

<span id="an_84:9">84:9</span> Titiro mai, e te Atua, e to matou
whakangungu rakau: tirohia iho hoki te mata o tau tangata i whakawahi
ai.

<span id="an_84:10">84:10</span> No te mea, he ra kotahi i ou whare, pai
atu i nga ra kotahi mano: te tiaki tatau i te whare o toku Atua, pai atu
ki ahau i te noho ki nga teneti o te kino.

<span id="an_84:11">84:11</span> He ra hoki a Ihowa te Atua, he
whakangungu rakau: ka homai e Ihowa te atawhai me te kororia; e kore e
kaiponuhia e ia tetahi mea pai ki te hunga e tapatahi ana te haere.

<span id="an_84:12">84:12</span> E Ihowa o nga mano, ka hari te tangata
e whakawhirinaki ana ki a koe.

<span id="an_85:1">85:1</span> ¶ Ki te tino kaiwhakatangi. He himene ma
nga tama a Koraha. E Ihowa, kua aro mai koe ki tou whenua, kua
whakahokia mai e koe a Hakopa i te whakarau.

<span id="an_85:2">85:2</span> Kua murua e koe te kino o tau iwi, kua
hipokina e koe o ratou hara katoa (Hera.

<span id="an_85:3">85:3</span> Kua mutu katoa tou weriweri; kua tahuri
ke koe i te aritarita o tou riri.

<span id="an_85:4">85:4</span> Whakahokia ake matou, e te Atua o to
matou whakaoranga: meinga hoki kia mutu tou riri ki a matou.

<span id="an_85:5">85:5</span> E riri ranei koe ki a matou ake ake? E
mauahara tonu ranei, ki nga whakatupuranga katoa?

<span id="an_85:6">85:6</span> E kore ianei koe e whakahoki ake i a
matou ki te ora: kia hari ai tau iwi ki a koe?

<span id="an_85:7">85:7</span> E Ihowa, whakakitea mai tau mahi tohu ki
a matou: tukua mai ki a matou tau whakaoranga.

<span id="an_85:8">85:8</span> ¶ Ka whakarongo ahau ki ta te Atua, ki ta
Ihowa, e korero ai: no te mea mo te rongo mau ana korero ki tana iwi, ki
tana hunga tapu hoki; kaua ia ratou e hoki ki te wairangi.

<span id="an_85:9">85:9</span> Ina, he tata tonu tana whakaoranga ki te
hunga e wehi ana ki a ia, kia noho ai te kororia ki to tatou whenua.

<span id="an_85:10">85:10</span> Kua tutaki te mahi tohu raua ko te
pono: kua kihi ki a raua te tika me te rongo mau.

<span id="an_85:11">85:11</span> Ka tupu ake te pono i te whenua, a ka
titiro iho te tika i te rangi.

<span id="an_85:12">85:12</span> Ae, ka homai e Ihowa te pai: a ka tukua
mai ona hua e to tatou whenua.

<span id="an_85:13">85:13</span> Ka haere te tika i mua i a ia, hei
whakatu i a tatou ki te ara o ona hikoinga.

<span id="an_86:1">86:1</span> ¶ He inoi na Rawiri. Whakatitahatia iho
tou taringa, e Ihowa whakahokia mai he kupu ki ahau; he ware hoki ahau,
he rawakore.

<span id="an_86:2">86:2</span> Tiakina toku wairua: he tapu hoki ahau;
mau, e toku Atua, e whakaora tau pononga e whakawhirinaki atu nei ki a
koe.

<span id="an_86:3">86:3</span> Tohungia ahau, e te Ariki: e karanga nei
hoki ahau ki a koe i te ra roa nei.

<span id="an_86:4">86:4</span> Whakaharitia te wairua o tau pononga; ka
ara atu nei hoki toku wairua, e te Ariki, ki a koe.

<span id="an_86:5">86:5</span> He pai hoki koe, e te Ariki, he ngawari:
e ranea ana hoki tau mahi tohu ki te hunga katoa e karanga ana ki a koe.

<span id="an_86:6">86:6</span> Tahuri mai tou taringa, e Ihowa, ki taku
inoi: whakarongo kitoku reo unene.

<span id="an_86:7">86:7</span> Ka karanga ahau ki a koe i te ra o toku
pouri: e whakahoki kupu mai hoki koe ki ahau.

<span id="an_86:8">86:8</span> ¶ Kahore he rite mou, e te Ariki, i roto
i nga atua: kahore hoki he rite mo au mahi.

<span id="an_86:9">86:9</span> Ka haere mai nga iwi katoa i hanga e koe,
a ka koropiko ki tou aroaro, e te Ariki; ka whakakororia hoki i tou
ingoa.

<span id="an_86:10">86:10</span> He nui hoki koe, e mahi ana i nga mea
whakamiharo: ko koe anake te Atua.

<span id="an_86:11">86:11</span> Whakaakona ahau ki tau ara, e Ihowa; ka
haere ahau i runga i tou pono: whakatapatahitia toku ngakau ki te wehi i
tou ingoa.

<span id="an_86:12">86:12</span> Ka whakamoemiti katoa toku ngakau ki a
koe, e te Ariki, e toku Atua: ka whakakororia ano i tou ingoa ake ake.

<span id="an_86:13">86:13</span> He nui hoki tau mahi tohu ki ahau: a
kua whakaorangia e koe toku wairua i te reinga i raro riro.

<span id="an_86:14">86:14</span> E te Atua, kua whakatika ki ahau te
hunga whakakake: kua whaia ano toku wairua e te huihuinga o te hunga
tutu; kahore hoki koe e waiho i to ratou aroaro.

<span id="an_86:15">86:15</span> Ko koe ia, e te Ariki, he Atua atawhai,
he tohu tangata: he puhoi ki te riri, e hua ana te mahi tohu me te pono.

<span id="an_86:16">86:16</span> Tahuri mai ki ahau, tohungia hoki ahau:
homai tou kaha ki tau pononga, whakaorangia te tama a tau pononga
wahine.

<span id="an_86:17">86:17</span> Whakakitea mai ki ahau he tohu mo te
pai: kia kite ai te hunga e kino ana ki ahau, kia whakama ai: nou e
Ihowa i awhina i ahau, i whakamarie i ahau.

<span id="an_87:1">87:1</span> ¶ He himene, he waiata ma nga tama a
Koraha. Kei nga maunga tapu tona turanga:

<span id="an_87:2">87:2</span> E arohaina rawatia ana e Ihowa nga kuwaha
o Hiona i nga nohoanga katoa o Hakopa.

<span id="an_87:3">87:3</span> He mea kororia nga mea e korerotia ana
mou, e te pa o te Atua. (Hera.

<span id="an_87:4">87:4</span> ¶ Ka korerotia e ahau a Rahapa raua ko
Papurona ki roto i te hunga e matau ana ki ahau: tirohia atu a
Pirihitia, a Taira, a Etiopia; i whanau tenei ki reira.

<span id="an_87:5">87:5</span> Ae ra ko te kupu tenei mo Hiona, I whanau
tenei me tera ki reira: ma te Runga Rawa pu ano ia e whakapumau.

<span id="an_87:6">87:6</span> Ka korerotia e Ihowa, ina tuhituhia nga
iwi, I whanau tenei ki reira. (Hera.

<span id="an_87:7">87:7</span> Na ka mea te hunga waiata, me te hunga
kanikani, Kei a koe oku puna katoa.

<span id="an_88:1">88:1</span> ¶ He waiata, he himene ma nga tama a
Koraha. Ki te tino kaiwhakatangi. Maharata Reanoto. He Makiri na Hemana
Eterahi. E Ihowa, e te Atua o toku whakaoranga, he tangi taku ki tou
aroaro i te ao, i te po.

<span id="an_88:2">88:2</span> Kia tae atu taku inoi ki tou aroaro:
whakatitahatia mai tou taringa ki taku tangi.

<span id="an_88:3">88:3</span> Kua ki hoki toku wairua i te pouri, a e
whakatata ana toku ora ki te reinga.

<span id="an_88:4">88:4</span> Kua taua tahitia ahau me te hunga e heke
ana ki te rua; e rite ana ahau ki te tangata kahore ona awhina!

<span id="an_88:5">88:5</span> I maka ki waenga i nga tupapaku, me he
tangata i patua e takoto ana i te urupa, kahore nei e maharatia e koe i
muri; he mea momotu ke ratou na tou ringa.

<span id="an_88:6">88:6</span> Kua whakatakotoria ahau e koe ki te rua i
raro riro, ki te pouri, ki nga rire.

<span id="an_88:7">88:7</span> E pehia ana ahau e tou riri, e pakia ana
hoki e koe ki au ngaru katoa. (Hera.

<span id="an_88:8">88:8</span> Kua whakamataratia atu e koe oku hoa kia
tawhiti i ahau: kua meinga ahau e koe hei mea whakarihariha ki a ratou:
kua uakina mai ahau, a kahore e puta ki waho.

<span id="an_88:9">88:9</span> Kua he toku kanohi i te tangihanga: e
karanga ana ahau ki a koe, e Ihowa, i nga ra katoa, kua totoro hoki oku
ringa ki a koe.

<span id="an_88:10">88:10</span> ¶ Tera ranei koe e mahi merekara ki nga
tupapaku? E ara koia te hunga kua mate ki te whakamoemiti ki a koe?
(Hera.

<span id="an_88:11">88:11</span> Ka kauwhautia ranei tou aroha i roto i
te urupa? tou pono i roto i te ngaromanga?

<span id="an_88:12">88:12</span> E matauria koia au mea whakamiharo i
roto i te pouri? tou tika i te whenua o te warewaretanga?

<span id="an_88:13">88:13</span> Ko ahau ia kua karanga ki a koe, e
Ihowa: a i te ata ka tae atu taku inoi ki tou aroaro.

<span id="an_88:14">88:14</span> He aha, e Ihowa, i panga ai toku wairua
e koe? He aha i huna ai tou mata ki ahau?

<span id="an_88:15">88:15</span> No toku tamarikitanga ake ano i pakia
ai ahau, i whakahemohemo ai: i ahau e pehia ana e au whakawehi, ka
pororaru noa iho.

<span id="an_88:16">88:16</span> I tika tou riri nui ma runga i ahau;
kua haukotia ahau e au mea whakawehi.

<span id="an_88:17">88:17</span> Ano he wai ratou ki te karapoti i ahau
i te ra roa nei; hui tahi ratou ki te taiawhio i ahau.

<span id="an_88:18">88:18</span> Kua wehea e koe kia tawhiti atu i ahau
te hoa hei aroha mai, me oku hoa ki roto ki te pouri.

<span id="an_89:1">89:1</span> ¶ He Makiri na Etana Eterahi. Ka
waiatatia e ahau nga mahi tohu a Ihowa ake ake: ka whakapuakina e toku
mangai tou pono ki nga whakatupuranga katoa.

<span id="an_89:2">89:2</span> I mea hoki ahau, Ka hanga ake te mahi
tohu mo ake tonu atu: ka whakapumautia e koe tou pono ki nga tino rangi
ra ano.

<span id="an_89:3">89:3</span> Kua whakarite kawenata ahau ki taku i
whiriwhiri ai: kua oati ki taku pononga ki a Rawiri;

<span id="an_89:4">89:4</span> Ka pumau i ahau ou uri ake ake: ka hanga
tou torona ki nga whakatupuranga katoa. (Hera.

<span id="an_89:5">89:5</span> ¶ Ka whakamoemiti ano nga rangi, e Ihowa,
ki au mahi whakamiharo; ki tou pono hoki i roto i te whakaminenga o te
hunga tapu.

<span id="an_89:6">89:6</span> Ko wai oti i nga rangi hei rite mo Ihowa?
Ko wai i roto i nga tama a te hunga nunui e rite ana ki a Ihowa?

<span id="an_89:7">89:7</span> He Atua whakamataku rawa i roto i te
whakaminenga o te hunga tapu, e wehingia ana i runga ake i a ratou katoa
i tetahi taha, i tetahi taha ona?

<span id="an_89:8">89:8</span> E Ihowa, e te Atua o nga mano, ko wai te
mea kaha hei rite mou, e IHA? Hei rite ranei mo tou pono i tetahi taha
ou, i tetahi taha?

<span id="an_89:9">89:9</span> Ko koe te kingi o te huamo o te moana: ka
oho ona ngaru, ko koe hei whakamarino.

<span id="an_89:10">89:10</span> Mongamonga noa i a koe a Rahapa ano he
tangata i patua: marara ana i a koe, i tou ringa kaha ou hoariri.

<span id="an_89:11">89:11</span> Nau nga rangi, nau te whenua: te ao me
ona mea e hua ana i runga, nau ena i pumau ai.

<span id="an_89:12">89:12</span> Ko te raki me te tonga nau ena i hanga:
ka hari a Taporo raua ko Heremona ki tou ingoa.

<span id="an_89:13">89:13</span> He takakau marohirohi tou: he pakari
tou ringa, rewa tonu tou matau ki runga.

<span id="an_89:14">89:14</span> Ko te tika me te whakawa te turanga o
tou torona: e haere ana te mahi tohu me te pono i mua i tou aroaro.

<span id="an_89:15">89:15</span> ¶ Ka hari te iwi e mohio ana ki te
tangi whakahari: e haere ana ratou, e Ihowa, i te marama o tou mata.

<span id="an_89:16">89:16</span> E hari ana ratou ki tou ingoa i te roa
o te ra: a ma tou tika ka kake ai ratou.

<span id="an_89:17">89:17</span> Ko koe hoki te kororia o to ratou kaha:
ma tau manako ano ka ara ai to matou haona.

<span id="an_89:18">89:18</span> Na Ihowa hoki to matou whakangungu
rakau: a na te Mea Tapu o Iharaira to tatou kingi.

<span id="an_89:19">89:19</span> ¶ I korero moemoea koe i reira ki tau
Mea Tapu, i mea, Kua hoatu e ahau he kaha ki runga ki tetahi marohirohi;
kua whakanuia e ahau tetahi i whiriwhiria i roto i te iwi.

<span id="an_89:20">89:20</span> Kua kitea e ahau taku pononga, a
Rawiri: kua whakawahia ia e ahau ki taku hinu tapu:

<span id="an_89:21">89:21</span> Ka u atu toku ringa hei awhina mona: ma
toku takakau ano ia e whakakaha.

<span id="an_89:22">89:22</span> E kore te hoariri e whai wahi ki a ia:
e kore ano hoki te tama a te kino e tukino i a ia.

<span id="an_89:23">89:23</span> Maku e tukituki ona hoariri ki tona
aroaro: ka whiua e ahau te hunga e kino ana ki a ia.

<span id="an_89:24">89:24</span> Otira ka mau ki a ia toku pono me taku
mahi tohu: a ma toku ingoa ka ara ai tona haona.

<span id="an_89:25">89:25</span> Maku ano tona ringa ka pa ai ki te
moana: tona matau ki nga awa.

<span id="an_89:26">89:26</span> Ka karanga ia ki ahau, Ko koe toku
Papa, toku Atua, te kohatu o toku whakaoranga.

<span id="an_89:27">89:27</span> Ka waiho ano ia hei matamua maku ki
runga ake i nga kingi o te whenua.

<span id="an_89:28">89:28</span> Ka rongoatia e ahau taku mahi tohu mona
ake tonu atu: ka mau tonu taku kawenata ki a ia.

<span id="an_89:29">89:29</span> Ka meinga hoki e ahau ona uri kia mau
tonu ake ake, tona torona ano ko nga ra o te rangi.

<span id="an_89:30">89:30</span> Ki te whakarerea e ana tamariki taku
ture, a kahore e haere i aku whakaritenga;

<span id="an_89:31">89:31</span> Ki te takahi ratou i aku tikanga; a
kahore e pupuri i aku whakahau;

<span id="an_89:32">89:32</span> Katahi ka whaia ta ratou mahi tutu e
taku rakau, o ratou kino e te whiu.

<span id="an_89:33">89:33</span> Otira e kore e tangohia rawatia e ahau
taku mahi tohu i a ia, e tuku ranei i toku pono kia he.

<span id="an_89:34">89:34</span> E kore taku kawenata e takahia e ahau,
e kore ano e whakarereketia te mea i puta i oku ngutu.

<span id="an_89:35">89:35</span> Kotahi aku oatitanga i toku tapu; e
kore ahau e teka ki a Rawiri.

<span id="an_89:36">89:36</span> Ka mau tonu tona uri ake ake; a ka rite
tona torona ki te ra i toku aroaro.

<span id="an_89:37">89:37</span> Ka rite tona pumau ki to te marama ake
ake: hei kaiwhakaatu pono ano i runga i te rangi. (Hera.

<span id="an_89:38">89:38</span> ¶ Na kua panga nei koe, kua
whakarihariha, kua riri ki tau i whakawahi ai.

<span id="an_89:39">89:39</span> Kua weriweri koe ki te kawenata ki tau
pononga: kua whakanoaia e koe tona karauna, taka noa ki te whenua.

<span id="an_89:40">89:40</span> Kua pakaruhia e koe ona taiepa katoa;
whakamotitia iho e koe ona pa kaha.

<span id="an_89:41">89:41</span> E pahua ana i a ia nga tangata katoa e
tika ana i te ara: he tawainga ia na ona hoa tata.

<span id="an_89:42">89:42</span> Kua whakarewaina e koe te ringa matau o
ona hoa whawhai: kua meinga e koe kia hari ona hoa whawhai katoa.

<span id="an_89:43">89:43</span> Ae, e ngore ana i a koe te mata o tana
hoari: kihai ano koe i tautoko i a ia ki te tatauranga.

<span id="an_89:44">89:44</span> Kua whakamutua e koe tona kororia, kua
maka tona torona ki raro ki te whenua.

<span id="an_89:45">89:45</span> Kua poroa e koe nga ra o tona
taitamarikitanga: kua hipokina ia e koe ki te whakama. (Hera.

<span id="an_89:46">89:46</span> Kia pehea te roa, e Ihowa, e whakangaro
ai koe i a koe, ake tonu atu? Kia pehea te roa e toro ana tou riri ano
he ahi?

<span id="an_89:47">89:47</span> Kia mahara ki te poto rawa o toku
taima: he aha i hanga ai e koe nga tangata katoa hei kore noa iho?

<span id="an_89:48">89:48</span> Ko wai tena tangata e ora nei, a e kore
e kite i te mate? E mawhiti koia i a ia tona wairua i te kaha o te
reinga? (Hera.

<span id="an_89:49">89:49</span> E te Ariki, kei hea au arohatanga o mua
i oatitia ai e koe ki a Rawiri i runga i tou pono?

<span id="an_89:50">89:50</span> Maharatia, e te Ariki, te tawai ki au
pononga; e mau nei ki toku uma te tawai a nga iwi nunui katoa:

<span id="an_89:51">89:51</span> Te tawai a ou hoariri, e Ihowa, ta
ratou tawai nei ki nga hikoinga o tau i whakawahi ai.

<span id="an_89:52">89:52</span> Kia whakapaingia a Ihowa ake ake.
Amine, ae Amine.

<span id="an_90:1">90:1</span> ¶ He inoi na Mohi, na te tangata a te
Atua. E te Ariki, ko koe to matou nohoanga i nga whakatupuranga katoa.

<span id="an_90:2">90:2</span> Kahore ano i whanau noa nga maunga,
kahore i hanga e koe te whenua me te ao, ko koe te Atua no tua whakarere
a ake tonu atu.

<span id="an_90:3">90:3</span> E whakahokia ana e koe te tangata kia
mongamonga noa, a e mea ana, E hoki, e nga tama a te tangata.

<span id="an_90:4">90:4</span> Ki tau titiro hoki, he rite nga tau
kotahi mano ki te ra onanahi, kua pahure atu nei, ki te mataaratanga
hoki i te po.

<span id="an_90:5">90:5</span> Me te mea na te waipuke tau kahakinga i a
ratou; he moe ratou: i te ata ano he tarutaru e tupu ana.

<span id="an_90:6">90:6</span> I te ata e tupu ana, e pihi ana: i te
ahiahi kua kotia, kua maroke.

<span id="an_90:7">90:7</span> ¶ Kua hemo nei hoki matou i tou riri: ka
ohorere hoki i tou aritatanga.

<span id="an_90:8">90:8</span> Kua maka e koe o matou kino ki tou
aroaro, o matou mea huna ki te marama o tou mata.

<span id="an_90:9">90:9</span> Ka pau o matou ra katoa, me te riri ano
koe: hemo ake o matou tau ano he korero e korerotia ana.

<span id="an_90:10">90:10</span> Ko nga ra o o matou tau e whitu tekau
tau; a ki te whai kaha, ka waru tekau tau; heoi he mahi mauiui, he pouri
to ratou kaha; ka hohoro hoki te hatepea atu, a ka rere atu matou.

<span id="an_90:11">90:11</span> Ko wai te matau ana ki te kaha o tou
riri? Rite pu ki te wehi ki a koe tou riri.

<span id="an_90:12">90:12</span> ¶ Akona matou ki te tatau i o matou ra,
kia anga ai te ngakau ki te whakaaro.

<span id="an_90:13">90:13</span> Hoki mai, e Ihowa, kia pehea ake te
roa? A kia puta ke he whakaaro mou ki au pononga.

<span id="an_90:14">90:14</span> Kia na matou i te ata i tau mahi tohu:
kia hari ai matou, kia koa ai, i o matou ra katoa.

<span id="an_90:15">90:15</span> Whakaharitia matou, kia rite ki nga ra
i whakawhiua ai matou e koe, ki nga tau i kite ai matou i te kino.

<span id="an_90:16">90:16</span> Kia puta mai tau mahi ki au pononga, me
tou kororia ki a ratou tamariki.

<span id="an_90:17">90:17</span> A hei runga i a matou te ataahua o
Ihowa, o to matou Atua: whakapumautia ano ki a matou te mahi a o matou
ringa, ae ra, te mahi a o matou ringa, whakapumautia e koe.

<span id="an_91:1">91:1</span> ¶ Ko te tangata kei te wahi ngaro o te
Runga Rawa tona kainga, ka noho ia i raro i te taumarumarutanga o te
Kaha Rawa.

<span id="an_91:2">91:2</span> Ka kiia e ahau a Ihowa, Ko ia toku
piringa, toku pa, toku Atua, ka whakawhirinaki ahau ki a ia.

<span id="an_91:3">91:3</span> Mana hoki koe e whakaora i te mahanga a
te kaihopu manu, i te mate nanakia.

<span id="an_91:4">91:4</span> Ka hipokina koe e ia ki ona hou, a ka
piri koe ki raro i ona pakau: ko tona pono hei whakangungu rakau, hei
puapua mou.

<span id="an_91:5">91:5</span> E kore koe e wehi i te mea whakamataku i
te po: i te pere e rere ana i te awatea.

<span id="an_91:6">91:6</span> I te mate uruta e rere ana i te pouri: i
te whakangaromanga e whakangaro ana i te poutumarotanga.

<span id="an_91:7">91:7</span> He mano te hinga ki tou taha, tekau hoki
nga mano ki tou matau; otiia e kore e tata ki a koe.

<span id="an_91:8">91:8</span> Ka titiro kau ou kanohi, ka matakitaki ki
te utu mo te hunga kino.

<span id="an_91:9">91:9</span> ¶ Ko koe hoki, e Ihowa, toku piranga! kua
waiho e koe te Runga Rawa hei nohoanga mou:

<span id="an_91:10">91:10</span> Kahore he kino e pa ki a koe, kahore
ano he whiu e tata ki tou teneti.

<span id="an_91:11">91:11</span> Ka korerotia iho hoki koe e ia ki ana
anahera kia tiakina koe i ou ara katoa.

<span id="an_91:12">91:12</span> Ma ratou koe e hiki ake ki o ratou
ringa, kei tutuki tou waewae ki te kohatu.

<span id="an_91:13">91:13</span> Ka haere koe i runga i te raiona, i te
neke: ka takahia e koe ki raro te kuao raiona me te nakahi.

<span id="an_91:14">91:14</span> Ka whakaora ahau i a ia, mona i aroha
ki ahau; maku ia e whakateitei ake, mona i matau ki toku ingoa.

<span id="an_91:15">91:15</span> Ka karanga ia ki ahau, a ka whakahoki
kupu ahau ki a ia: ka tata ahau ki a ia i te wa o te he; maku ia e
whakaora, maku ano ia e whakahonore.

<span id="an_91:16">91:16</span> Ka whakaroaina e ahau ona ra, a na noa
ia: ka whakakitea hoki taku whakaoranga ki a ia.

<span id="an_92:1">92:1</span> ¶ He himene, he waiata mo te ra Hapati.
He mea pai te whakawhetai ki a Ihowa, te himene atu ki tou ingoa, e te
Runga Rawa:

<span id="an_92:2">92:2</span> Te whakakite i tou atawhai i te ata, i
tou pono i nga po katoa;

<span id="an_92:3">92:3</span> I runga i te aho tekau, i te hatere; i te
tangi huatau a te hapa.

<span id="an_92:4">92:4</span> Nau hoki ahau, e Ihowa, i whakahari ki
tau mahi: ka whakamanamana ahau ki nga meatanga a ou ringa.

<span id="an_92:5">92:5</span> Ano te nui o au mahi, e Ihowa! hohonu
rawa ou whakaaro.

<span id="an_92:6">92:6</span> Ko te tangata poauau, kahore ia e matau;
kahore hoki tenei e mohiotia e te kuware.

<span id="an_92:7">92:7</span> ¶ Kia pihi ake nga whakaarokore ano he
tarutaru, a kia tupu nga kaimahi katoa i te kino; he ngaromanga tena no
ratou ake ake;

<span id="an_92:8">92:8</span> Ko koe ia, e Ihowa, kei runga rawa ake
ake.

<span id="an_92:9">92:9</span> Na, ko ou hoa whawhai, e Ihowa, na, ko ou
hoa whawhai, ka ngaro; ka marara katoa nga kaimahi i te kino.

<span id="an_92:10">92:10</span> Otira ka ara i a koe toku haona, ka
pera i to te kau maka: ka whakawahia ahau ki te hinu hou.

<span id="an_92:11">92:11</span> Ka kite hoki toku kanohi i taku i
hiahia ai ki runga ki oku hoariri, ka rongo oku taringa i taku i hiahia
ai o te hunga kino e whakatika ana mai ki ahau.

<span id="an_92:12">92:12</span> Ka rite te tupu o te tangata tika ki to
te nikau; ka rite tona nui ki to te hita i Repanona.

<span id="an_92:13">92:13</span> Ko te hunga i whakatokia ki te whare o
Ihowa ka tupu ki nga marae o to tatou Atua.

<span id="an_92:14">92:14</span> Ka whai hua tonu ratou ua hina: ki tonu
i te wai, matomato tonu;

<span id="an_92:15">92:15</span> Hei whakakite i te tika o Ihowa: ko ia
toku kohatu, kahore hoki ona he.

<span id="an_93:1">93:1</span> ¶ E kingi ana a Ihowa; he kororia tona
kakahu; he kakahu to Ihowa, he mea whitiki ia ki te kaha: kua u hoki te
ao, te taea te nekeneke.

<span id="an_93:2">93:2</span> No mua iho tou torona i whakapumautia ai:
nonamata riro koe.

<span id="an_93:3">93:3</span> Ko nga roma, e Ihowa, kua ara, nga roma
nei, kua ara to ratou reo; ka ara nga ngaru o nga roma.

<span id="an_93:4">93:4</span> I runga ake i nga reo o nga wai maha, i
nga tuatea nunui o te moana, ko Ihowa i runga, te mea kaha.

<span id="an_93:5">93:5</span> Pono atu au whakaaturanga: he huatau te
tapu mo tou whare, e Ihowa, mo ake tonu atu.

<span id="an_94:1">94:1</span> ¶ E Ihowa, e te Atua, e te Kairapu utu; e
te Atua, e te Kairapu utu, tiaho mai.

<span id="an_94:2">94:2</span> E ara, e te Kaiwhakawa o te whenua: hoatu
te utu e rite ana ki te hunga whakakake.

<span id="an_94:3">94:3</span> Kia pehea te roa, e Ihowa, o te hunga
kino nei, kia pehea te roa o te hunga kino e whakamanamana ana?

<span id="an_94:4">94:4</span> Kei te korero whakatu ratou, kei te
korero whakahi: kei te korero whakapehapeha ki a ratou nga kaimahi katoa
i te kino.

<span id="an_94:5">94:5</span> Mongamonga noa tau iwi i a ratou, e
Ihowa: e tukinotia ana e ratou tou kainga tupu.

<span id="an_94:6">94:6</span> E patua ana e ratou te pouaru, te manene:
e kohuru ana i te pani.

<span id="an_94:7">94:7</span> A e mea ana, E kore a Ihowa e kite; e
kore e maharatia e te Atua o Hakopa.

<span id="an_94:8">94:8</span> Kia matau, e nga poauau o te iwi: a hea
ano koutou whai mahara ai, e nga kuware?

<span id="an_94:9">94:9</span> Ko te kaiwhakato o te taringa, e kore
ranei ia e rongo? Ko te kaihanga o te kanohi, e kore ianei ia e kite?

<span id="an_94:10">94:10</span> Ko te kaipapaki o nga iwi e kore ranei
ia e papaki, ara ko te kaiwhakaako nei i te tangata kia mohio?

<span id="an_94:11">94:11</span> E matau ana a Ihowa ki nga whakaaro o
te tangata, he mea teka noa.

<span id="an_94:12">94:12</span> ¶ Ka hari te tangata e pakia ana e koe,
e Ihowa: e whakaakona ana i roto i tau ture;

<span id="an_94:13">94:13</span> Kia marie ai tona ngakau i a koe i nga
ra o te he, a keria noatia iho te poka mo te tangata kino.

<span id="an_94:14">94:14</span> E kore hoki a Ihowa e panga i tana iwi,
e kore ano e whakarere i tona kainga tupu.

<span id="an_94:15">94:15</span> Engari e hoki te whakawa ki te tika: a
e arumia e nga tangata ngakau tika katoa.

<span id="an_94:16">94:16</span> Ko wai toku hei whakatika ake ki te
hunga kino? Ko wai toku hei tu ake ki nga kaimahi i te hara?

<span id="an_94:17">94:17</span> Mehemea kaua a Ihowa hei awhina moku,
penei kua noho kupukore noa atu toku wairua.

<span id="an_94:18">94:18</span> I taku meatanga, Ka paheke toku waewae;
na tau mahi tohu, e Ihowa, ahau i tautoko ake.

<span id="an_94:19">94:19</span> I oku whakaaronga maha i roto i toku
ngakau ko au whakamarie toku oranga ngakau.

<span id="an_94:20">94:20</span> Tera ranei e whakahoa ki a koe te
torona o te kino, e whakatakoto nei i te mahi nanakia hei ture?

<span id="an_94:21">94:21</span> Kei te whakahuihui ratou ki te poke i
te wairua o te tangata tika, e mea ana kia heke te toto harakore.

<span id="an_94:22">94:22</span> Ko Ihowa ia toku pa teko: ko toku Atua
hei kohatu piringa moku.

<span id="an_94:23">94:23</span> A nana i whakahoki to ratou kino ki
runga ki a ratou, a tera ia e whakangaro i a ratou i roto i o ratou
kino: ma Ihowa, ma to tatou Atua ratou e whakangaro.

<span id="an_95:1">95:1</span> ¶ Tena, kia waiata tatou ki a Ihowa: kia
hari te hamama ki te kamaka o to tatou whakaoranga.

<span id="an_95:2">95:2</span> Kia haere tatou me te whakawhetai atu ki
tona aroaro: kia ngahau hoki a tatou himene ki a ia.

<span id="an_95:3">95:3</span> No te mea he Atua nui hoki a Ihowa, he
Kingi nui i nga atua katoa.

<span id="an_95:4">95:4</span> Kei tona ringa nga wahi hohonu o te
whenua: a nana nga maunga teitei.

<span id="an_95:5">95:5</span> Nana te moana, nana ano i hanga, a na ona
ringa i whai ahua ai te whenua maroke.

<span id="an_95:6">95:6</span> Haere mai tatou, kia koropiko, kia tuohu:
kia tukua nga turi ki te aroaro o Ihowa, o to tatou Kaihanga.

<span id="an_95:7">95:7</span> ¶ Ko ia hoki to tatou Atua; ko tatou tana
iwi e hepara ai, nga hipi a tona ringa. Ki te rongo koutou ki tona reo
aianei.

<span id="an_95:8">95:8</span> Kaua e whakapakeketia o koutou ngakau:
kei pera me o te whakatoinga, me o te ra o te whakamatautauranga i te
koraha;

<span id="an_95:9">95:9</span> I ahau i whakamatautauria e o koutou
matua, i ata mohiotia, i to ratou kitenga ano hoki i aku mahi.

<span id="an_95:10">95:10</span> E wha tekau nga tau i hoha ai ahau ki
tenei whakatupuranga, na ka mea ahau; He iwi ngakau kotiti ke ratou,
kahore hoki ratou e mohio ki aku ara.

<span id="an_95:11">95:11</span> Na reira i riri ai ahau, i oati ai
hoki; e kore ratou e tae ki toku okiokinga.

<span id="an_96:1">96:1</span> ¶ Waiatatia he waiata hou ki a Ihowa:
waiata, e te whenua katoa, ki a Ihowa.

<span id="an_96:2">96:2</span> Waiata ki a Ihowa, whakapaingia tona
ingoa: whakakitea tana whakaoranga i tenei ra, i tenei ra.

<span id="an_96:3">96:3</span> Whakapuakina tona kororia i waenganui i
nga tauiwi, ana mahi whakamiharo i waenganui i nga iwi katoa.

<span id="an_96:4">96:4</span> He nui hoki a Ihowa, he tika ano kia nui
te whakamoemiti ki a ia: kia wehingia nuitia ai i nga atua katoa.

<span id="an_96:5">96:5</span> He whakapakoko hoki nga atua katoa o nga
iwi: na Ihowa ia i hanga nga rangi.

<span id="an_96:6">96:6</span> He honore, he kororia kei tona aroaro:
kei tona wahi tapu te kaha me te ataahua.

<span id="an_96:7">96:7</span> Waiho atu i a Ihowa, e nga hapu katoa o
nga iwi: waiho atu i a Ihowa te kororia me te kaha.

<span id="an_96:8">96:8</span> Waiho atu i a Ihowa te kororia e tika ana
mo tona ingoa: maua mai he whakahere, haere mai hoki ki ona marae.

<span id="an_96:9">96:9</span> Koropiko ki a Ihowa i roto i te ataahua o
te tapu: kia wehi ra ki tona aroaro, e te whenua katoa.

<span id="an_96:10">96:10</span> ¶ Mea atu i waenganui o nga tauiwi, E
kingi ana a Ihowa: ka u te whenua, te taea te whakangaueue; ka tika ana
whakawa mo nga iwi.

<span id="an_96:11">96:11</span> Kia hari nga rangi, kia koa te whenua,
kia haruru te moana, me nga mea e hua ana i roto.

<span id="an_96:12">96:12</span> Kia hari te mara, me nga mea katoa i
runga: ko reira ano koa ai nga rakau katoa o te ngahere;

<span id="an_96:13">96:13</span> Ki te aroaro o Ihowa, e haere mai ana
hoki ia; e haere mai ana ia ki te whakawa mo te whenua: ka whakawa ia mo
te ao i runga i te tika, mo nga iwi hoki i runga i tona pono.

<span id="an_97:1">97:1</span> ¶ Ko Ihowa te Kingi, kia hari te whenua,
kia koa nga tini moutere.

<span id="an_97:2">97:2</span> Ko te kapua me te pouri kei ona taha
katoa: ko te tika, ko te whakawa, te turanga o tona torona.

<span id="an_97:3">97:3</span> He kapura e haere ana i mua i a ia, a pau
ake ona hoariri a taka noa.

<span id="an_97:4">97:4</span> Marama tonu te ao i ana uira: i kite te
whenua, a wiri ana.

<span id="an_97:5">97:5</span> Rewa noa nga maunga, ano he ware pi, i te
aroaro o Ihowa, i te aroaro o te Ariki o te whenua katoa.

<span id="an_97:6">97:6</span> E whakapuakina ana e nga rangi tona tika:
a e kitea ana e nga iwi katoa tona kororia.

<span id="an_97:7">97:7</span> Kia whakama katoa te hunga e mahi ana ki
nga whakapakoko, e whakamanamana ana ki nga atua horihori: koropiko ki a
ia, e nga atua katoa.

<span id="an_97:8">97:8</span> ¶ I rongo a Hiona, a koa ana:
whakamanamana ana nga tamahine o Hura, e Ihowa, ki au whakaritenga.

<span id="an_97:9">97:9</span> Ko koe hoki, e Ihowa, kei runga noa ake i
te whenua katoa: kua whakanuia koe ki runga noa ake i nga atua katoa.

<span id="an_97:10">97:10</span> E te hunga e aroha ana ki a Ihowa, e
kino ki te he: e tiakina ana e ia nga wairua o tana hunga tapu; e
whakaorangia ana ratou e ia i nga ringa o te hunga kino.

<span id="an_97:11">97:11</span> Kua oti te marama te whakato mo te
hunga tika: me te koa mo te hunga ngakau tapatahi.

<span id="an_97:12">97:12</span> Kia hari ki a Ihowa, e te hunga tika:
whakamoemiti ki tona ingoa tapu.

<span id="an_98:1">98:1</span> ¶ He himene. Waiatatia ki a Ihowa he
waiata hou; he mahi whakamiharo hoki ana: na tona ringa matau, na tona
ringa tapu, i taea ai e ia te whakaora.

<span id="an_98:2">98:2</span> Kua whakakitea e Ihowa tana whakaoranga,
kua whakapuakina e ia tona tika ki te aroaro o nga tauiwi.

<span id="an_98:3">98:3</span> Kua mahara ia ki tana mahi tohu, ki tona
pono ki te whare o Iharaira; a kua kite nga pito katoa o te whenua i te
whakaoranga a to tatou Atua.

<span id="an_98:4">98:4</span> ¶ Kia hari te hamama, e te whenua katoa,
ki a Ihowa: hamama, kia hari, ae ra, himene atu.

<span id="an_98:5">98:5</span> Himene ki a Ihowa i runga i te hapa; i
runga i te hapa, me te himene ano te reo.

<span id="an_98:6">98:6</span> I runga i te tetere, i te tangi ano o te
koronete: kia hari te hamama ki te aroaro o Ihowa, o te Kingi.

<span id="an_98:7">98:7</span> Kia haruru te moana me nga mea e hua ana
i roto, te ao me ona tangata e noho ana i runga.

<span id="an_98:8">98:8</span> Kia papaki nga ringa o nga roma, kia hari
tahi nga pukepuke.

<span id="an_98:9">98:9</span> Ki te aroaro o Ihowa: e haere mai ana
hoki ia ki te whakawa mo te whenua: ka whakawa ia mo te ao i runga i te
tika, mo nga iwi hoki i runga i te pono.

<span id="an_99:1">99:1</span> ¶ Ko Ihowa te Kingi; kia wiri nga iwi: e
noho ana ia i waenganui i nga kerupima; kia ngaueue te whenua.

<span id="an_99:2">99:2</span> He nui a Ihowa i Hiona: kei runga ake ia
i nga iwi katoa.

<span id="an_99:3">99:3</span> Kia whakamoemiti ratou ki tou ingoa nui,
whakamataku; he tapu ia.

<span id="an_99:4">99:4</span> E matenui ana hoki te kaha o te kingi ki
te whakawa tika; ko koe hei whakapumau i te pono: he whakawa tika, he
hekore tau mahi i roto i a Hakopa.

<span id="an_99:5">99:5</span> Whakanuia a Ihowa, to tatou Atua:
koropiko ki tona turanga waewae; he tapu ia.

<span id="an_99:6">99:6</span> ¶ Ko Mohi raua ko Arona i roto i ana
tohunga, me Hamuera i roto i te hunga e karanga ana ki tona ingoa: i
karanga ratou ki a Ihowa, a whakahoki kupu ana mai ia ki a ratou.

<span id="an_99:7">99:7</span> I korero ia ki a ratou i roto i te pou
kapua: i pupuri ratou i ana whakaaturanga, i te tikanga i whakatakotoria
e ia ki a ratou.

<span id="an_99:8">99:8</span> E Ihowa, e to matou Atua, i whakahoki
kupu koe ki a ratou: he Atua tohu koe i a ratou, otiia i rapu utu ano
koe mo a ratou mahi.

<span id="an_99:9">99:9</span> Whakanuia a Ihowa, to tatou Atua,
koropiko atu i tona maunga tapu: he tapu hoki a Ihowa, to tatou Atua.

<span id="an_100:1">100:1</span> ¶ He himene whakamoemiti. Kia hari te
hamama ki a Ihowa, e nga whenua katoa:

<span id="an_100:2">100:2</span> Mahi atu ki a Ihowa i runga i te koa,
waiata haere ki tona aroaro.

<span id="an_100:3">100:3</span> Kia matau ki a Ihowa, ko ia te Atua:
nana tatou i hanga, ehara hoki i a tatou: ko tana iwi tatou, ko ana hipi
e hepara ai.

<span id="an_100:4">100:4</span> Tomokia ona tatau i runga i te
whakawhetai, ona marae i runga i te whakamoemiti: whakawhetai atu ki a
ia, whakapaingia tona ingoa.

<span id="an_100:5">100:5</span> He pai hoki a Ihowa, pumau tonu tana
mahi tohu: a kei tena whakatupuranga, kei tena whakatupuranga, tona
pono.

<span id="an_101:1">101:1</span> ¶ He himene na Rawiri. Ka waiatatia e
ahau te mahi tohu me te whakawa tika: ka himene atu ahau ki a koe, e
Ihowa.

<span id="an_101:2">101:2</span> Ka ata whakahaere ahau i ahau i runga i
te ara tika. A hea koe haere mai ai ki ahau? Ka haereere ahau i roto i
toku whare i runga i te ngakau tapatahi.

<span id="an_101:3">101:3</span> E kore te mea tutua e waiho e ahau i
mua i oku kanohi; e kino ana ahau ki te mahi a te hunga peka ke: e kore
e piri ki ahau.

<span id="an_101:4">101:4</span> Ka mawehe atu i ahau te ngakau parori
ke: e kore ahau e mohio ki te mea kino.

<span id="an_101:5">101:5</span> Ko te tangata e ngautuara puku ana ki
tona hoa ka whakangaromia e ahau: e kore ahau e aro ki te tangata kanohi
whakakake, ki te tangata ngakau whakapakari.

<span id="an_101:6">101:6</span> Kei runga i nga mea pono o te whenua
oku kanohi, kia noho ai ratou ki ahau: ko te tangata e haere ana i te
ara tika, ka mahi tena ki ahau.

<span id="an_101:7">101:7</span> E kore e noho ki toku whare te kaimahi
i te hianga: e kore e tu ki toku aroaro te tangata korero teka.

<span id="an_101:8">101:8</span> I tenei ata, i tenei ata, ka
whakangaromia e ahau nga tangata kikino katoa o te whenua: kia hatepea
atu ai i te pa o te Atua te hunga katoa e mahi ana i te kino.

<span id="an_102:1">102:1</span> ¶ He inoi na te ngakau mamae, i a ia e
pehia ana, a maringi a wai ana tana tangi ki te aroaro o Ihowa.
Whakarongo ki taku inoi, e Ihowa, kia puta atu taku tangi ki a koe.

<span id="an_102:2">102:2</span> Kaua e huna tou mata ki ahau i te ra e
pouri ai ahau; whakatitahatia mai tou taringa ki ahau: hohoro te
whakahoki kupu mai ki ahau i te ra e karanga ai ahau.

<span id="an_102:3">102:3</span> Ka memeha hoki oku ra ano he paoa: ka
kaia oku wheua ano he motumotu.

<span id="an_102:4">102:4</span> Kua pakia toku ngakau, kua memenge, ano
he tarutaru; i wareware ai ahau ki te kai i taku taro.

<span id="an_102:5">102:5</span> Piri tonu oku iwi ki toku kiri i toku
reo aue.

<span id="an_102:6">102:6</span> He rite ahau ki te matuku i te koraha,
ki te koukou i te wahi mokemoke.

<span id="an_102:7">102:7</span> Mataara tonu ahau; toku rite kei te
pihoihoi mokemoke i runga i te tuanui.

<span id="an_102:8">102:8</span> E tawai ana oku hoariri ki ahau i te ra
roa; ko te hunga e porangirangi ana mai ki ahau, ko ahau ta ratou oati.

<span id="an_102:9">102:9</span> Kainga ana e ahau te pungarehu ano he
taro: whakananua iho toku wai inu ki te roimata.

<span id="an_102:10">102:10</span> I tou riri hoki, i tou weriweri; nau
hoki ahau i hapai ake, a taia atu ano ahau e koe.

<span id="an_102:11">102:11</span> He rite oku ra ki te atarangi e
whakawairua kau ana: a kua memenge ahau ano he tarutaru.

<span id="an_102:12">102:12</span> ¶ Ko koe ia, e Ihowa, ka mau tonu ake
ake, ka maharatia ano koe e nga whakatupuranga katoa.

<span id="an_102:13">102:13</span> Tera koe e whakatika, e aroha ki a
Hiona; kua taka mai hoki te wa, ae ra, te tino wa, hei atawhainga i a
ia.

<span id="an_102:14">102:14</span> E manakohia ana hoki e au pononga ona
kohatu, e awangawanga ana ki tona puehu.

<span id="an_102:15">102:15</span> Penei ka wehingia te ingoa o Ihowa e
nga tauiwi, tou kororia hoki e nga kingi katoa o te whenua.

<span id="an_102:16">102:16</span> Na Ihowa hoki i hanga a Hiona, kua
kitea ia i tona kororia.

<span id="an_102:17">102:17</span> Kua tahuri ia ki te inoi a te
rawakore: kihai i whakahawea ki ta ratou inoi.

<span id="an_102:18">102:18</span> Ka tuhituhia tenei mo to muri
whakatupuranga: a ka whakamoemiti ki a Ihowa te iwi meake hanga.

<span id="an_102:19">102:19</span> Mona i titiro iho i te tiketike o
tona wahi tapu: i titiro iho a Ihowa i te rangi ki te whenua;

<span id="an_102:20">102:20</span> Ki te whakarongo ki te aue a te
herehere, ki te wewete i te hunga kua motuhia mo te mate;

<span id="an_102:21">102:21</span> Kia whakapuakina ai te ingo o Ihowa i
Hiona, me te whakamoemiti ki a ia i Hiruharama;

<span id="an_102:22">102:22</span> I te huihuinga o nga iwi, o nga
kingitanga, ki te mahi ki a Ihowa.

<span id="an_102:23">102:23</span> ¶ Whakangoikoretia iho e ia toku kaha
i te ara: kua torutoru i a ia oku ra.

<span id="an_102:24">102:24</span> I mea ahau, E toku Atua, kaua ahau e
tangohia i waenganui o oku ra: kei nga whakatupuranga katoa ou tau.

<span id="an_102:25">102:25</span> Nonamata te whenua i whakaturia ai e
koe, a he mahi nga rangi na ou ringa.

<span id="an_102:26">102:26</span> Ko era e hemo atu, ko koe ia e mau
tonu: ae ra, ka tawhitotia katoatia me he weweru; ka whakaputaia ketia
ratou e koe ano he kakahu, a ka whakaputaia ketia.

<span id="an_102:27">102:27</span> Ko koe ia, ko koe tonu, kahore hoki
he mutunga o ou tau.

<span id="an_102:28">102:28</span> Ka whai nohoanga nga tama a au
pononga, ka pumau o ratou uri ki tou aroaro.

<span id="an_103:1">103:1</span> ¶ Na Rawiri. Whakapaingia a Ihowa, e
toku wairua; e nga mea katoa i roto i ahau, whakapaingia tona ingoa
tapu.

<span id="an_103:2">103:2</span> Whakapaingia a Ihowa, e toku wairua,
kei wareware hoki ki ana painga katoa.

<span id="an_103:3">103:3</span> Ko ia te muru nei i ou kino katoa; te
rongo a nei i ou mate katoa.

<span id="an_103:4">103:4</span> Ko ia te hoko nei i tou ora kei ngaro;
te karauna nei i a koe ki te atawhai, ki te aroha.

<span id="an_103:5">103:5</span> Nana nei i makona ai tou mangai i nga
mea papai; i hou ai tou taitamarikitanga, i rite ai ki to te ekara.

<span id="an_103:6">103:6</span> ¶ Ka puta i a Ihowa nga mahi tika, me
te whakawa tika ki te hunga katoa e tukinotia ana.

<span id="an_103:7">103:7</span> I whakaakona e ia ana ara ki a Mohi,
ana mahi ki nga tama a Iharaira.

<span id="an_103:8">103:8</span> Ki tonu a Ihowa i te aroha me te
atawhai, he puhoi ki te riri, he nui hoki tana mahi tohu.

<span id="an_103:9">103:9</span> E kore ia e whakatupuehupehu tonu, e
kore ano e mauahara ake ake.

<span id="an_103:10">103:10</span> Kihai i rite ki o tatou hara ana
meatanga ki a tatou: kihai ano i rite ki o tatou kino ana utu mai ki a
tatou.

<span id="an_103:11">103:11</span> He rite hoki ki te rangi e tiketike
ake ana i te whenua, pera tonu te nui o tana mahi tohu ki te hunga e
wehi ana ki a ia.

<span id="an_103:12">103:12</span> Pera i te matara o te rawhiti i te
uru, pera tonu tana whakamataratanga atu i a tatou mahi tutu i a tatou.

<span id="an_103:13">103:13</span> E aroha ana te matua ki ana tamariki,
pera tonu to Ihowa aroha ki te hunga e wehi ana ki a ia.

<span id="an_103:14">103:14</span> E matau ana hoki ia ki to tatou ahua,
e mahara ana he puehu tatou.

<span id="an_103:15">103:15</span> Ko te tangata ia, rite tonu ona ra ki
o te tarutaru: kei te puawai o te mara, ko tona ngawhatanga.

<span id="an_103:16">103:16</span> E rarungatia ana hoki e te hau, a kua
kahore; kahore hoki e mohiotia a muri e tona wahi.

<span id="an_103:17">103:17</span> Tena ko te mahi tohu a Ihowa no tua
whakarere, a ake tonu ake, ki te hunga e wehi ana ki a ia: tona tika
hoki ki nga uri o nga tamariki;

<span id="an_103:18">103:18</span> Ki te hunga e pupuri ana i tana
kawenata, ki te hunga hoki e mahara ana ki ana ako kia mahia.

<span id="an_103:19">103:19</span> ¶ Kua oti i a Ihowa tona torona te
whakatu ki nga rangi; a e kawanatia ana nga mea katoa e tona kingitanga.

<span id="an_103:20">103:20</span> Whakapaingia a Ihowa, e ana anahera,
e hira nei te kaha, e whakarite nei i tana kupu, e whakarongo nei ki
tona reo ina korero.

<span id="an_103:21">103:21</span> Whakapaingia a Ihowa, e ana mano
katoa, e ana minita e mahi nei i tana e pai ai.

<span id="an_103:22">103:22</span> Whakapaingia a Ihowa, e ana mahi
katoa i nga wahi katoa o tona kingitanga: whakapaingia a Ihowa, e toku
wairua.

<span id="an_104:1">104:1</span> ¶ Whakapaingia a Ihowa, e toku wairua.
E Ihowa, e toku Atua, he nui rawa koe; he honore, he kororia ou kakahu.

<span id="an_104:2">104:2</span> E roropi nei i te marama ki a koe ano
he kakahu, e hora nei i nga rangi ano he kakahu tauarai.

<span id="an_104:3">104:3</span> E whakanoho nei i nga kurupae o ona
ruma ki nga wai: e mea nei i nga kapua hei hariata mona: e haere nei i
runga i nga pakau o te hau.

<span id="an_104:4">104:4</span> E mea nei i nga hau hei karere mana, i
te mura ahi hei kaimahi mana.

<span id="an_104:5">104:5</span> Nana nei i whakatu te whenua ki runga
ki ona turanga, kei nekenekehia ake ake.

<span id="an_104:6">104:6</span> Nau ano i hipoki ki te rire hei kakahu:
tu ana nga wai i runga i nga maunga.

<span id="an_104:7">104:7</span> Rere ana ratou i tau riri: tahuti tonu
atu i te reo o tau whatitiri;

<span id="an_104:8">104:8</span> Puke ake ana ra nga maunga, heke iho
ana ma nga whawharua ki te wahi i whakaritea e koe mo ratou.

<span id="an_104:9">104:9</span> Kua whakatakotoria e koe he rohe kei
koni mai ratou, kei hoki mai hei taupoki mo te whenua.

<span id="an_104:10">104:10</span> ¶ Nana i tono nga puna ki roto ki nga
awaawa, e rere nei i waenga o nga puke.

<span id="an_104:11">104:11</span> Hei wai mo nga kirehe katoa o te
parae: na noa te matewai o nga kaihe mohoao.

<span id="an_104:12">104:12</span> Kei reira nga nohoanga o nga manu o
te rangi, e korihi nei i roto i nga manga.

<span id="an_104:13">104:13</span> He mea whakamakuku nana nga puke i
ona ruma: ka makona te whenua i nga hua o au mahi.

<span id="an_104:14">104:14</span> Ko ia hei whakatupu i te tarutaru ma
te kararehe, i te otaota hei mea ma te tangata; kia whakaputaina ake ai
he taro i te whenua;

<span id="an_104:15">104:15</span> He waina hei whakahari i te ngakau o
te tangata, he hinu e piata ai tona mata, me te taro hei whakakaha i te
ngakau o te tangata.

<span id="an_104:16">104:16</span> Ki tonu i te wai nga rakau a Ihowa,
nga hita o Repanona i whakatokia e ia.

<span id="an_104:17">104:17</span> Hanga ake e nga manu he ohanga ki
reira: te taaka, ko nga kauri tona whare.

<span id="an_104:18">104:18</span> Hei piringa nga puke tiketike mo nga
koati mohoao: nga kohatu mo nga rapeti.

<span id="an_104:19">104:19</span> ¶ I hanga e ia te marama hei tohu
taima: e matau ana te ra ki tona torengitanga.

<span id="an_104:20">104:20</span> Ko koe hei whakapouri, a kua po: na
ngoki mai ana nga kirehe katoa o te ngahere.

<span id="an_104:21">104:21</span> Ko nga kuao raiona ngengere ana
ratou, he mea kai, he rapu kai ma ratou i te Atua.

<span id="an_104:22">104:22</span> Ko te putanga mai o te ra ka poto atu
ratou, takoto ana i o ratou kuhunga.

<span id="an_104:23">104:23</span> Ko te tangata ka haere ki ana hanga,
ki tana mahi, a ahiahi noa.

<span id="an_104:24">104:24</span> Ano te tini o au mahi, e Ihowa! he
mohio rawa tau mahi i aua mea katoa; ki tonu te whenua i au taonga.

<span id="an_104:25">104:25</span> Kei ko ra ko te moana, tona nui
tuauriuri: kei reira nga mea ngokingoki e kore e taea te tatau, nga
kirehe hoki, ana nonohi, ana nunui.

<span id="an_104:26">104:26</span> Kei reira nga kaipuke e teretere ana:
kei reira taua rewiatana i hanga e koe hei takaro ki reira.

<span id="an_104:27">104:27</span> E tatari katoa ana enei ki a koe, kia
hoatu e koe te kai ma ratou i te wa e tika ai.

<span id="an_104:28">104:28</span> Ko tau e hoatu ai ma ratou, kohikohia
ana e ratou: te wherahanga o tou ringa, makona tonu ratou i te pai.

<span id="an_104:29">104:29</span> Ko te hunanga o tou mata, pororaru
ana ratou: ka kapohia e koe to ratou manawa, ka marere ratou, a ka hoki
ano ki to ratou puehu.

<span id="an_104:30">104:30</span> Ko tau tononga mai i tou wairua, kua
hanga ratou; a whakahoutia ana e koe te mata o te whenua.

<span id="an_104:31">104:31</span> ¶ Kia whai kororia a Ihowa ake ake,
kia hari a Ihowa ki ana mahi:

<span id="an_104:32">104:32</span> Tana tirohanga iho ki te whenua, ru
ana: kua pa ki nga puke, na pongere ana.

<span id="an_104:33">104:33</span> Ka waiata ahau ki a Ihowa i ahau e
ora ana: ka himene ki toku Atua i ahau ano i te ao nei.

<span id="an_104:34">104:34</span> Kia reka toku whakaaronga ki a ia, ka
hari ahau ki a Ihowa.

<span id="an_104:35">104:35</span> Kia moti nga tangata hara i runga i
te whenua, ko te hunga kino kia poto katoa atu. Whakapaingia a Ihowa, e
toku wairua. Whakamoemititia a Ihowa.

<span id="an_105:1">105:1</span> ¶ Whakawhetai ki a Ihowa, karanga atu
ki tona ingoa: whakapuakina ana mahi ki waenganui o nga iwi.

<span id="an_105:2">105:2</span> Waiata ki a ia, himene ki a ia:
korerotia ana mahi whakamiharo katoa.

<span id="an_105:3">105:3</span> Whakamanamana ki tona ingoa tapu: kia
hari te ngakau o te hunga e rapu ana i a Ihowa.

<span id="an_105:4">105:4</span> Rapua a Ihowa me tona kaha: rapua
tonutia tona mata, ake ake.

<span id="an_105:5">105:5</span> Maharatia ana mahi whakamiharo i mahia
e ia; ana merekara me nga whakaritenga a tona mangai,

<span id="an_105:6">105:6</span> E nga uri o Aperahama, o tana pononga,
e nga tama a Hakopa, e ana i whiriwhiri ai.

<span id="an_105:7">105:7</span> Ko Ihowa ia, ko to tatou Atua; kei te
whenua katoa ana whakaritenga.

<span id="an_105:8">105:8</span> ¶ Mahara tonu ia ki tana kawenata ake
ake, ki te kupu i kiia iho e ia ki te mano o nga whakatupuranga.

<span id="an_105:9">105:9</span> Ki tana i whakarite ai ki a Aperahama,
ki tana oati hoki ki a Ihaka;

<span id="an_105:10">105:10</span> A whakapumautia iho e ia hei tikanga
ki a Hakopa, hei kawenata mau tonu ki a Iharaira.

<span id="an_105:11">105:11</span> I a ia ra i mea, Ka hoatu e ahau ki a
koe te whenua o Kanaana hei wahi pumau mo koutou.

<span id="an_105:12">105:12</span> I te mea he hunga torutoru ratou: ae
ra, he iti rawa, he manene ano ki reira.

<span id="an_105:13">105:13</span> I a ratou e haereere ana i tenei iwi
ki tera atu iwi, i tetahi rangatiratanga ki tetahi iwi ke;

<span id="an_105:14">105:14</span> Kihai ratou i tukua e ia kia
tukinotia e te tangata: he whakaaro ano ki a ratou i riria ai e ia nga
kingi.

<span id="an_105:15">105:15</span> I mea ia, Kei pa ki aku i whakawahi
ai: kei kino ki aku poropiti.

<span id="an_105:16">105:16</span> I karangatia e ia te matekai ki te
whenua: whati katoa i a ia te tokotoko, ara te taro.

<span id="an_105:17">105:17</span> I tonoa e ia he tangata i mua i a
ratou; i hokona a Hohepa hei pononga:

<span id="an_105:18">105:18</span> I whakamamaetia ona waewae ki te
mekameka: takoto ana ia i te rino;

<span id="an_105:19">105:19</span> A puta noa tana kupu:
whakamatautauria ana ia e te kupu a Ihowa.

<span id="an_105:20">105:20</span> I tono te kingi, a wetekina ana ia;
ara te kingi o nga iwi, a tukua ana ia.

<span id="an_105:21">105:21</span> A meinga ana ia e ia hei ariki mo
tona whare, hei rangatira mo ona taonga katoa;

<span id="an_105:22">105:22</span> Hei herehere i ana rangatira ua pai
ia, hei ako i ana kaumatua ki te whakaaro.

<span id="an_105:23">105:23</span> I haere mai ano a Iharaira ki Ihipa:
a noho ana a Hakopa ki te whenua o Hama.

<span id="an_105:24">105:24</span> Na ka tino whakanuia e ia tana iwi: a
ka meinga ratou kia kaha ake i o ratou hoariri.

<span id="an_105:25">105:25</span> ¶ I whakakoarotia e ia to ratou
ngakau kia kino ki tana iwi, kia mahi lhianga ki ana pononga.

<span id="an_105:26">105:26</span> I tonoa e ia a Mohi, tana pononga,
raua ko Arona, ko tana i whiriwhiri ai.

<span id="an_105:27">105:27</span> Whakaputaina ana e raua ana tohu i
waenganui i a ratou, he merekara i te whenua o Hama.

<span id="an_105:28">105:28</span> I tukua e ia te pouri, a kua pouri:
kihai ano ratou i whakakeke ki ana kupu.

<span id="an_105:29">105:29</span> I whakaputaia ketia e ia o ratou wai
hei toto; a mate ake i a ia a ratou ngohi.

<span id="an_105:30">105:30</span> I whakangahue ake to ratou whenua i
te poroka, i roto i nga whare moenga o o ratou kingi.

<span id="an_105:31">105:31</span> I whai kupu ia, a puta ana mai nga
pokai namu: me te kutu i o ratou kainga.

<span id="an_105:32">105:32</span> I tukua iho e ia ki a ratou te whatu
hei ua, me te ahi mura ki to ratou whenua.

<span id="an_105:33">105:33</span> I pakia ano e ia a ratou waina me a
ratou piki; a whatiwhatiia ana e ia nga rakau o o ratou kainga.

<span id="an_105:34">105:34</span> I korero ia, a puta ana mai te
mawhitiwhiti me te moka, te taea te tatau.

<span id="an_105:35">105:35</span> A kainga katoatia ana nga otaota o to
ratou whenua; pau ake nga hua o to ratou oneone.

<span id="an_105:36">105:36</span> I whakamatea katoatia ano hoki e ia
nga matamua o to ratou whenua, te muanga o to ratou kaha.

<span id="an_105:37">105:37</span> A whakaputaina mai ana ratou e ia, me
te hiriwa, me te koura, kahore hoki he mea tuoi i roto i ana iwi.

<span id="an_105:38">105:38</span> Na hari ana a Ihipa i to ratou
haerenga; i mau hoki to ratou wehi ki a ratou.

<span id="an_105:39">105:39</span> I horahia e ia te kapua hei hipoki,
me te ahi hei whakamarama i te po.

<span id="an_105:40">105:40</span> I inoi ratou, a homai ana e ia te
koitareke; a ka makona ratou i te taro o te rangi.

<span id="an_105:41">105:41</span> I wahia e ia te kohatu, a ka pakaru
mai nga wai: rere ana i nga wahi maroke, koia ano kei te awa.

<span id="an_105:42">105:42</span> I mahara hoki ia ki tana kuputapu, ki
a Aperahama ano, ki tana pononga.

<span id="an_105:43">105:43</span> A whakaputaina mai ana e ia tana iwi
i runga i te hari, ana i whiriwhiri ai i runga i te koa.

<span id="an_105:44">105:44</span> A homai ana e ia ki a ratou nga
whenua o nga tauiwi: a riro ana i a ratou nga mauiuitanga o te iwi;

<span id="an_105:45">105:45</span> Kia puritia ai e ratou ana tikanga,
kia mau ai ki ana ture. Whakamoemititia a Ihowa.

<span id="an_106:1">106:1</span> ¶ Whakamoemititia a Ihowa. Whakawhetai
ki a Ihowa; he pai hoki ia: he pumau tonu hoki tana mahi tohu.

<span id="an_106:2">106:2</span> Me wai e korero nga mahi nunui a Ihowa:
e whakakite katoa nga whakamoemiti ki a ia?

<span id="an_106:3">106:3</span> Ka hari te hunga e mau ana ki te
whakarite tika; me te kaimahi i te tika i nga wa katoa.

<span id="an_106:4">106:4</span> Maharatia mai ahau, e Ihowa, kia rite
ki tau manako ki tau iwi: tirotirohia mai ahau i runga i tau
whakaoranga.

<span id="an_106:5">106:5</span> Kia kite ai ahau i te pai o au i
whiriwhiri ai: kia koa ai, koa tahi me tau iwi; kia whakamanamana tahi
ai me tou kainga tupu.

<span id="an_106:6">106:6</span> ¶ Kua hara tahi matou me o matou matua,
kua mahi matou i te kino, i te mea he.

<span id="an_106:7">106:7</span> Kihai o matou matua i mohio ki au mea
whakamiharo i Ihipa, kihai hoki i mahara ki te tini o au arohatanga;
engari ia i whakatoi ratou ki a koe i te moana, ae, i te Moana Whero.

<span id="an_106:8">106:8</span> Otira whakaorangia ana ratou e ia, he
whakaaro ki tona ingoa, kia matauria ai tona kaha.

<span id="an_106:9">106:9</span> I riria ano e ia te Moana Whero, a kua
maroke: na arahina ana ratou e ia i nga rire, ano ko waenga koraha.

<span id="an_106:10">106:10</span> Na whakaorangia ake ratou e ia i te
ringa o te tangata i kino ki a ratou; a hokona ana ratou i roto i te
ringa o te hoariri.

<span id="an_106:11">106:11</span> A taupokina ana e nga wai o ratou
hoariri, hore rawa tetahi morehu.

<span id="an_106:12">106:12</span> Na whakapono ana ratou ki ana kupu: a
waiata ana i te whakamoemiti ki a ia.

<span id="an_106:13">106:13</span> ¶ Hohoro tonu to ratou wareware ki
ana mahi: kihai i taria e ratou tona whakaaro:

<span id="an_106:14">106:14</span> Engari i whakaputa nui i o ratou
hiahia i te tahora; whakamatautau ana ratou i te Atua i te koraha.

<span id="an_106:15">106:15</span> Na ka hoatu e ia ta ratou i inoi ai;
otira i tukua atu e ia te hiroki ki to ratou wairua.

<span id="an_106:16">106:16</span> I hae hoki ratou ki a Mohi i te puni,
ki a Arona ano, ki te tangata tapu a Ihowa.

<span id="an_106:17">106:17</span> Ko te hamamatanga o te whenua, na
horomia ana a Ratana; a taupokina iho te ropu o Apirama.

<span id="an_106:18">106:18</span> A mura ana te ahi i to ratou ropu;
wera ana i te mura te hunga kino.

<span id="an_106:19">106:19</span> I hanga e ratou he kuao kau ki
Horepa, a koropiko ana ki te whakapakoko i whakarewaina.

<span id="an_106:20">106:20</span> Koia i whitia ai e ratou to ratou
kororia mo te mea i rite ki te puru kai tarutaru.

<span id="an_106:21">106:21</span> Wareware ake i a ratou te Atua, to
ratou kaiwhakaora, i mahi nei i nga mea nunui ki Ihipa.

<span id="an_106:22">106:22</span> I nga mahi whakamiharo ki te whenua o
Hama, i nga mea whakamataku ki te Moana Whero.

<span id="an_106:23">106:23</span> Na ka mea ia, kia whakangaromia
ratou, me i kaua a Mohi, tana i whiriwhiri ai, te tu ki tona aroaro i te
takiwa, hei papare ake i tona riri, kei huna ratou e ia.

<span id="an_106:24">106:24</span> Ae ra, i whakahawea ratou ki te
whenua ahuareka; kihai ratou i whakapono ki tana kupu;

<span id="an_106:25">106:25</span> Heoi amuamu ana i roto i o ratou
teneti, kihai i whakarongo ki te reo o Ihowa.

<span id="an_106:26">106:26</span> Na reira ka ara tona ringa ki a
ratou, ki te turaki i a ratou i te koraha;

<span id="an_106:27">106:27</span> Ki te turaki i o ratou uri i roto i
nga iwi: ki te whakamarara i a ratou ki nga whenua.

<span id="an_106:28">106:28</span> I whakauru atu hoki ratou ki a
Paarapeoro: a kai ana i nga patunga tapu ma nga mea mate.

<span id="an_106:29">106:29</span> Koia i whakapataritari ai ratou i a
ia ki a ratou hanga kia riri; a pakaru ana mai te mate uruta ki a ratou.

<span id="an_106:30">106:30</span> Na ko te whakatikanga ake o Pinehaha,
ki te whakaputa whakawa: a mutu iho te mate.

<span id="an_106:31">106:31</span> I kiia ai ia he tika i nga
whakatupuranga katoa ake ake.

<span id="an_106:32">106:32</span> I whakapataritari ano ratou i a ia ki
nga wai o Meripa; na hemanawa ana a Mohi mo ratou:

<span id="an_106:33">106:33</span> Na ratou hoki i whakatoi tona wairua,
i he ai te kupu a ona ngutu.

<span id="an_106:34">106:34</span> ¶ Kihai ratou i whakangaro i nga iwi
i kiia nei e Ihowa ki a ratou;

<span id="an_106:35">106:35</span> Heoi uru ana ki roto ki nga tauiwi, a
ako ana i a ratou mahi.

<span id="an_106:36">106:36</span> I mahi hoki ratou ki a ratou
whakapakoko, i mahangatia ai ratou.

<span id="an_106:37">106:37</span> Ae, i patua e ratou a ratou tama me a
ratou tamahine ma nga atua maori;

<span id="an_106:38">106:38</span> I whakahekea hoki te toto harakore,
nga toto o a ratou tama, o a ratou tamahine, i patua nei e ratou ma nga
whakapakoko o Kanaana; a poke iho te whenua i te toto.

<span id="an_106:39">106:39</span> Na poke iho ratou i a ratou mahi: a
puremu ana ki a ratou mahi.

<span id="an_106:40">106:40</span> Koia i mura ai te riri o Ihowa ki
tana iwi; a whakarihariha ana ia ki tona kainga tupu.

<span id="an_106:41">106:41</span> A tukua ana ratou e ia ki te ringa o
nga tauiwi; waiho ana te hunga i kino ki a ratou hei rangatira mo ratou.

<span id="an_106:42">106:42</span> Na ka tukinotia ratou e o ratou
hoariri: ka pehia ki raro i o ratou ringa.

<span id="an_106:43">106:43</span> He maha ana whakaoranga i a ratou: ko
ratou ia i whakatoi ki a ia i o ratou whakaaro, a whakaititia ana i ta
ratou kino.

<span id="an_106:44">106:44</span> Ahakoa ra, i titiro ia ki to ratou
matenga, i tona rongonga i ta ratou tangi:

<span id="an_106:45">106:45</span> I mahara hoki ia ki tana kawenata ki
a ratou, a rite tonu ki te tini o ana mahi aroha te putanga ketanga o
ona whakaaro:

<span id="an_106:46">106:46</span> I meinga hoki ratou e ia kia arohaina
e te hunga katoa i whakaraua atu ai ratou.

<span id="an_106:47">106:47</span> Whakaorangia matou, e Ihowa, e to
matou Atua, kohikohia matou i roto i nga tauiwi: kia whakawhetai ai ki
tou ingoa tapu, kia whakamanamana ai ki tou whakamoemiti.

<span id="an_106:48">106:48</span> Kia whakapaingia a Ihowa, te Atua o
Iharaira, i tua whakarere ano, a ake ake. A kia mea katoa te iwi, Amine.
Whakamoemititia a Ihowa.

<span id="an_107:1">107:1</span> ¶ Whakawhetai ki a Ihowa, he pai hoki
ia: he pumau tonu hoki tana mahi tohu.

<span id="an_107:2">107:2</span> Kia pena ano te korero a te hunga i
hokona e Ihowa, i hokona nei e ia i roto i te ringa o te hoariri;

<span id="an_107:3">107:3</span> I kohikohia nei i nga whenua, i te
rawhiti, i te uru, i te raki, i te tonga.

<span id="an_107:4">107:4</span> I haereere ratou i te koraha i te wahi
mokemoke, te kitea tetahi pa hei nohoanga.

<span id="an_107:5">107:5</span> I matekai ratou, i matewai: hemo noa to
ratou wairua i roto i a ratou.

<span id="an_107:6">107:6</span> Na ka tangi ratou ki a Ihowa i to ratou
pouri: a whakaorangia ana ratou e ia i o ratou mate.

<span id="an_107:7">107:7</span> A arahina ana e ia ra te ara tika; kia
haere ai ki te pa hei nohoanga.

<span id="an_107:8">107:8</span> Aue! me i whakapaingia e te tangata a
Ihowa mo tona atawhai, mo ana mahi whakamiharo ki nga tama a te tangata!

<span id="an_107:9">107:9</span> E whakamakonatia ana hoki e ia te
wairua hiahia: ko te wairua hiakai, whakakiia ana e ia ki te pai.

<span id="an_107:10">107:10</span> ¶ Ko te hunga i noho i te pouri, i te
atarangi o te mate: he mea here ki te mamae, ki te rino;

<span id="an_107:11">107:11</span> Mo ratou i tutu ki nga kupu a te
Atua, i whakahawea ki te whakaaro o te Runga Rawa;

<span id="an_107:12">107:12</span> Koia i pehia iho ai e ia o ratou
ngakau ki te mahi: hinga iho ratou, kahore hoki he kaiawhina.

<span id="an_107:13">107:13</span> Na ka tangi ratou ki a Ihowa i to
ratou pouri; a ka whakaorangia ratou e ia i o ratou mate.

<span id="an_107:14">107:14</span> Whakaputaina mai ana ratou e ia i te
pouri, i te atarangi o te mate; motumotuhia ana o ratou here.

<span id="an_107:15">107:15</span> Aue! me i whakapaingia e te tangata a
Ihowa mo tona atawhai, mo ana mahi whakamiharo ki nga tama a te tangata!

<span id="an_107:16">107:16</span> Kua tukitukia hoki e ia nga tatau
parahi: kua tapahia e ia nga tutaki rino, motu rawa.

<span id="an_107:17">107:17</span> ¶ Ko nga kuware, na a ratou mahi
tutu, na o ratou kino, i pakia ai ratou.

<span id="an_107:18">107:18</span> Ka wetiweti to ratou wairua ki nga
kai katoa; a ka whakatata ratou ki nga kuwaha o te mate.

<span id="an_107:19">107:19</span> Na ka tangi ki a Ihowa i to ratou
pouri, a ka whakaorangia ratou e ia i o ratou mate.

<span id="an_107:20">107:20</span> Tukua mai ana e ia tana kupu, a
rongoatia ana ratou: a whakaputaina ana ratou i o ratou ngaromanga.

<span id="an_107:21">107:21</span> Aue! me i whakapaingia e te tangata a
Ihowa mo tona atawhai, mo ana mahi whakamiharo ki nga tama a te tangata!

<span id="an_107:22">107:22</span> Kia tukua ano e ratou te whakahere,
ara te whakamoemiti; kia whakapuaki i ana mahi i runga i te hari.

<span id="an_107:23">107:23</span> ¶ Ko te hunga e haere ana ki raro, ki
te moana, i runga kaipuke, a e whai mahi ana i nga wai nunui,

<span id="an_107:24">107:24</span> Ko ratou e kite i nga mahi a Ihowa, i
ana mahi whakamiharo i te rire.

<span id="an_107:25">107:25</span> Puta kau tana kupu, kua maranga te
tupuhi, mana e whakatutu ona ngaru.

<span id="an_107:26">107:26</span> Ka kake ratou ki runga ki te rangi,
ka heke ano ki raro ki te rire: ngohe noa o ratou wairua i te pawera.

<span id="an_107:27">107:27</span> Ka tiu ratou, ka hurorirori ano he
tangata e haurangi ana; a kahore he mahara i toe.

<span id="an_107:28">107:28</span> Heoi ka tangi ki a Ihowa i to ratou
hemanawa: a whakaorangia ana ratou i o ratou mate.

<span id="an_107:29">107:29</span> Meinga ana e ia te tupuhi kia marino,
ona ngaru kia mariri.

<span id="an_107:30">107:30</span> Na ka koa ratou, no te mea ka marie:
a ka kawea ratou e ia ki te tauranga i hiahia ai ratou.

<span id="an_107:31">107:31</span> Aue! me i whakapaingia e te tangata a
Ihowa mo tona atawhai, mo ana mahi whakamiharo ki nga tama a te tangata!

<span id="an_107:32">107:32</span> Kia whakanui hoki ratou i a ia i roto
i te whakaminenga o te iwi; kia whakamoemiti ki a ia i roto i te
nohoanga kaumatua.

<span id="an_107:33">107:33</span> ¶ Ko ia hei mea i nga awa hei koraha,
i nga puputanga wai hei oneone maroke;

<span id="an_107:34">107:34</span> I te whenua whai hua, kia titohea, mo
te hara o te hunga e noho ana i reira.

<span id="an_107:35">107:35</span> Ko ia hei mea i te koraha hei
harotoroto wai, i te whenua maroke hei puputanga wai.

<span id="an_107:36">107:36</span> A whakanohoia iho e ia te hunga
matekai ki reira, hanga ai i tetahi pa hei nohoanga;

<span id="an_107:37">107:37</span> Hei rui mara, hei whakato mara waina,
e tupu ai, e maha ai nga hua.

<span id="an_107:38">107:38</span> Ko ia ano hei manaaki i a ratou, no
ka nui rawa; kahore hoki e tukua kia torutoru haere a ratou kararehe.

<span id="an_107:39">107:39</span> Na kua iti haere ano ratou, kua piko
i te tukino, i te he, i te pouri.

<span id="an_107:40">107:40</span> E ringihia ana e ia te whakahawea ki
runga ki nga rangatira: e meinga ana kia hehe i te ururua, i te wahi
kahore nei he ara;

<span id="an_107:41">107:41</span> Otira kei te whakateitei ia i te
rawakore ki runga i te mamae, kei te mea i ona hapu kia rite ki te kahui
hipi.

<span id="an_107:42">107:42</span> Ka kite nga tangata tika, a ka hari;
ko nga he katoa hoki, kipia ake te mangai.

<span id="an_107:43">107:43</span> Ko te tangata whakaaro nui ka mahara
ki enei mea, a ka mohio ratou ki te aroha o Ihowa.

<span id="an_108:1">108:1</span> ¶ He waiata, he himene na Rawiri. Pumau
tonu toku ngakau, e te Atua; ka waiata ahau, ae ra, ka himene ahau, me
toku kororia ano.

<span id="an_108:2">108:2</span> E ara, e te hatere, e te hapa: ka ara
wawe ano ahau.

<span id="an_108:3">108:3</span> Ka whakamoemiti ahau ki a koe, e Ihowa,
i waenganui i nga iwi: ka himene ki a koe i waenganui i nga tauiwi.

<span id="an_108:4">108:4</span> He nui atu hoki tau mahi tohu i nga
rangi, a ko tou pono tutuki noa atu ki nga kapua.

<span id="an_108:5">108:5</span> Kia whakanuia koe, e te Atua, ki runga
atu i nga rangi: hei runga atu i te whenua katoa tou kororia.

<span id="an_108:6">108:6</span> ¶ Kia puta tau i aroha ai, ma tou ringa
matau matou e whakaora, a whakahokia mai he kupu ki a matou.

<span id="an_108:7">108:7</span> Kua korero te Atua i runga i tona tapu:
Ka hari ahau, ka kotikoti i Hekeme, ka roherohe i te raorao o Hukota.

<span id="an_108:8">108:8</span> Noku Kireara; noku a Manahi; ko
Eparaima ano hoki te kaha o toku matenga; ko Hura taku hepeta.

<span id="an_108:9">108:9</span> Ko Moapa taku oko horoi; ka maka e ahau
toku hu ki runga ki Eroma: ka whakamanamana ahau ki Pirihitia.

<span id="an_108:10">108:10</span> Ma wai ahau e kawe ki te pa
tuwatawata? Ko wai nana ahau i arahi ki Eroma?

<span id="an_108:11">108:11</span> He teka ianei kua panga matou e koe,
e te Atua? kahore hoki koe, e te Atua, e haere tahi me o matou taua.

<span id="an_108:12">108:12</span> Homai ki a matou he awhina ki te
hoariri: he teka kau noa hoki te awhina a te tangata.

<span id="an_108:13">108:13</span> Ma te Atua tatou ka toa ai: mana hoki
e takahi ki raro o tatou hoa whawhai.

<span id="an_109:1">109:1</span> ¶ Ki te tino kaiwhakatangi. He himene
na Rawiri. E te Atua, e whakamoemiti nei ahau, kei wahangu koe:

<span id="an_109:2">109:2</span> Kua puaki hoki te mangai o te tangata
kino me te mangai o te tangata tinihanga, ki te he moku: he teka o ratou
arero, e korero nei moku.

<span id="an_109:3">109:3</span> I karapotia hoki ahau e ratou ki nga
kupu mauahara, a i whawhai takekore ki ahau.

<span id="an_109:4">109:4</span> Mo toku aroha he riri ta ratou
whakautu: ko ahau ia, he inoi taku.

<span id="an_109:5">109:5</span> E homai ana e ratou ki ahau he kino mo
te pai, he mauahara mo toku aroha.

<span id="an_109:6">109:6</span> ¶ Meinga he tangata kino hei rangatira
mona; kia tu he hoariri ki tona ringa matau.

<span id="an_109:7">109:7</span> Kia tau te he ki a ia, ina whakawakia:
kia waiho ano tana inoi hei hara.

<span id="an_109:8">109:8</span> Kia torutoru ona ra; kia riro tana mahi
tirotiro i tetahi atu.

<span id="an_109:9">109:9</span> Kia pania ana tamariki, kia pouarutia
hoki tana wahine.

<span id="an_109:10">109:10</span> Kia kopikopiko noa ana tamariki,
pinono ai: kia rapu kai hoki ma ratou i o ratou wahi mokemoke.

<span id="an_109:11">109:11</span> Kia haoa e te kaituku moni ana mea
katoa; kia pahuatia hoki e nga tangata iwi ke ana mauiuitanga.

<span id="an_109:12">109:12</span> Kaua tetahi hei hoatu noa i te aroha
ki a ia: kaua hoki tetahi hei atawhai i ana pani.

<span id="an_109:13">109:13</span> Kia hatepea putia ona uri: a i to
muri whakatupuranga kia horoia rawatia atu o ratou ingoa.

<span id="an_109:14">109:14</span> Kia maharatia e Ihowa te kino o ona
matua: kei murua hoki te hara o tona whaea.

<span id="an_109:15">109:15</span> Kia mau tonu ki te aroaro o Ihowa:
kia hatepea atu ai e ia te maharatanga ki a ratou i runga i te whenua.

<span id="an_109:16">109:16</span> Mona kihai i mahara ki te mahi tohu:
heoi tukino ana ia i te ware, i te rawakore, i te hunga ngakau maru, kia
patua ai ratou.

<span id="an_109:17">109:17</span> Ae ra, i pai ia ki te kanga, a kua
tae mai ki a ia: kihai ia i aro ki te manaaki, heoi kua mamao tera i a
ia.

<span id="an_109:18">109:18</span> I kakahu ia i te kanga ki a ia, ano
ko tona kakahu: na kua tae tera ki roto ki a ia ano he wai, me he hinu
hoki ki roto ki ona wheua.

<span id="an_109:19">109:19</span> Waiho ki a ia hei kakahu hipoki mona,
hei whitiki hoki e whitikiria tonutia ai ia.

<span id="an_109:20">109:20</span> Na hei utu tena ma Ihowa ki oku
hoariri, ki te hunga hoki e korero kino nei ki toku wairua.

<span id="an_109:21">109:21</span> ¶ Kia puta tau mahi moku, e te Atua,
e te Ariki, he whakaaro ki tou ingoa: na te mea he pai tau mahi tohu,
whakaorangia ahau,

<span id="an_109:22">109:22</span> He ware hoki ahau, he rawakore, kua
mamae hoki toku ngakau i roto i ahau.

<span id="an_109:23">109:23</span> Ka riro ahau me te atarangi e
whakawairua kau ana: e peipeia ana ahau me he mawhitiwhiti.

<span id="an_109:24">109:24</span> Hurorirori kau oku turi i te
nohopuku; a e kohia ana te ngako o oku kikokiko.

<span id="an_109:25">109:25</span> Kua waiho ahau hei tawainga ma ratou:
ka kite ratou i ahau, ka ruru o ratou matenga.

<span id="an_109:26">109:26</span> Awhinatia ahau, e Ihowa, e toku Atua:
kia rite ki tou aroha tau whakaora i ahau.

<span id="an_109:27">109:27</span> Kia matau ai ratou ko tou ringa
itene: a nau tenei, e Ihowa, i mea.

<span id="an_109:28">109:28</span> Ma ratou e kanga, mau ia e manaaki:
kia whakama ratou ina whakatika; ko tau pononga ia kia hari.

<span id="an_109:29">109:29</span> Kia whakakakahuria oku hoariri ki te
whakama, a ko to ratou numinumi hei koroka hipoki mo ratou.

<span id="an_109:30">109:30</span> Ka tino whakawhetai toku mangai ki a
Ihowa, ae ra, ka whakamoemiti ahau ki a ia i waenganui o te mano.

<span id="an_109:31">109:31</span> E tu hoki ia ki te ringa matau o te
rawakore, hei whakaora i a ia i te hunga e whakahe ana i tona wairua.

<span id="an_110:1">110:1</span> ¶ He himene na Rawiri. I mea a Ihowa ki
toku Ariki: Hei toku matau koe noho ai, kia meinga ra ano e ahau ou
hoariri hei turanga waewae mou.

<span id="an_110:2">110:2</span> Ma Ihowa e tono mai te tokotoko o tou
kaha i Hiona: hei rangatira koe i waenganui i ou hoariri.

<span id="an_110:3">110:3</span> Ka kakama tou iwi ki te tapae atu i a
ratou i te ra o tou kaha: i te ataahua o nga mea tapu, no te kopu mai o
te ata, kei a koe te tomairangi o tou whanaketanga.

<span id="an_110:4">110:4</span> Kua oati a Ihowa, e kore ano tana e
puta ke; Hei tohunga koe ake ake, no te tikanga o Merekihereke.

<span id="an_110:5">110:5</span> ¶ Kei tou matau te Ariki, ka maru i a
ia nga kingi i te ra e riri ai ia.

<span id="an_110:6">110:6</span> E whakawa ia i waenganui i nga tauiwi;
e whakakiia e ia nga whenua ki te tupapaku: ka maru i a ia nga upoko i
nga whenua maha.

<span id="an_110:7">110:7</span> Ka inu wai ia i te awa i te ara: a ka
ara tona matenga.

<span id="an_111:1">111:1</span> ¶ Whakamoemititia a Ihowa. Ka whakapaua
toku ngakau ki te whakawhetai ki a Ihowa, i te runanga o te hunga tika,
i te whakaminenga.

<span id="an_111:2">111:2</span> He nui nga mahi a Ihowa; e whakatakina
ana e te hunga katoa e manako ana ki aua mea.

<span id="an_111:3">111:3</span> He mea honore, he mea kororia tana
mahi: tu tonu tona tika ake ake.

<span id="an_111:4">111:4</span> Kua meinga e ia kia maharatia ana mahi
whakamiharo: he atawhai a Ihowa, he aroha.

<span id="an_111:5">111:5</span> E homai ana e ia he kai ma te hunga e
wehi ana ki a ia: ka mahara tonu ia ki tana kawenata.

<span id="an_111:6">111:6</span> ¶ Kua whakakitea e ia ki tana iwi te
kaha o ana mahi, i tana hoatutanga i to nga tauiwi hei kainga tupu mo
ratou.

<span id="an_111:7">111:7</span> Ko nga mahi a ona ringa he pono, he
whakawa tika: pono tonu ana akoranga katoa,

<span id="an_111:8">111:8</span> U tonu ake ake, e mahia ana i runga i
te pono, i te tika.

<span id="an_111:9">111:9</span> I tonoa mai e ia he whakaoranga mo tana
iwi: kua kiia iho e ia tana kawenata mo ake tonu atu; he tapu tona
ingoa, e wehingia ana.

<span id="an_111:10">111:10</span> Ko te timatanga o te whakaaro nui he
wehi ki a Ihowa: he ngarahu nui to te hunga katoa nana era mahi; mau te
whakamoemiti ki a ia, ake ake.

<span id="an_112:1">112:1</span> ¶ Whakamoemititia a Ihowa. Ka hari te
tangata e wehi ana i a Ihowa, e aro nui ana ki ana whakahau.

<span id="an_112:2">112:2</span> Ka nui ona uri ki runga ki te whenua;
ka manaakitia te whakatupuranga o te hunga tika.

<span id="an_112:3">112:3</span> Kei tona whare te rawa, te taonga: ka
pumau tonu tona tika, ake ake.

<span id="an_112:4">112:4</span> Ka maea ake te marama i roto i te pouri
ki te hunga tika: he atawhai ia, he aroha, he tika.

<span id="an_112:5">112:5</span> He pono ka whiwhi painga te tangata he
atawhai, he ohaoha tana mahi: ka u ana kupu i te whakawakanga.

<span id="an_112:6">112:6</span> ¶ E kore hoki ia e whakangaueuetia ake
ake: ka maharatia tonutia te tangata tika ake ake.

<span id="an_112:7">112:7</span> E kore ia e mataku i te rongo kino: e u
ana tona ngakau, e whakawhirinaki ana ki a Ihowa.

<span id="an_112:8">112:8</span> Ka u tona ngakau, e kore ia e wehi, kia
kite ra ano ia i tana i hiahia ai ki ona hoariri.

<span id="an_112:9">112:9</span> Kua tuwhaina e ia, kua hoatu ki te
hunga rawakore: pumau tonu tona tika ake ake; ka ara tona haona i runga
i te kororia.

<span id="an_112:10">112:10</span> Ka kite te tangata kino, a ka pouri;
ka pakiri ona niho, memeha iho: pirau iho te hiahia o te hunga kino.

<span id="an_113:1">113:1</span> ¶ Whakamoemititia a Ihowa.
Whakamoemititia, e nga pononga a Ihowa, whakamoemititia te ingoa o
Ihowa.

<span id="an_113:2">113:2</span> Kia whakapaingia te ingo o Ihowa aianei
a ake ake.

<span id="an_113:3">113:3</span> Kia whakamoemititia te ingoa o Ihowa i
te putanga mai o te ra, a tae noa ki tona torengitanga.

<span id="an_113:4">113:4</span> Kei runga rawa a Ihowa i nga iwi katoa:
kei runga ake i nga rangi tona kororia.

<span id="an_113:5">113:5</span> Ko wai te rite ana ki a Ihowa, ki to
tatou Atua, kei runga nei tona nohoanga,

<span id="an_113:6">113:6</span> E whakaiti nei i a ia ki te titiro iho
ki nga mea kei te rangi, kei te whenua?

<span id="an_113:7">113:7</span> E whakaara ake ana ia i te iti i roto i
te puehu, e whakateitei ake ana i te rawakore i roto i te puranga paru;

<span id="an_113:8">113:8</span> Kia whakanohoia ai e ia ki roto ki nga
rangatira, ki nga rangatira o tana iwi.

<span id="an_113:9">113:9</span> Nana hoki te pakoko i whai whare ai,
hei whaereere e koa ana ki ana tamariki. Whakamoemititia a Ihowa.

<span id="an_114:1">114:1</span> ¶ I te putanga mai o Iharaira i Ihipa,
o te whare o Hakopa i te iwi reo ke,

<span id="an_114:2">114:2</span> Ko Hura tona wahi tapu, ko Iharaira
tona rangatiratanga.

<span id="an_114:3">114:3</span> I kite te moana, a whati ana: i
whakahokia ki muri a Horano.

<span id="an_114:4">114:4</span> Pekepeke ana nga maunga ano he hipi
toa, nga pukepuke ano he reme.

<span id="an_114:5">114:5</span> I ahatia koe, e te moana, i whati ai
koe e Horano, i whakahokia ai koe ki muri?

<span id="an_114:6">114:6</span> E nga maunga, i pekepeke ai koutou ano
he hipi toa; e nga pukepuke, ano he reme?

<span id="an_114:7">114:7</span> E wiri, e te whenua, i te aroaro o te
Ariki; i te aroaro o te Atua o Hakopa;

<span id="an_114:8">114:8</span> I meinga ai te toka hei hopua wai; te
kiripaka hei puna wai.

<span id="an_115:1">115:1</span> ¶ Aua ki a matou, e Ihowa, aua ki a
matou, engari me hoatu te kororia ki tou ingoa: whakaaroa tou aroha, tou
pono.

<span id="an_115:2">115:2</span> Kia mea koia nga tauiwi: Kei hea ianei
to ratou Atua?

<span id="an_115:3">115:3</span> Kei te rangi ia to matou Atua; kua
meatia e ia nga mea katoa i pai ai ia.

<span id="an_115:4">115:4</span> He hiriwa a ratou whakapakoko, he
koura, he mahi na te ringa tangata.

<span id="an_115:5">115:5</span> He mangai o ratou, a kahore e korero:
he kanohi o ratou, a kahore e kite:

<span id="an_115:6">115:6</span> He taringa o ratou, a kahore e rongo:
he ihu o ratou, a kahore e hongi:

<span id="an_115:7">115:7</span> He ringa o ratou, a kahore e whawha: he
waewae o ratou, a kahore e haere: kahore hoki o ratou korokoro e korero.

<span id="an_115:8">115:8</span> Ka rite ki a ratou o ratou kaihanga; ae
ra, te hunga katoa ano e whakawhirinaki ana ki a ratou.

<span id="an_115:9">115:9</span> ¶ E Iharaira, whakawhirinaki ki a
Ihowa: ko ia to ratou awhina, to ratou whakangungu rakau.

<span id="an_115:10">115:10</span> E te whare o Arona, whakawhirinaki ki
a Ihowa: ko ia to ratou awhina, to ratou whakangungu rakau.

<span id="an_115:11">115:11</span> E te hunga e wehi ana i a Ihowa,
whakawhirinaki ki a Ihowa: ko ia to ratou awhina, to ratou whakangungu
rakau.

<span id="an_115:12">115:12</span> Kua mahara a Ihowa ki a tatou, mana
tatou e manaaki: mana e manaaki te whare o Iharaira, mana e manaaki te
whare o Arona.

<span id="an_115:13">115:13</span> Ka manaakitia e ia te hunga e wehi
ana ki a Ihowa, te iti, te rahi.

<span id="an_115:14">115:14</span> Ka tapiritia ano e Ihowa ki a koutou,
ki a koutou tahi ko a koutou tamariki.

<span id="an_115:15">115:15</span> He manaakitanga koutou na Ihowa, na
te kaihanga o te rangi, o te whenua.

<span id="an_115:16">115:16</span> Ko nga rangi, he rangi no Ihowa; ko
te whenua ia, he mea homai nana ki nga tama a te tangata.

<span id="an_115:17">115:17</span> E kore nga tupapaku e whakamoemiti ki
a Ihowa: me te hunga katoa ano e heke ana ki te wahangutanga.

<span id="an_115:18">115:18</span> Ko matou ia ka whakapai ki a Ihowa
aianei a ake ake. Whakamoemititia a Ihowa.

<span id="an_116:1">116:1</span> ¶ E aroha ana ahau ki a Ihowa: mona i
whakarongo ki toku reo, ki aku inoi.

<span id="an_116:2">116:2</span> I tahuri mai tona taringa ki ahau: mo
reira ka karanga ahau ki a ia i ahau e ora ana.

<span id="an_116:3">116:3</span> I karapotia ahau e nga whakawiringa a
te mate: mau pu ahau i nga mamae o te reinga, i kite ahau i te pawera, i
te pouri.

<span id="an_116:4">116:4</span> Na ko taku karangatanga ki te ingoa o
Ihowa; Tena ra, e Ihowa, whakaorangia toku wairua.

<span id="an_116:5">116:5</span> He atawhai a Ihowa, he tika: ae, he
aroha to tatou Atua.

<span id="an_116:6">116:6</span> E tiakina ana e Ihowa te hunga kuware:
i whakaititia ahau, a nana ahau i whakaora.

<span id="an_116:7">116:7</span> E hoki, e toku wairua, ki tou
okiokinga; kua atawhaitia hoki koe e Ihowa.

<span id="an_116:8">116:8</span> Nau hoki toku wairua i whakaora kei
mate, oku kanohi kei whai roimata, oku waewae kei paheke.

<span id="an_116:9">116:9</span> Tera ahau e haereere i te aroaro o
Ihowa i te whenua o te ora.

<span id="an_116:10">116:10</span> ¶ I whakapono ahau, koia ahau i
korero ai: he nui toku whakawhiunga.

<span id="an_116:11">116:11</span> I mea ahau i toku ohoreretanga, He
teka kau nga tangata katoa.

<span id="an_116:12">116:12</span> He aha taku e whakahoki ai ki a Ihowa
mo ana atawhainga katoa i ahau?

<span id="an_116:13">116:13</span> Ka mau ahau ki te kapu o te
whakaoranga, ka karanga ki te ingoa o Ihowa.

<span id="an_116:14">116:14</span> Ka whakamana e ahau aku kupu taurangi
ki a Ihowa i te aroaro o tana iwi katoa.

<span id="an_116:15">116:15</span> He mea utu nui ki ta Ihowa titiro te
matenga o tana hunga tapu.

<span id="an_116:16">116:16</span> E Ihowa, he pono ko ahau tau pononga;
ko ahau tau pononga, ko te tama a tau pononga wahine; nau i wewete oku
here.

<span id="an_116:17">116:17</span> Ka tukua e ahau te patunga tapu, ara
te whakawhetai: ka karanga ki te ingoa o Ihowa.

<span id="an_116:18">116:18</span> Ka whakamana e ahau aku kupu taurangi
ki a Ihowa, ae, ki te aroaro o tana iwi katoa.

<span id="an_116:19">116:19</span> Ki nga marae o te whare o Ihowa, ki
waenganui ou, e Hiruharama. Whakamoemititia a Ihowa.

<span id="an_117:1">117:1</span> ¶ Whakamoemititia a Ihowa, e nga tauiwi
katoa: whakamoemititia ia, e nga iwi katoa.

<span id="an_117:2">117:2</span> He nui hoki tana mahi tohu ki a tatou:
e mau ana hoki te pono o Ihowa ake ake. Whakamoemititia a Ihowa.

<span id="an_118:1">118:1</span> ¶ Whakawhetai ki a Ihowa; he pai hoki
ia, he pumau tonu hoki tana mahi tohu.

<span id="an_118:2">118:2</span> Kia mea a Iharaira, He pumau tonu tana
mahi tohu.

<span id="an_118:3">118:3</span> Kia mea te whare o Arona, He pumau tonu
tana mahi tohu.

<span id="an_118:4">118:4</span> Kia mea te hunga e wehi ana i a Ihowa,
He pumau tonu tana mahi tohu.

<span id="an_118:5">118:5</span> I karanga ahau ki a Ihowa i roto i te
pouri: i whakahoki kupu mai a Ihowa ki ahau, i whakatu hoki i ahau ki te
wahi whanui.

<span id="an_118:6">118:6</span> Kei ahau a Ihowa; e kore ahau e wehi:
he aha ta te tangata e mea ai ki ahau?

<span id="an_118:7">118:7</span> Kei ahau a Ihowa kei roto i oku
kaiawhina: no reira tera ahau e kite i taku i hiahia ai ki te hunga e
kino ana ki ahau.

<span id="an_118:8">118:8</span> Ko te whakawhirinaki ki a Ihowa, pai
atu i te whakaaro ki te tangata.

<span id="an_118:9">118:9</span> Ko te whakawhirinaki ki a Ihowa, pai
atu i te okioki ki nga rangatira.

<span id="an_118:10">118:10</span> I karapotia ahau e nga iwi katoa: ka
ngaro ratou i ahau i runga i te ingoa o Ihowa.

<span id="an_118:11">118:11</span> I karapotia ahau e ratou: ae, i
karapotia ahau e ratou: ka ngaro ratou i ahau i runga i te ingoa o
Ihowa.

<span id="an_118:12">118:12</span> Me te mea he pi ratou e mui ana ki
ahau; kua pirau ratou ano he ahi tataramoa: i ngaro hoki ratou i ahau i
runga i te ingoa o Ihowa.

<span id="an_118:13">118:13</span> Kaha pu tau turaki i ahau, kia hinga
ai ahau: na Ihowa ia ahau i awhina mai.

<span id="an_118:14">118:14</span> Ko Ihowa toku kaha, taku himene, ko
ia ano toku whakaoranga.

<span id="an_118:15">118:15</span> He reo hari, he reo whakaoranga, kei
nga tapenakara o te hunga tika: he maia nga mahi a te ringa matau o
Ihowa.

<span id="an_118:16">118:16</span> Kua whakanuia te matau o Ihowa: he
maia nga mahi a te ringa matau o Ihowa.

<span id="an_118:17">118:17</span> E kore ahau e mate, engari tera ahau
e ora, hei whakapuaki i nga mahi a Ihowa.

<span id="an_118:18">118:18</span> I pakia rawatia ahau e Ihowa: otiia
kihai ahau i tukua e ia kia mate.

<span id="an_118:19">118:19</span> ¶ Whakatuwheratia ki ahau nga kuwaha
o te tika: ka tomo ahau ki roto, ka whakamoemiti ki a Ihowa.

<span id="an_118:20">118:20</span> Ko te kuwaha tenei o Ihowa: ka tomo
te hunga tika ki reira.

<span id="an_118:21">118:21</span> Ka whakamoemiti ahau ki a koe, mou i
whakahoki kupu mai ki ahau, kua meinga hoki ko koe hei whakaora moku.

<span id="an_118:22">118:22</span> Ko te kohatu i kapea e nga kaihanga,
kua meinga hei upoko mo te kokonga.

<span id="an_118:23">118:23</span> Na Ihowa tenei: he mea miharo ki o
tatou kanohi.

<span id="an_118:24">118:24</span> Ko te ra tenei i hanga e Ihowa kia
whakamanamana, kia koa tatou i reira.

<span id="an_118:25">118:25</span> Whakaorangia ra aianei, e Ihowa: tena
ra, e Ihowa, homai he ngahuru ki a matou.

<span id="an_118:26">118:26</span> Kia whakapaingia te tangata e haere
mai ana i runga i te ingoa o Ihowa: kua whakapaingia koutou e matou i
roto i te whare o Ihowa.

<span id="an_118:27">118:27</span> Ko Ihowa te Atua, a nana i homai te
marama ki a tatou: herea te patunga tapu ki nga aho, ki nga haona ra ano
o te aata.

<span id="an_118:28">118:28</span> Ko koe toku Atua, maku koe e
whakamoemiti: toku Atua, maku koe e whakanui.

<span id="an_118:29">118:29</span> Whakawhetai ki a Ihowa; he pai hoki
ia: he pumau tonu tana mahi tohu.

<span id="an_119:1">119:1</span> ¶ AREPE Ka hari te hunga he tapatahi
nei i te ara, e haere nei i te ture a Ihowa.

<span id="an_119:2">119:2</span> Ka hari te hunga e mau ana ki ana
whakaaturanga; e whakapaua ana o ratou ngakau ki te rapu i a ia.

<span id="an_119:3">119:3</span> Ae, e kore ratou e mahi i te kino; e
haere ana ratou i ana ara.

<span id="an_119:4">119:4</span> ¶ Kua oti matou te whakahau ki au
akoranga, kia ata puritia e matou.

<span id="an_119:5">119:5</span> Aue, me i whakatikaia toku ara ki te
pupuri i au akoranga!

<span id="an_119:6">119:6</span> Ko reira ahau ka kore ai e whakama: i
ahau ka whai whakaaro nei ki au whakahau katoa.

<span id="an_119:7">119:7</span> ¶ Ka whakamoemiti ahau ki a koe i runga
i te ngakau tika, ina ako ahau i au whakaritenga tika.

<span id="an_119:8">119:8</span> Ka puritia e ahau au tikanga: kaua ahau
e whakarerea rawatia. PETA

<span id="an_119:9">119:9</span> ¶ He aha te mea e ma ai i te
taitamariki tona ara? kia rite ki tau kupu tana whakamaharatanga iho.

<span id="an_119:10">119:10</span> ¶ Kua whakapaua e ahau toku ngakau ki
te rapu i a koe: kaua ahau e tukua kia kotiti ke i au whakahau.

<span id="an_119:11">119:11</span> ¶ Kua whakatakotoria e ahau tau kupu
ki roto ki toku ngakau, kei hara ahau ki a koe.

<span id="an_119:12">119:12</span> ¶ E Ihowa, ka whakapaingia koe:
whakaakona ahau ki au tikanga.

<span id="an_119:13">119:13</span> ¶ Kua whakapuakina e oku ngutu nga
whakaritenga katoa a tou mangai.

<span id="an_119:14">119:14</span> Ko toku koa i te ara o au
whakaaturanga, me te mea mo nga taonga katoa.

<span id="an_119:15">119:15</span> Ka whakaaroaro ahau ki au ako, a ka
whai mahara ki au huarahi.

<span id="an_119:16">119:16</span> He oranga ngakau ki ahau au tikanga:
e kore ahau e wareware ki tau kupu. KIMERE

<span id="an_119:17">119:17</span> ¶ Kia atawhai ki tau pononga, kia ora
ai ahau; kia puritia ai hoki tau kupu.

<span id="an_119:18">119:18</span> ¶ Whakatirohia oku kanohi kia kite ai
ahau i nga mea whakamiharo i roto i tau ture.

<span id="an_119:19">119:19</span> ¶ He manene ahau i runga i te whenua:
kaua au whakahau e huna ki ahau.

<span id="an_119:20">119:20</span> ¶ Ka ngawha toku wairua i te matenui
atu ki au whakaritenga i nga wa katoa.

<span id="an_119:21">119:21</span> ¶ Kua riria e koe te hunga whakakake
kua oti nei te kanga, e kotiti ke nei i au whakahau.

<span id="an_119:22">119:22</span> ¶ Parea atu i ahau te tawai me te
whakahawea: kua mau hoki ahau ki au whakaaturanga.

<span id="an_119:23">119:23</span> ¶ I noho ano hoki nga rangatira ki te
korero kino moku: otira e whakaaro ana tau pononga ki au tikanga.

<span id="an_119:24">119:24</span> ¶ Ko au whakaaturanga ano toku oranga
ngakau, oku hoa whakatakoto whakaaro. TARETE

<span id="an_119:25">119:25</span> ¶ Piri tonu toku wairua ki te puehu;
whakahauoratia ahau kia rite ki atu kupu.

<span id="an_119:26">119:26</span> ¶ I whakaaturia e ahau oku ara, a
whakahoki kupu ana koe ki ahau: whakaakona ahau ki au tikanga.

<span id="an_119:27">119:27</span> Meinga ahau kia matau ki te ara o au
ako: kia whakaaroaro ai ahau ki au mahi whakamiharo.

<span id="an_119:28">119:28</span> ¶ E maturuturu iho ana toku wairua i
te pouri: kia rite ki tau kapu tau whakau ake i ahau.

<span id="an_119:29">119:29</span> Whakamataratia atu i ahau te ara o te
teka: kia atawhai mai hoki, a homai tau ture.

<span id="an_119:30">119:30</span> ¶ Kua whiriwhiria e ahau te ara o te
pono: ka waiho e ahau au whakaritenga ki toku aroaro.

<span id="an_119:31">119:31</span> Piri tonu ahau ki au whakaaturanga: e
Ihowa, kei whakama ahau.

<span id="an_119:32">119:32</span> Ka oma ahau i te ara o au whakahau,
ina whakanuia e koe toku ngakau. HE

<span id="an_119:33">119:33</span> ¶ E Ihowa, whakaakona ahau ki te ara
o au tikanga: a ka mau i ahau taea noatia te mutunga.

<span id="an_119:34">119:34</span> Homai he matauranga ki ahau, a ka mau
i ahau tau ture; ka whakapaua toku ngakau ki te pupuri.

<span id="an_119:35">119:35</span> ¶ Meinga ahau kia haere i te ara o au
whakahau; ko taku hoki tena e whakaahuareka nei.

<span id="an_119:36">119:36</span> Whakaangahia toku ngakau ki au
whakaaturanga; kaua hoki ki te apo.

<span id="an_119:37">119:37</span> ¶ Whakatahuritia ketia oku kanohi kei
kite i te horihori: whakahauorangia ahau i tau ara.

<span id="an_119:38">119:38</span> ¶ Whakapumautia tau kupu ki tau
pononga, e wehi nei ki a koe.

<span id="an_119:39">119:39</span> ¶ Parea atu toku tawainga, e wehi nei
ahau: he pai hoki au whakaritenga.

<span id="an_119:40">119:40</span> ¶ Nana, kua matenui ahau ki au ako:
whakahauorangia ahau i runga i tou tika. WHAU

<span id="an_119:41">119:41</span> ¶ Kia puta ano au mahi tohu ki ahau,
e Ihowa: ara tau whakaoranga, kia rite ki tau kupu.

<span id="an_119:42">119:42</span> Penei ka whai kupu maku ki toku
kaitawai; noku ka whakawhirinaki ki tau kupu.

<span id="an_119:43">119:43</span> ¶ Kaua e tangohia rawatia i toku
mangai te kupu o te pono: e tumanako nei hoki ahau ki au whakaritenga.

<span id="an_119:44">119:44</span> Penei ka puritia e ahau tau ture ake
ake.

<span id="an_119:45">119:45</span> ¶ A ka haereere noa ahau; kua rapua
hoki e ahau au akoranga.

<span id="an_119:46">119:46</span> Ka korerotia ano e ahau au
whakaaturanga ki te aroaro o nga kingi, e kore ano e whakama.

<span id="an_119:47">119:47</span> A ka waiho e ahau hei oranga ngakau
moku au whakahau e aroha nei ahau.

<span id="an_119:48">119:48</span> Ka toro atu hoki oku ringa ki au
whakahau e aroha nei ahau, ka whakaaroaro ano ki au tikanga. TAINE

<span id="an_119:49">119:49</span> ¶ Maharatia te kupu ki tau pononga,
no te mea kua meinga ahau e koe kia tumanako atu.

<span id="an_119:50">119:50</span> ¶ Ko toku oranga ngakau tenei i ahau
e tangi nei: na tau kupu nei hoki ahau i whakahauora.

<span id="an_119:51">119:51</span> ¶ Nui rawa te whakahi ki ahau o te
hunga whakakake: heoi kihai ahau i peka ke i tau ture.

<span id="an_119:52">119:52</span> ¶ I mahara ahau ki au whakaritenga, e
Ihowa, o tua iho; a marie ana toku ngakau.

<span id="an_119:53">119:53</span> ¶ Mau pu ahau i te pawera, mo te
hunga kino kua whakarere nei i tau ture.

<span id="an_119:54">119:54</span> ¶ Ko au tikanga aku e himene ai i te
whare i noho manene ai ahau.

<span id="an_119:55">119:55</span> ¶ I mahara ahau ki tou ingoa i te po,
e Ihowa: a puritia ana e ahau tau ture.

<span id="an_119:56">119:56</span> I ahau tenei, he mau noku ki au ako.
KETE

<span id="an_119:57">119:57</span> ¶ Ko Ihowa toku wahi: kua mea nei
ahau, ka pupuri ahau i au kupu.

<span id="an_119:58">119:58</span> ¶ I whakapaua toku ngakau ki te inoi
ki a koe kia pai mai: kia rite ki tau kupu tau mahi tohu ki ahau.

<span id="an_119:59">119:59</span> ¶ I whakaaro ahau ki oku ara: a anga
ana oku waewae ki au whakaaturanga.

<span id="an_119:60">119:60</span> I hohoro ahau, a kihai i whakaroa ki
te pupuri i au whakahau.

<span id="an_119:61">119:61</span> ¶ Karapotia putia ana ahau e nga here
a te hunga kino: kihai ia ahau i wareware ki tau ture.

<span id="an_119:62">119:62</span> ¶ I waenganui po ka ara ahau ki te
whakawhetai ki a koe mo au whakaritenga tika.

<span id="an_119:63">119:63</span> ¶ He hoa ahau no te hunga katoa e
wehi ana i a koe; no te hunga ano e pupuri ana i au ako.

<span id="an_119:64">119:64</span> ¶ Ki tonu, e Ihowa, te whenua i tau
mahi tohu: whakaakona ahau ki au tikanga. TETE

<span id="an_119:65">119:65</span> ¶ Pai rawa tau hanga ki tau pononga,
e Ihowa; rite tonu ki tau kupu.

<span id="an_119:66">119:66</span> Whakaakona ahau ki te ngarahu pai, ki
te matauranga: kua whakapono hoki ahau ki au whakahau.

<span id="an_119:67">119:67</span> ¶ I ahau kiano i whakawhiua, i he
ahau: tena ko tenei ka puritia e ahau tau kupu.

<span id="an_119:68">119:68</span> ¶ He pai koe, he pai hoki au mahi:
whakaakona ahau ki au tikanga.

<span id="an_119:69">119:69</span> ¶ Kua titoa e te hunga whakakake he
teka moku: ka whakapaua toku ngakau ki te pupuri i au ako.

<span id="an_119:70">119:70</span> He ngako rawa to ratou ngakau, koia
ano kei te taupa: ko ahau ia, he oranga ngakau ki ahau tau ture.

<span id="an_119:71">119:71</span> ¶ Marie ano ahau kia pehia e te
pouri; i ako ai ahau i au tikanga.

<span id="an_119:72">119:72</span> ¶ Ko te ture a tou mangai pai ke atu
ki ahau i nga mano o te koura, o te hiriwa. IOTA

<span id="an_119:73">119:73</span> ¶ Na ou ringa ahau i hanga, i
whakawhaiahua: homai he matauranga ki ahau, kia ako ai ahau ki au
whakahau.

<span id="an_119:74">119:74</span> ¶ Ka hari te hunga e wehi ana i a koe
ina kite i ahau: noku i tumanako ki tau kupu.

<span id="an_119:75">119:75</span> ¶ E matau ana ahau, e Ihowa, he tika
au whakaritenga; a he pono nou i pehia ai toku ngakau e koe.

<span id="an_119:76">119:76</span> ¶ Tena ra, waiho tau mahi tohu hei
whakamarie moku; kia rite ki tau kupu ki tau pononga.

<span id="an_119:77">119:77</span> Kia puta ki ahau au mahi aroha, kia
ora ai ahau; ko tau ture hoki toku oranga ngakau.

<span id="an_119:78">119:78</span> ¶ Kia whakama te hunga whakakake; no
te mea kahore he take i he ai ta ratou hanga ki ahau; ko ahau ia ka
whakaaroaro ki au akoranga.

<span id="an_119:79">119:79</span> Ko te hunga e wehi ana ki a koe me
anga ki ahau, a ka mohio ratou ki au whakaaturanga.

<span id="an_119:80">119:80</span> ¶ Kia tapatahi toku ngakau ki au
tikanga; kei whakama ahau. KAPA

<span id="an_119:81">119:81</span> ¶ E matenui ana toku wairua ki tau
whakaoranga: otiia ka tumanako ahau ki tau kupu.

<span id="an_119:82">119:82</span> Matawaia ana oku kanohi, he meatanga
ki tau kupu, i ahau e mea ana, Ahea koe whakamarie ai i ahau?

<span id="an_119:83">119:83</span> ¶ Kua rite nei hoki ahau ki te koki i
roto i te paoa: he ahakoa e kore ahau e wareware ki au tikanga.

<span id="an_119:84">119:84</span> ¶ E hia nga ra o tau pononga? a hea
koe whakarite whakawa ai mo te hunga e tukino nei i ahau?

<span id="an_119:85">119:85</span> ¶ Kua keri poka te hunga whakakake
moku; he mea kahore e rite ki tau ture.

<span id="an_119:86">119:86</span> Pono tonu au whakahau katoa: e tukino
takekore ana ratou i ahau; awhinatia mai ahau.

<span id="an_119:87">119:87</span> Wahi iti kua moti ahau i a ratou i
runga i te whenua: otira kihai i mahue i ahau au akoranga.

<span id="an_119:88">119:88</span> ¶ Kia rite ki tou aroha tau
whakahauora i ahau: a ka puritia e ahau nga whakaaturanga a tou mangai.
RAMERE

<span id="an_119:89">119:89</span> ¶ Pumau tonu tau kupu, e Ihowa, ake
ake i runga i te rangi.

<span id="an_119:90">119:90</span> Kei nga whakatupuranga katoa tou
pono: whakaungia ana e koe te whenua, a e tu nei ano.

<span id="an_119:91">119:91</span> E tu nei ano inaianei, pera tonu me
tau i whakarite ai, he pononga hoki nga mea katoa nau.

<span id="an_119:92">119:92</span> ¶ Me kaua tau ture hei oranga mo toku
ngakau, kua ngaro ahau i reira i toku auetanga.

<span id="an_119:93">119:93</span> ¶ E kore rawa ahau e wareware ki au
ako, he mea whakahauora hoki nau ena i ahau.

<span id="an_119:94">119:94</span> ¶ Nau ahau, mau ahau e whakaora: kua
rapua hoki e ahau au ako.

<span id="an_119:95">119:95</span> ¶ Kua tatari te hunga kino ki ahau
kia whakamatea: ka whakaaro ia ahau ki au whakaaturanga.

<span id="an_119:96">119:96</span> ¶ Kua kitea e ahau te mutunga o nga
mea tino tika katoa: he whanui rawa ia tau whakahau. MEME

<span id="an_119:97">119:97</span> ¶ Ano toku aroha ki tau ture! Ko taku
tena e whakaaroaro ai i te roa o te ra.

<span id="an_119:98">119:98</span> ¶ Nau i hira ake ai oku whakaaro i o
oku hoariri, na au whakahau, e piri tonu nei ki ahau.

<span id="an_119:99">119:99</span> Nui atu oku mahara i o oku
kaiwhakaako katoa: noku i whakaaroaro tonu ki au whakaaturanga.

<span id="an_119:100">119:100</span> Tera atu toku mohio i to nga
kaumatua, no te mea i pupuri ahau i au ako.

<span id="an_119:101">119:101</span> ¶ Kua kaiponuhia mai e ahau oku
waewae i nga ara kino katoa, kia pupuri ai ahau i tau kupu.

<span id="an_119:102">119:102</span> ¶ Kihai ahau i titaha i au
whakaritenga; nau hoki ahau i ako.

<span id="an_119:103">119:103</span> ¶ Ano te reka o au kupu ki toku
ngao; ae ra, reka atu i te honi ki toku mangai.

<span id="an_119:104">119:104</span> Na au ako ahau i whai mohio ai: na
reira ahau i kino ai ki nga ara teka katoa. NUNU

<span id="an_119:105">119:105</span> ¶ He rama tau kupu ki oku waewae,
he marama ki toku ara.

<span id="an_119:106">119:106</span> ¶ Kua oati ahau, a ka whakamana ano
e ahau: kia puritia e ahau au whakaritenga tika.

<span id="an_119:107">119:107</span> ¶ He nui te mamae o toku ngakau:
whakahauorangia ahau, e Ihowa, kia rite ki tau kupu.

<span id="an_119:108">119:108</span> ¶ Manakohia, e Ihowa, nga
ohaohatanga a toku mangai, whakaakona hoki ahau ki au whakaritenga.

<span id="an_119:109">119:109</span> ¶ Kei toku ringa tonu toku wairua,
heoi kahore ahau e wareware ki tau ture.

<span id="an_119:110">119:110</span> Kua whakatakotoria e te hunga kino
he mahanga moku: heoi kahore ahau i peka ke i au ako.

<span id="an_119:111">119:111</span> ¶ Ka waiho e ahau au whakaaturanga
hei kainga tupu moku ake ake: ko toku koanga ngakau hoki ena.

<span id="an_119:112">119:112</span> Kua whakaanga e ahau toku ngakau ki
te mahi tonu i au tikanga: a te mutunga ra ano. HAMEKE

<span id="an_119:113">119:113</span> ¶ E kino ana ahau ki te hunga
whakaaro ruarua; ko tau ture ia taku e aroha ai.

<span id="an_119:114">119:114</span> ¶ Ko toku piringa koe, ko toku
whakangungu rakau: e tumanako ana ahau ki tau kupu.

<span id="an_119:115">119:115</span> ¶ Mawehe atu i ahau, e te hunga
kino; ka whakaritea hoki e ahau nga whakahau a toku Atua.

<span id="an_119:116">119:116</span> ¶ Kia rite ki tau kupu tau tautoko
ake i ahau, kia ora ai ahau: kaua hoki ahau e tukua kia whakama ki taku
e tumanako atu nei.

<span id="an_119:117">119:117</span> Tautokona ake ahau, kia ora ai
ahau, a ka whai whakaaro tonu ahau ki au tikanga.

<span id="an_119:118">119:118</span> ¶ Kua whakahaweatia e koe te hunga
katoa e kotiti ke ana i au tikanga; he horihori hoki to ratou tinihanga.

<span id="an_119:119">119:119</span> Ka whakakahoretia e koe te hunga
kino katoa o te whenua, ano he para mata: koia ahau i aroha ai ki au
whakaaturanga.

<span id="an_119:120">119:120</span> Wiri ana oku kikokiko i te wehi ki
a koe; e mataku ana hoki ahau ki au whakaritenga. AINE

<span id="an_119:121">119:121</span> ¶ He whakawa tika, he tika taku
mahi: kaua ahau e tukua ki oku kaitukino.

<span id="an_119:122">119:122</span> Ko koe hei tuara mo tau pononga mo
te pai: kei tukinotia ahau e te hunga whakakake.

<span id="an_119:123">119:123</span> ¶ Matawaia ana oku kanohi i te
meatanga ki tau whakaora, ki te kupu hoki o tau tika.

<span id="an_119:124">119:124</span> ¶ Kia rite ki tou aroha tau mahi ki
tau pononga: whakaakona hoki ahau ki au tikanga.

<span id="an_119:125">119:125</span> He pononga ahau nau; homai he
mahara ki ahau, kia matau ai ki au whakaaturanga.

<span id="an_119:126">119:126</span> ¶ Kua rite te wa hei mahinga ma
Ihowa; kua whakakahoretia hoki e ratou tau ture.

<span id="an_119:127">119:127</span> ¶ Na reira i arohaina rawatia ai e
ahau au whakahau i te koura, ae, i te tino koura.

<span id="an_119:128">119:128</span> Na reira tika tonu ki ahau au ako
katoa mo nga mea katoa: kino iho ano ahau ki nga ara teka katoa. PE

<span id="an_119:129">119:129</span> ¶ He mea whakamiharo au
whakaaturanga: i mau ai toku wairua ki reira.

<span id="an_119:130">119:130</span> ¶ Ko te whakapuakanga o au kupu he
homai marama; na reira i homai he mahara ki nga kuware.

<span id="an_119:131">119:131</span> ¶ I hamama toku mangai, i kihakiha:
he matenui noku ki au whakahau.

<span id="an_119:132">119:132</span> ¶ Tahuri mai ki ahau, tohungia hoki
ahau: kia rite ki tau hanga ki te hunga e aroha ana ki tou ingoa.

<span id="an_119:133">119:133</span> ¶ Whakatikaia oku hikoinga ki runga
i tau kupu: kaua hoki tetahi he e tukua hei rangatira moku.

<span id="an_119:134">119:134</span> ¶ Whakaorangia ahau i te tukino a
te tangata: a ka puritia e ahau au ako.

<span id="an_119:135">119:135</span> ¶ Kia marama mai tou mata ki tau
pononga: whakaakona hoki ahau ki au tikanga.

<span id="an_119:136">119:136</span> ¶ Heke noa nga awa wai o oku
kanohi; mo ratou kahore i pupuri i tau ture. TARI

<span id="an_119:137">119:137</span> ¶ He tika koe, e Ihowa, he tika ano
au whakaritenga.

<span id="an_119:138">119:138</span> He tika, he pono rawa au
whakaaturanga i whakahaua mai e koe.

<span id="an_119:139">119:139</span> ¶ Ka ngaro ahau i toku ngakau
whakapuke, mo au kupu ka wareware nei i oku hoariri.

<span id="an_119:140">119:140</span> ¶ Hore rawa he para o tau kupu:
koia i arohaina ai e tau pononga.

<span id="an_119:141">119:141</span> ¶ He iti ahau, e whakahaweatia ana:
heoi kahore ahau e wareware ki au ako.

<span id="an_119:142">119:142</span> ¶ He tika pumau tonu tou tika; he
pono hoki tau ture.

<span id="an_119:143">119:143</span> ¶ Kua pa mai ki ahau te pouri me te
mamae: ko au whakahau ia toku oranga ngakau.

<span id="an_119:144">119:144</span> Pumau tonu te tika o au
whakaaturanga: homai he mahara ki ahau, a ka ora ahau. KOPO

<span id="an_119:145">119:145</span> ¶ I whakapaua toku ngakau ki te
karanga; whakahokia mai he kupu ki ahau, e Ihowa; ka mau i ahau au
tikanga.

<span id="an_119:146">119:146</span> I karanga ahau ki a koe:
whakaorangia ahau, a ka puritia e ahau au whakaaturanga.

<span id="an_119:147">119:147</span> ¶ Kiano te ata i puao noa, kua
karanga ahau: i tumanako ahau ki au kupu.

<span id="an_119:148">119:148</span> I hohoro oku kanohi i nga
mataaratanga ki te whakaaroaro ki tau kupu.

<span id="an_119:149">119:149</span> ¶ Whakarongo ki toku reo, kia rite
ki tou aroha: kia rite, e Ihowa, ki tau i whakarite ai tau whakahauora i
ahau.

<span id="an_119:150">119:150</span> ¶ E whakatata mai ana te hunga e
whai ana i te whanoke: kei tawhiti atu ratou i tau ture.

<span id="an_119:151">119:151</span> E tata ana mai koe, e Ihowa: he
pono katoa au whakahau.

<span id="an_119:152">119:152</span> ¶ Nonamata ahau i matau ai ki au
whakaaturanga, he mea whakapumau nau no tua whakarere. REHE

<span id="an_119:153">119:153</span> ¶ Whakaaro mai ki toku mate, a
whakaorangia ahau: kahore hoki ahau e wareware ki tau ture.

<span id="an_119:154">119:154</span> Tohea taku tohe, whakaorangia hoki
ahau: kia rite ki tau kupu tau whakahauoranga i ahau.

<span id="an_119:155">119:155</span> ¶ Kei tawhiti atu i te hunga kino
te whakaoranga: kahore hoki ratou e rapu ki au tikanga.

<span id="an_119:156">119:156</span> ¶ E Ihowa, he nui au mahi tohu: kia
rite ki au whakaritenga tau whakahauora i ahau.

<span id="an_119:157">119:157</span> ¶ He tokomaha oku kaitukino, oku
hoariri: heoi kahore ahau i peka ke i au whakaaturanga.

<span id="an_119:158">119:158</span> ¶ I kite ahau i nga kaimahi i te
kino, a pouri iho: no ratou kahore e pupuri i tau kupu.

<span id="an_119:159">119:159</span> ¶ Tirohia mai toku aroha ki au ako:
kia rite ki tou aroha, e Ihowa, tau whakahauora i ahau.

<span id="an_119:160">119:160</span> ¶ Ko te huinga katoatanga o tau
kupu he pono; pumau katoa anao au whakaritenga tika ake ake. HINE

<span id="an_119:161">119:161</span> ¶ Hore he rawa i tukinotia ai ahau
e nga rangatira: otiia e wehi ana toku ngakau i tau kupu.

<span id="an_119:162">119:162</span> ¶ E hari ana ahau ki tau kupu: ano
he tangata kua whiwhi ki te taonga nui.

<span id="an_119:163">119:163</span> ¶ E kino ana ahau, e whakarihariha
ana ki te korero teka: ko tau ture ia taku i aroha ai.

<span id="an_119:164">119:164</span> ¶ Takiwhitu aku whakamoemiti ki a
koe i te ra tahi mo au whakaritenga tika.

<span id="an_119:165">119:165</span> ¶ He rangimarie nui to te hunga e
aroha ana ki tau ture: e kore hoki o ratou waewae e tutuki.

<span id="an_119:166">119:166</span> ¶ A kua tumanako ahau ki tau
whakaora, e Ihowa, kua mahi ahau i au whakahau.

<span id="an_119:167">119:167</span> ¶ Kua puritia e toku wairua au
whakaaturanga, ae, e arohaina nuitia ana e ahau.

<span id="an_119:168">119:168</span> Kua puritia e ahau au ako me au
whakaaturanga: kei tou aroaro hoki oku ara katoa. TAU

<span id="an_119:169">119:169</span> ¶ Tukua atu taku tangi kia tata atu
ki tou aroaro, e Ihowa: homai he mahara ki ahau, kia rite ki tau kupu.

<span id="an_119:170">119:170</span> Kia tae atu taku inoi ki tou
aroaro: kia rite ki tau kupu whakaora i ahau.

<span id="an_119:171">119:171</span> ¶ Kia whakapuaki oku ngutu i te
whakamoemiti: e whakaako ana hoki koe i ahau ki au tikanga.

<span id="an_119:172">119:172</span> ¶ Ma toku arero e korero tau kupu:
he tika hoki au whakahau katoa.

<span id="an_119:173">119:173</span> ¶ Kia rite tou ringa ki te awhina i
ahau; kua whiriwhiria hoki e ahau ko au ako.

<span id="an_119:174">119:174</span> Kua matenui ahau ki tau whakaora, e
Ihowa: ko tau ture hoki toku oranga ngakau.

<span id="an_119:175">119:175</span> ¶ Kia ora toku wairua, a ka
whakamoemiti ia ki a koe: kia awhinatia hoki ahau e au whakaritenga.

<span id="an_119:176">119:176</span> ¶ Kua kotiti ke ahau me he hipi
ngaro: rapua tau pononga, kahore hoki ahau e wareware ki au whakahau.

<span id="an_120:1">120:1</span> ¶ He waiata; he pikitanga. I tangi,
ahau ki a Ihowa i toku matenga; a i whakahoki kupu mai ia ki ahau.

<span id="an_120:2">120:2</span> E Ihowa, whakaorangia toku wairua i te
ngutu teka, i te arero hianga.

<span id="an_120:3">120:3</span> Ko te aha e hoatu ki a koe? ko te aha
hoki e tapiritia atu mau, e te arero hianga?

<span id="an_120:4">120:4</span> Ko nga pere koi a te hunga nunui, me
nga waro hunipa.

<span id="an_120:5">120:5</span> ¶ Aue, toku mate, to te manene i
Meheke, toku hoki e noho nei i nga teneti o Kerara!

<span id="an_120:6">120:6</span> Kua roa te nohoanga tahitanga o toku
wairua ki te tangata e kino ana ki te ata noho.

<span id="an_120:7">120:7</span> Mo te ata noho ahau, engari ka korero
ahau, ka anga ratou ka whawhai.

<span id="an_121:1">121:1</span> ¶ He waiata; he pikitanga. Ka anga atu
oku kanohi ki nga maunga; no reira nei te awhina moku.

<span id="an_121:2">121:2</span> No Ihowa te awhina moku, no te kaihanga
o te rangi, o te whenua.

<span id="an_121:3">121:3</span> E kore ia e tuku i tou waewae kia
nekehia; e kore tou kaitiaki e moe.

<span id="an_121:4">121:4</span> Ina, e kore te kaitiaki o Iharaira e
parangia, e moe.

<span id="an_121:5">121:5</span> Ko Ihowa tou kaitiaki, ko Ihowa tou
whakamarumaru i tou matau.

<span id="an_121:6">121:6</span> E kore koe e pakia e te ra i te awatea,
e te marama ranei i te po.

<span id="an_121:7">121:7</span> Ma Ihowa koe e tiaki i roto i nga kino
katoa; mana e tiaki tou wairua.

<span id="an_121:8">121:8</span> Ma Ihowa e tiaki tou haerenga atu, me
tou haerenga mai aianei a ake tonu atu.

<span id="an_122:1">122:1</span> ¶ He waiata; he pikitanga. Na Rawiri. I
koa ahau i ta ratou meatanga mai ki ahau; Tatou ka haere ki te whare o
Ihowa.

<span id="an_122:2">122:2</span> E tu ana o matou waewae ki ou tatau, e
Hiruharama:

<span id="an_122:3">122:3</span> Ko te hanganga o Hiruharama, rite tonu
ki to te pa kua tuhonohonoa ki a ia ano..

<span id="an_122:4">122:4</span> Haereere ana ki reira nga iwi, nga iwi
o Ihowa, ki to Iharaira whakaaturanga, ki te whakawhetai ki te ingoa o
Ihowa.

<span id="an_122:5">122:5</span> Kua whakaturia hoki ki reira nga torona
whakawa, nga torona o te whare o Rawiri.

<span id="an_122:6">122:6</span> ¶ Inoia he ata noho mo Hiruharama: ka
whiwhi ki te pai te hunga e aroha ana ki a koe.

<span id="an_122:7">122:7</span> Kia mau te rongo ki ou taiepa, me te
pai ki ou whare kingi.

<span id="an_122:8">122:8</span> He mea mo oku teina, mo oku hoa, taku e
mea nei, Kia mau te rongo ki roto ki a koe.

<span id="an_122:9">122:9</span> He whakaaro ki te whare o Ihowa, o to
tatou Atua, ka rapu ahau i te pai mou.

<span id="an_123:1">123:1</span> ¶ He waiata; he pikitanga. Ka anga atu
oku kanohi ki a koe, e koe e noho mai nei i nga rangi.

<span id="an_123:2">123:2</span> Ina, pera tonu nga kanohi o nga pononga
e titiro nei ki te ringa o to ratou rangatira, nga kanohi hoki o te
kotiro ki te ringa o tona rangatira wahine; me o matou kanohi e titiro
nei ki a Ihowa, ki to matou Atua, kia tohu ra ano ia i a matou.

<span id="an_123:3">123:3</span> Tohungia matou, e Ihowa, tohungia
matou: kua tino kapi hoki matou i te whakahawea.

<span id="an_123:4">123:4</span> Kapi tonu to matou wairua i te whakahi
a te hunga e noho noa ana, i te whakahawea a te hunga whakakake.

<span id="an_124:1">124:1</span> ¶ He waiata; he pikitanga. Na Rawiri.
Me kaua a Ihowa i a tatou, he ki tenei ma Iharaira:

<span id="an_124:2">124:2</span> Me kaua a Ihowa i a tatou, i te
whakatikanga mai o te tangata ki a tatou;

<span id="an_124:3">124:3</span> Penei kua horomia oratia tatou e ratou,
i te muranga o to ratou riri ki a tatou.

<span id="an_124:4">124:4</span> Kua ngaro tatou i nga wai, kua
taupokina o tatou wairua e te ia.

<span id="an_124:5">124:5</span> Penei kua taupokina o tatou wairua e
nga wai whakakake.

<span id="an_124:6">124:6</span> ¶ Kia whakapaingia a Ihowa, kihai nei i
tuku i a tatou hei ngaunga ma o ratou niho.

<span id="an_124:7">124:7</span> Kua mawhiti o tatou wairua, me he manu
i roto i te mahanga a nga kaihopu; kua motu te mahanga, a mawhiti ana
tatou.

<span id="an_124:8">124:8</span> Kei te ingoa o Ihowa he awhina mo
tatou, kei te kaihanga i te rangi, i te whenua.

<span id="an_125:1">125:1</span> ¶ He waiata; he pikitanga. Ko te hunga
e whakawhirinaki ana ki a Ihowa ka rite ki Maunga Hiona, e kore nei e
taea te whakangaueue, pumau tonu ake ake.

<span id="an_125:2">125:2</span> Me nga maunga e taiawhio nei i
Hiruharama, te karapoti a Ihowa i tona iwi, aianei a ake tonu atu.

<span id="an_125:3">125:3</span> E kore hoki te tokotoko a te
whakaarokore e waiho tonu i runga i te wahi o te hunga tika: kei totoro
te ringa o te hunga tika ki te kino.

<span id="an_125:4">125:4</span> ¶ Kia pai tau mahi, e Ihowa, ki te
hunga pai, ki te hunga he tika nei o ratou ngakau.

<span id="an_125:5">125:5</span> Ko te hunga ia e peka ke ana ki o ratou
ara kopikopiko, ma Ihowa ratou e arahi tahi atu me nga kaimahi i te
kino. Kia mau te rongo ki a Iharaira.

<span id="an_126:1">126:1</span> ¶ He waiata; he pikitanga. I ta Ihowa
whakahokinga mai i nga pononga o Hiona i rite matou ki te hunga e
moehewa ana.

<span id="an_126:2">126:2</span> Katahi to matou mangai ka ki i te kata,
to matou arero hoki i te waiata: katahi ka korerotia i roto i nga
tauiwi, He nui nga mahi a Ihowa ki a ratou.

<span id="an_126:3">126:3</span> He mea nunui a Ihowa i mea ai mo tatou,
a e koa ana tatou.

<span id="an_126:4">126:4</span> ¶ E Ihowa, whakahokia matou i te
whakarau: kia pera me nga awa o te tonga.

<span id="an_126:5">126:5</span> Ko te hunga e rui ana i runga i te
roimata, ka kokoti i runga i te hari.

<span id="an_126:6">126:6</span> Ahakoa haere tangi atu ia me te kawe i
ana purapura hei whakatokanga; tera ia e haere hari mai ano me te mau
mai i ana paihere.

<span id="an_127:1">127:1</span> ¶ He waiata; he pikitanga. Na Horomona.
Ki te kore e hanga e Ihowa te whare, he maumau mahi ta nga kaihanga; ki
te kore e tiakina e Ihowa te pa, maumau mataara noa te kaitiaki.

<span id="an_127:2">127:2</span> He maumau to koutou ara wawe, to koutou
noho roa i te po, ta koutou kai i te taro o te mauiui: ko tana moe tena
ka homai nei ki tana e aroha ai.

<span id="an_127:3">127:3</span> Na he taonga pumau na Ihowa nga
tamariki, ko nga hua ano o te kopu tana utu.

<span id="an_127:4">127:4</span> E rite ana ki nga pere i te ringaringa
o te tangata kaha te whanau o te taitamarikitanga.

<span id="an_127:5">127:5</span> Ka hari te tangata kua ki nei tana papa
pere i a ratou: e kore ratou e whakama, ina korero ki o ratou hoariri i
te kuwaha.

<span id="an_128:1">128:1</span> ¶ He waiata; he pikitanga. Ka hari nga
tangata katoa e wehi ana i a Ihowa: e haere ana i ana ara.

<span id="an_128:2">128:2</span> E kai hoki koe i te mahinga a ou ringa:
e hari koe, a ka tau te pai ki a koe.

<span id="an_128:3">128:3</span> E rite tau wahine ki te waina hua, i
roto rawa i tou whare: au tamariki ki nga mahuri oriwa, i nga taha o tau
tepu.

<span id="an_128:4">128:4</span> Na he pera te manaaki mo te tangata e
wehi ana i a Ihowa.

<span id="an_128:5">128:5</span> Ka Manaakitia koe e Ihowa i Hiona; a e
kite koe i te pai o Hiruharama i nga ra katoa e ora ai koe.

<span id="an_128:6">128:6</span> Ae, e kite koe i nga tamariki a au
tamariki. Kia mau te rongo ki a Iharaira.

<span id="an_129:1">129:1</span> ¶ He waiata; he pikitanga. He ki tenei
ma Iharaira, Ka maha a ratou tukinotanga i ahau o toku tamarikitanga
ake;

<span id="an_129:2">129:2</span> Ka maha a ratou tukinotanga i ahau o
toku tamarikitanga ake; heoi kihai ahau i taea e ratou.

<span id="an_129:3">129:3</span> I parautia toku tuara e nga kaiparau;
he roa a ratou parautanga.

<span id="an_129:4">129:4</span> He tika ta Ihowa: motu pu i a ia nga
aho a te hunga kino.

<span id="an_129:5">129:5</span> ¶ Kia whakama, kia whakahokia ki muri,
te hunga katoa e kino nei ki Hiona.

<span id="an_129:6">129:6</span> Kia rite ratou ki te tarutaru i nga
tuanui, e memenge nei i te mea kiano i tupu ake.

<span id="an_129:7">129:7</span> E kore nei e ki te ringa o te kaikoti,
te uma hoki o te kaipaihere.

<span id="an_129:8">129:8</span> E kore ano te hunga e haere ana i te
taha e mea, Kia tau ki a koutou te manaaki a Ihowa: ko ta matou manaaki
tenei ki a koutou i runga i te ingoa o Ihowa.

<span id="an_130:1">130:1</span> ¶ He waiata; he pikitanga. I karanga
ahau ki a koe, e Ihowa, i roto i nga hohonu.

<span id="an_130:2">130:2</span> E te Ariki, whakarongo mai ki toku reo:
kia anga mai ou taringa ki toku reo inoi.

<span id="an_130:3">130:3</span> Me i maharatia e koe nga kino, e Ihowa,
ko wai, e te Ariki, e tu?

<span id="an_130:4">130:4</span> Otira he muru hara tau, e wehingia ai
koe.

<span id="an_130:5">130:5</span> ¶ E tatari ana ahau ki a Ihowa; e
tatari ana toku wairua: e tumanako ana hoki ahau ki tana kupu.

<span id="an_130:6">130:6</span> Ko te taringa o toku wairua i te Ariki
nui atu i to te hunga e whanga ana ki te ata; ae, i to te hunga e whanga
ana ki te ata.

<span id="an_130:7">130:7</span> E Iharaira, kia tumanako ki a Ihowa,
kei a Ihowa hoki te mahi tohu, a kei a ia te hokonga nui.

<span id="an_130:8">130:8</span> A mana a Iharaira e hoko i roto i ona
he katoa.

<span id="an_131:1">131:1</span> ¶ He waiata; he pikitanga. Na Rawiri. E
Ihowa, ehara toku i te ngakau whakapehapeha: ehara ano oku i te kanohi
whakakake: kahore hoki ahau e rahurahu ki nga mea nunui, e kore nei e
taea e ahau.

<span id="an_131:2">131:2</span> He pono kua meinga e ahau toku wairua
kia tau, a kia mahaki, pera i to te tamaiti kua wehea i te u o tona
whaea: he rite toku wairua ki te tamaiti katahi nei ka wehe i te u.

<span id="an_131:3">131:3</span> E Iharaira, kia tumanako ki a Ihowa:
aianei a ake tonu atu.

<span id="an_132:1">132:1</span> ¶ He waiata; he pikitanga. E Ihowa,
maharatia a Rawiri, me ona mamaetanga ngakau katoa;

<span id="an_132:2">132:2</span> Tana oati ki a Ihowa, tana kupu
taurangi ki te Mea Nui o Hakopa;

<span id="an_132:3">132:3</span> E kore rawa ahau e tae ki toku whare e
noho ai ahau, e eke ranei ki runga ki toku moenga;

<span id="an_132:4">132:4</span> E kore ahau e tuku i oku kanohi kia
moe, i oku kamo kia nenewha;

<span id="an_132:5">132:5</span> Kia kitea ra ano e ahau he wahi mo
Ihowa, he nohoanga mo te Mea Nui o Hakopa.

<span id="an_132:6">132:6</span> Na i rangona e matou ki Eparata, i
kitea ki nga mara o te ngahere.

<span id="an_132:7">132:7</span> Ka haere matou ki roto ki ona
tapenakara; ka koropiko ki tona turanga waewae.

<span id="an_132:8">132:8</span> E ara, e Ihowa, ki tou okiokinga, a
koe, me te aaka o tou kaha.

<span id="an_132:9">132:9</span> Kia whakakakahuria au tohunga ki te
tika; kia hamama tau hunga tapu i te hari.

<span id="an_132:10">132:10</span> Whakaaro ki a Rawiri, ki tau pononga:
kaua e whakapeaua atu te mata o tau i whakawahi ai.

<span id="an_132:11">132:11</span> ¶ Kua oati pono a Ihowa ki a Rawiri,
e kore ia e tahuri ke i tena; Ka whakanohoia e ahau tetahi hua o tou
kopu ki tou torona.

<span id="an_132:12">132:12</span> Ki te puritia e au tama taku
kawenata, me taku whakaaturanga e ako ai ahau ki a ratou, ka noho ano a
ratou tama ki tou torona ake ake.

<span id="an_132:13">132:13</span> Kua whiriwhiria hoki e Ihowa a Hiona;
kua hiahiatia e ia hei nohoanga mona.

<span id="an_132:14">132:14</span> Ko toku okiokinga tenei ake ake; ko
konei ahau noho ai, kua hiahiatia hoki e ahau.

<span id="an_132:15">132:15</span> Ka manaakitia rawatia e ahau tana
kai; ka whakamakonatia e ahau ona rawakore ki te taro.

<span id="an_132:16">132:16</span> Ka whakakakahuria hoki e ahau ona
tohunga ki te whakaoranga; a ka hamama tona hunga tapu i te hari.

<span id="an_132:17">132:17</span> Ka meinga e ahau kia pihi ki reira te
haona o Rawiri: kua whakapaia e ahau he rama mo taku i whakawahi ai.

<span id="an_132:18">132:18</span> Ka whakakakahuria e ahau ona hoariri
ki te whakama; a ka matomato tona karauna i runga i a ia.

<span id="an_133:1">133:1</span> ¶ He waiata; he pikitanga. Na Rawiri.
Na, ano te pai, ano te ahuareka o te nohoanga o nga teina, o nga tuakana
i runga i te whakaaro kotahi!

<span id="an_133:2">133:2</span> Tona rite kei te hinu utu nui i runga i
te upoko, i heke iho nei ki te pahau, ae ki te pahau o Arona; i heke iho
nei ki te remu o ona kakahu:

<span id="an_133:3">133:3</span> Kei te tomairangi ano o Heremona, kei
tera i heke iho ki nga maunga o Hiona: i whakahaua iho hoki e Ihowa te
manaaki mo reira, te ora mo ake tonu atu.

<span id="an_134:1">134:1</span> ¶ He waiata; he pikitanga. Na,
whakapaingia a Ihowa, e nga pononga katoa a Ihowa, e tu nei i te whare o
Ihowa i te po.

<span id="an_134:2">134:2</span> Totoro ake o koutou ringa ki te wahi
tapu, whakapaingia hoki a Ihowa.

<span id="an_134:3">134:3</span> Ma Ihowa koe e manaaki i roto i Hiona,
mana, ma te kaihanga o te rangi, o te whenua.

<span id="an_135:1">135:1</span> ¶ Whakamoemititia a Ihowa.
Whakamoemititia te ingoa o Ihowa; whakamoemititia ia, e nga pononga a
Ihowa.

<span id="an_135:2">135:2</span> E koutou e tu nei i roto i te whare o
Ihowa, i nga marae o te whare o to tatou Atua.

<span id="an_135:3">135:3</span> Whakamoemititia a Ihowa; he pai hoki a
Ihowa; himene atu ki tona ingoa; he mea ahuareka hoki tena.

<span id="an_135:4">135:4</span> Kua whiriwhiria hoki e Ihowa a Hakopa
mana, a Iharaira hei tino taonga mona.

<span id="an_135:5">135:5</span> ¶ E matau ana hoki ahau he nui a Ihowa:
kei runga atu hoki to tatou Ariki i nga atua katoa.

<span id="an_135:6">135:6</span> Ko nga mea katoa i pai ai a Ihowa, kua
oti i a ia, i te rangi, i te whenua, i nga moana, i nga wahi hohonu
katoa.

<span id="an_135:7">135:7</span> Nana i pupu ake ai nga kohu i nga pito
o te whenua: i hanga e ia nga uira mo te ua; e whakaputaina mai ana e ia
te hau i roto i ona whare taonga.

<span id="an_135:8">135:8</span> Nana nei i patu nga matamua o Ihipa, a
te tangata, a te kararehe;

<span id="an_135:9">135:9</span> I tonoa e ia he tohu, he merekara ki
waenganui ou, e Ihipa: ki runga ki a Parao ratou ko ana pononga katoa.

<span id="an_135:10">135:10</span> Nana i patu nga iwi maha, i whakamate
nga kingi rarahi;

<span id="an_135:11">135:11</span> A Hihona kingi o nga Amori, a Oka
kingi o Pahana, me nga rangatiratanga katoa o Kanaana;

<span id="an_135:12">135:12</span> A homai ana e ia to ratou whenua hei
kainga pumau, hei kainga pumau mo Iharaira, mo tana iwi.

<span id="an_135:13">135:13</span> E Ihowa, pumau tonu tou ingoa, me tou
maharatanga, e Ihowa, ki nga whakatupuranga katoa.

<span id="an_135:14">135:14</span> Ka whakawa hoki a Ihowa mo tana iwi;
a ka puta ke tona whakaaro ki ana pononga.

<span id="an_135:15">135:15</span> ¶ He hiriwa, he koura nga whakapakoko
a nga tauiwi, he mahi na te ringa tangata.

<span id="an_135:16">135:16</span> He mangai o ratou, a kahore e korero:
he kanohi o ratou, a kahore e kite:

<span id="an_135:17">135:17</span> He taringa o ratou, a kahore e rongo:
kahore ano he manawa i o ratou mangai.

<span id="an_135:18">135:18</span> Ka rite ki a ratou te hunga nana
ratou i hanga; ae, me nga tangata katoa e whakawhirinaki ana ki a ratou.

<span id="an_135:19">135:19</span> Whakapaingia a Ihowa, e te whare o
Iharaira; whakapaingia a Ihowa, e te whare o Arona;

<span id="an_135:20">135:20</span> Whakapaingia a Ihowa, e te whare o
Riwai; whakapaingia a Ihowa, e te hunga katoa e wehi ana i a Ihowa;

<span id="an_135:21">135:21</span> Kia whakapaingia a Ihowa i roto i
Hiona, e noho nei i Hiruharama. Whakapaingia a Ihowa.

<span id="an_136:1">136:1</span> ¶ Whakawhetai ki a Ihowa, he pai hoki
ia: he mau tonu hoki tana mahi tohu.

<span id="an_136:2">136:2</span> Whakawhetai ki te Atua o nga atua: he
mau tonu hoki tana mahi tohu.

<span id="an_136:3">136:3</span> Whakawhetai ki te Ariki o nga ariki: he
mau tonu hoki tana mahi tohu.

<span id="an_136:4">136:4</span> E mahi nei tona kotahi i nga merekara
nunui: he mau tonu hoki tana mahi tohu.

<span id="an_136:5">136:5</span> I tohunga rawa nei ki te hanga i nga
rangi: he mau tonu hoki tana mahi tohu.

<span id="an_136:6">136:6</span> I whakatakoto nei i te whenua ki runga
ki nga wai: he mau tonu hoki tana mahi tohu.

<span id="an_136:7">136:7</span> Ki te kaihanga i nga whakamarama nunui:
he mau tonu hoki tana mahi tohu;

<span id="an_136:8">136:8</span> I te ra hei tohutohu i te awatea: he
mau tonu hoki tana mahi tohu;

<span id="an_136:9">136:9</span> I te marama me nga whetu hei tohutohu i
te po: he mau tonu hoki tana mahi tohu.

<span id="an_136:10">136:10</span> ¶ Ki te kaipatu i Ihipa, ara i a
ratou matamua: he mau tonu hoki tana mahi tohu;

<span id="an_136:11">136:11</span> A arahina mai ana a Iharaira i
waenganui i a ratou: he mau tonu hoki tana mahi tohu;

<span id="an_136:12">136:12</span> Na te ringa kaha me te takakau maro:
he mau tonu hoki tana mahi tohu.

<span id="an_136:13">136:13</span> I tapahi nei i te Moana Whero a motu
rawa: he mau tonu hoki tana mahi tohu;

<span id="an_136:14">136:14</span> A meinga ana a Iharaira kia haere ra
waenganui: he mau tonu hoki tana mahi tohu;

<span id="an_136:15">136:15</span> A hurihia ana a Parao me ana mano ki
te Moana Whero: he mau tonu hoki tana mahi tohu.

<span id="an_136:16">136:16</span> I arahi nei i tana iwi ra te koraha:
he mau tonu hoki tana mahi tohu.

<span id="an_136:17">136:17</span> I patu nei i nga kingi nunui: he mau
tonu hoki tana mahi tohu;

<span id="an_136:18">136:18</span> I whakamate nei i nga kingi rongo
nui: he mau tonu hoki tana mahi tohu;

<span id="an_136:19">136:19</span> I a Hihona kingi o nga Amori: he mau
tonu hoki tana mahi tohu;

<span id="an_136:20">136:20</span> I a Oka kingi o Pahana: he mau tonu
hoki tana mahi tohu;

<span id="an_136:21">136:21</span> A homai ana to ratou whenua hei
kainga pumau: he mau tonu hoki tana mahi tohu;

<span id="an_136:22">136:22</span> Hei kainga pumau mo Iharaira, mo tana
pononga: he mau tonu hoki tana mahi tohu.

<span id="an_136:23">136:23</span> ¶ I mahara nei ki a tatou i to tatou
itinga; he mau tonu hoki tana mahi tohu:

<span id="an_136:24">136:24</span> A whakaorangia ana tatou i o tatou
hoariri: he mau tonu hoki tana mahi tohu.

<span id="an_136:25">136:25</span> Ko ia te kaihomai i te kai ma nga
kikokiko katoa: he mau tonu hoki tana inahi tohu.

<span id="an_136:26">136:26</span> Whakawhetai ki te Atua o te rangi: he
mau tonu hoki tana mahi tohu.

<span id="an_137:1">137:1</span> ¶ I te taha o nga wai o Papurona, noho
ana tatou i reira, ae, tangi ana tatou, ia tatou i mahara ai ki Hiona.

<span id="an_137:2">137:2</span> Whakairia ake e tatou a tatou hapa ki
runga ki nga wirou i waenganui o reira.

<span id="an_137:3">137:3</span> No te mea i tono i reira te hunga nana
tatou i herehere ki etahi waiata i a tatou, me te hunga nana tatou i
tukino i tono mai he hari i a tatou, i mea mai, Waiatatia mai ki a matou
tetahi o nga waiate o Hiona.

<span id="an_137:4">137:4</span> Me pehea matou ka waiata ai i te waiata
a Ihowa i te whenua tauhou?

<span id="an_137:5">137:5</span> Ki te wareware ahau ki a koe, e
Hiruharama, kia wareware toku ringa matau ki tana mahi.

<span id="an_137:6">137:6</span> Ki te kore ahau e mahara ki a koe, kia
piri toku arero ki toku ngao; ki te kore ahau e whakanui i Hiruharama ki
runga ake i taku mea i tino hari ai.

<span id="an_137:7">137:7</span> ¶ E Ihowa, maharatia nga tama a Eroma i
te ra o Hiruharama; ta ratou meatanga, Whakahoroa, whakahoroa, a taea
rawatia ano tona turanga.

<span id="an_137:8">137:8</span> E te tamahine o Papurona, meake nei
whakangaromia, ka hari te tangata e utua ai koe mo tau i mea ai ki a
matou.

<span id="an_137:9">137:9</span> Ka hari te tangata e hopu ana, e ta ana
i au mea nohinohi ki runga ki te kohatu.

<span id="an_138:1">138:1</span> ¶ Na Rawiri. Ka whakapaua toku ngakau
ki te whakawhetai ki a koe: ka himene atu ahau ki a koe i te aroaro o
nga atua.

<span id="an_138:2">138:2</span> Ka koropiko atu ahau ki te ritenga o
tou temepara tapu, a ka whakamoemiti ki tou ingoa, mo tou aroha me tou
pono: kua whakanuia hoki e koe tau kupu ki runga ake i tou ingoa katoa.

<span id="an_138:3">138:3</span> I whakahoki kupu mai koe ki ahau i te
ra i karanga ai ahau: a whakahirihiritia ana e koe toku wairua ki te
kaha.

<span id="an_138:4">138:4</span> Ka whakamoemiti nga kingi katoa o te
whenua ki a koe, e Ihowa, kua rongo hoki ratou ki nga kupu a tou mangai.

<span id="an_138:5">138:5</span> Ae, e waiata ratou mo nga ara o Ihowa:
he nui hoki te kororia o Ihowa.

<span id="an_138:6">138:6</span> ¶ Ahakoa hoki kei runga rawa a Ihowa, e
titiro iho ana ano ia ki te hunga papaku: tena ko te tangata whakakake,
i tawhiti ano kua matauria e ia.

<span id="an_138:7">138:7</span> Ahakoa haere ahau i waenganui o te he,
mau ahau e whakahauora: ka totoro tou ringa ki te riri o oku hoa
whawhai, ma tou ringa matau ano ahau e whakaora.

<span id="an_138:8">138:8</span> Ma Ihowa e whakaoti aku mea: e Ihowa, e
mau ana tau mahi tohu ake ake; kaua e whakarerea nga mahi a ou ringa.

<span id="an_139:1">139:1</span> ¶ Ki te tino kaiwhakatangi. He Himene
na Rawiri. E Ihowa, kua tirotirohia ahau e koe, kua mohiotia ano e koe.

<span id="an_139:2">139:2</span> E matau ana koe ki toku nohoanga iho,
ki toku whakatikanga ake; e mohio ana koe ki oku whakaaro i tawhiti.

<span id="an_139:3">139:3</span> E kitea putia ana e koe toku ara me
toku takotoranga iho; e matatau ana hoki koe ki oku ara katoa.

<span id="an_139:4">139:4</span> Kahore rawa hoki he kupu i toku arero,
i toe i a koe te mohio, e Ihowa.

<span id="an_139:5">139:5</span> Kua hanga a muri, a mua, oku e koe: kua
pa ano tou ringa ki ahau.

<span id="an_139:6">139:6</span> He mea whakamiharo rawa, kei tawhiti
atu hoki i ahau, tenei matauranga: kei runga noa atu, e kore e taea e
ahau.

<span id="an_139:7">139:7</span> ¶ Me haere ahau ki hea i tou wairua? Me
oma ranei ahau ki hea i tou aroaro?

<span id="an_139:8">139:8</span> Ki te kake ahau ki te rangi, kei reira
koe: ki te wharikitia e ahau toku moenga i roto i te reinga, kei reira
ano koe.

<span id="an_139:9">139:9</span> Ki te tango ahau ki nga pakau o te ata,
a ka noho ki nga topito o te moana;

<span id="an_139:10">139:10</span> Kei reira ano tou ringa hei arahi i
ahau, tou matau hei pupuru i ahau.

<span id="an_139:11">139:11</span> Ki te mea ahau, He pono, tera ahau e
hipokina e te pouri, a ko te marama i tetahi taha oku, i tetahi taha, ka
meinga he po;

<span id="an_139:12">139:12</span> Ahakoa te pouri kahore e huna mai i a
koe, engari ka marama te po ano ko te ao: ki a koe rite tahi te pouri me
te marama.

<span id="an_139:13">139:13</span> I a koe hoki oku whatumanawa: nau
hoki ahau i hipoki i roto i te kopu o toku whaea.

<span id="an_139:14">139:14</span> Ka whakawhetai ahau ki a koe; he mea
whakawehi, he mea whakamiharo toku hanganga; he mahi whakamiharo au
mahi, mohio rawa ano toku wairua ki tena.

<span id="an_139:15">139:15</span> Kihai i huna oku wahi i a koe, i ahau
e hanga ngarotia ana, e ata whakairohia ana i nga wahi hohonu rawa o te
whenua.

<span id="an_139:16">139:16</span> I kite ou kanohi i ahau, kahore ano
kia ahua noa: i tuhituhia katoatia ano hoki oku wahi ki tau pukapuka, i
nga rangi i whakaahua ai, i te mea kahore ano tetahi i oti noa.

<span id="an_139:17">139:17</span> ¶ Kia pehea mai hoki te matenui o ou
whakaaro ki ahau, e te Atua; koia ano te ranea, ina huihuia!

<span id="an_139:18">139:18</span> Ki te taua e ahau, maha atu i te
onepu: ka oho ake ahau, kei a koe tonu ahau.

<span id="an_139:19">139:19</span> He pono ka patua e koe, e te Atua, te
tangata kino: mawehe koia atu i ahau, e nga tangata toto.

<span id="an_139:20">139:20</span> He kino hoki a ratou kupu mou: e
whakahua noa ana ou hoariri i tou ingoa.

<span id="an_139:21">139:21</span> Kahore ianei ahau, e Ihowa, e kino ki
te hunga e kino ana ki a koe? e whakarihariha hoki ki te hunga e
whakatika ana ki a koe?

<span id="an_139:22">139:22</span> He tino kino taku kino ki a ratou:
waiho iho ratou e ahau hei hoariri moku.

<span id="an_139:23">139:23</span> Tirohia iho ahau, e te Atua, kia
matau hoki koe ki toku ngakau: whakamatautauria ahau, kia matau hoki koe
ki oku whakaaro:

<span id="an_139:24">139:24</span> Kia kite mehemea kei ahau tetahi ara
o te kino, ka arahi ai i ahau i te ara pumau.

<span id="an_140:1">140:1</span> ¶ Ki te tino kaiwhakatangi. He himene
na Rawiri. Whakaorangia ahau, e Ihowa, i te tangata kino: araia atu i
ahau te tangata tutu:

<span id="an_140:2">140:2</span> E whakaaro kino nei i o ratou ngakau: e
whakamine nei i a ratou i nga wa katoa ki te whawhai.

<span id="an_140:3">140:3</span> Kua whakakoia to ratou arero, ano he
nakahi: kei raro i o ratou ngutu te wai whakamate o te neke. (Hera.

<span id="an_140:4">140:4</span> Tiakina ahau, e Ihowa, i nga ringa o te
hunga kino: araia atu i ahau te tangata tutu, kua mea nei kia tutea oku
hikoinga.

<span id="an_140:5">140:5</span> Kua huna e te hunga whakakake te
mahanga moku, me nga aho; kua horahia e ratou he kupenga ki te taha o te
ara: kua whakapikoa e ratou he rore moku. (Hera.

<span id="an_140:6">140:6</span> I mea ahau ki a Ihowa, Ko koe toku
Atua: whakarongo, e Ihowa, ki toku reo inoi.

<span id="an_140:7">140:7</span> E Ihowa, e te Ariki, e te kaha o toku
whakaoranga, nau i hipoki toku upoko i te ra o te tatauranga.

<span id="an_140:8">140:8</span> ¶ Aua e whakaaetia, e Ihowa, nga hiahia
o te tangata kino: kei taea tona whakaaro koroke; kei whakakake ratou.
(Hera.

<span id="an_140:9">140:9</span> Tena ko te upoko o te hunga e whakapae
nei i ahau, kia hipokina ratou e te kino o o ratou ngutu.

<span id="an_140:10">140:10</span> Kia taka he waro mura ki runga ki a
ratou: kia panga ratou ki te ahi, ki roto ki nga poka hohonu, kei
whakatika ake ano ratou.

<span id="an_140:11">140:11</span> E kore te tangata korero kino e
whakapumautia ki runga ki te whenua: ma te kino e aruaru te tangata
tutu, kia turakina atu ia ki raro.

<span id="an_140:12">140:12</span> E matau ana ano ahau ma Ihowa e tohe
te whakawa a te tangata e tukinotia ana, te mea hoki e rite ana ma nga
rawakore.

<span id="an_140:13">140:13</span> He pono ka whakawhetai te hunga pai
ki tou ingoa: ka noho te hunga tika ki tou aroaro.

<span id="an_141:1">141:1</span> ¶ He himene na Rawiri. E Ihowa, kua
tangi nei ahau ki a koe; hohoro mai ki ahau: whakarongo ki toku reo ua
karanga ahau ki a koe.

<span id="an_141:2">141:2</span> Kia whakatikaia taku inoi ki tou
aroaro, hei whakakakara; te toronga atu hoki o oku ringa ano ko te
whakahere o te ahiahi.

<span id="an_141:3">141:3</span> Homai he kaitiaki mo toku mangai, e
Ihowa: tiakina te kuwaha o oku ngutu.

<span id="an_141:4">141:4</span> Kaua e whakaangahia toku ngakau ki te
mea kino, ki te mahi i nga mahi hianga i roto i nga kaimahi i te kino:
kaua ano ahau e kai i a ratou mea papai.

<span id="an_141:5">141:5</span> ¶ Ma te tangata tika ahau e patu: he
mahi aroha tena; mana ahau e riri; he hinu tena ki runga ki te upoko;
kaua ia e paopaongia e toku upoko: ahakoa hoki i roto i to ratou kino ka
inoi tonu ahau.

<span id="an_141:6">141:6</span> E turakina ana o ratou kaiwhakawa ki te
taha o te kohatu; a ka rongo ratou i aku kupu; he reka hoki.

<span id="an_141:7">141:7</span> Pera i tetahi e haehae ana, e wawahi
ana i te whenua, e titaritaria ana o matou wheua ki te waha o te reinga.

<span id="an_141:8">141:8</span> Otiia e tau ana oku kanohi, e Ihowa, e
te Ariki, ki a koe: ko koe toku whakawhirinakitanga; kaua toku wairua e
waiho pani.

<span id="an_141:9">141:9</span> Tiakina ahau kei mau i nga mahanga i
whakatakotoria e ratou moku, i nga rore hoki a nga kaimahi i te kino.

<span id="an_141:10">141:10</span> Kia taka te hunga kino ki roto ki a
ratou kupenga ano: ko ahau ia kia mawhiti.

<span id="an_142:1">142:1</span> ¶ He Makiri na Rawiri; he inoi i a ia i
roto i te ana. He karanga ta toku reo ki a Ihowa; he inoi ta toku reo ki
a Ihowa.

<span id="an_142:2">142:2</span> Horahia ana taku inoi ki tona aroaro;
whakaaturia ana e ahau toku mate ki tona aroaro.

<span id="an_142:3">142:3</span> I te ngaromanga o toku wairua i roto i
ahau i matau koe ki toku ara: kua whakatakotoria pukutia e ratou te
mahanga moku i te ara i haere ai ahau.

<span id="an_142:4">142:4</span> ¶ Titiro ki toku taha matau, kia kite;
kahore hoki tetahi tangata e mohio ana ki ahau; kahore he piringa moku;
kahore tetahi e mahara ana ki toku wairua.

<span id="an_142:5">142:5</span> I karanga ahau ki a koe, e Ihowa: i
mea, Ko koe toku piringa, toku wahi i te whenua o te hunga ora.

<span id="an_142:6">142:6</span> Tahuri mai ki taku karanga: kua
whakaititia rawatia hoki ahau: whakaorangia ahau i oku kaitukino: he
kaha rawa hoki ratou i ahau.

<span id="an_142:7">142:7</span> Whakaputaina toku wairua i te herehere,
kia whakamoemiti ai ahau ki tou ingoa: ka karapotia ahau e te hunga
tika; nou ka atawhai nei i ahau.

<span id="an_143:1">143:1</span> ¶ He himene na Rawiri. E Ihowa,
whakarongo ki taku inoi, kia titaha mai tou taringa ki aku inoi:
whakahokia mai he kupu ki ahau i runga i tou pono, i runga i tou tika.

<span id="an_143:2">143:2</span> A kaua e anga e whakawa ki tau pononga:
ki tau titiro hoki kahore tetahi mea ora e tika.

<span id="an_143:3">143:3</span> Kua tukinotia hoki toku wairua e te
hoariri; patua iho e ia toku ora ki raro ki te whenua: meinga ana ahau e
ia kia noho i nga wahi pouri, kia rite ki nga tupapaku onamata.

<span id="an_143:4">143:4</span> Na reira i ngaro ai toku wairua i roto
i ahau: moti rawa toku ngakau i roto i ahau.

<span id="an_143:5">143:5</span> E mahara ana ahau ki nga ra onamata; e
whakaaro ana ki au mahi katoa: e whakaaroaro ana ahau ki nga meatanga a
ou ringa.

<span id="an_143:6">143:6</span> Totoro tonu atu oku ringa ki a koe: e
hiainu ana toku wairua ki a koe, ano he whenua mauiui. (Hera.

<span id="an_143:7">143:7</span> ¶ Hohoro te whakahoki kupu mai ki ahau,
e Ihowa; ka hemo toku wairua: kei huna tou mata ki ahau; kei rite ahau
ki te hunga e heke ana ki te poka.

<span id="an_143:8">143:8</span> Meinga kia rongo ahau ki tou aroha i te
ata; e whakawhirinaki ana hoki ahau ki a koe: meinga kia matau ahau ki
te ara e haere ai ahau; kua ara nei hoki toku wairua ki a koe.

<span id="an_143:9">143:9</span> Whakaorangia ahau, e Ihowa, i oku
hoariri: ka kuhu nei ahau ki roto ki a koe.

<span id="an_143:10">143:10</span> Whakaakona ahau ki te mea i tau e pai
ai; ko koe hoki toku Atua: he pai tou wairua; arahina ahau ki te whenua
o te tika.

<span id="an_143:11">143:11</span> Whakahauorangia ahau, e Ihowa, he
whakaaro ki tou ingoa; whakaarohia tou tika, ka whakaputa ake i toku
wairua i roto i te pouri.

<span id="an_143:12">143:12</span> Aroha mai hoki, a huna oku hoariri:
whakangaromia katoatia ano nga kaitukino o toku wairua: he pononga hoki
ahau nau.

<span id="an_144:1">144:1</span> ¶ Na Rawiri. Kia whakapaingia a Ihowa,
toku kamaka, e whakaako nei i oku ringa ki te whawhai, i oku maihao ki
te tatau;

<span id="an_144:2">144:2</span> Ko te atawhai moku, ko toku pa, ko toku
pourewa me toku kaiwhakaora; ko toku whakangungu rakau, ko taku e
whakawhirinaki ai; ko te kaipehi hoki o toku iwi ki raro i ahau.

<span id="an_144:3">144:3</span> E Ihowa, he aha te tangata i maharatia
ai ia e koe? Te tama ranei a te tangata i whakaaroa ai ia e koe?

<span id="an_144:4">144:4</span> Ko te rite o te tangata kei te mea
memeha noa: ona ra me te mea he atarangi e rere atu ana.

<span id="an_144:5">144:5</span> Whakapikoa iho ou rangi e Ihowa, a heke
iho: pa ki nga maunga, a ka pongere.

<span id="an_144:6">144:6</span> Kokiritia mai he uira hei whakamarara i
a ratou: koperea mai au pere, kia whati ai ratou.

<span id="an_144:7">144:7</span> Totoro iho tou ringa i runga: tangohia
ahau, whakaorangia ahau i nga wai nunui, i te ringa o nga tangata ke;

<span id="an_144:8">144:8</span> E korero teka nei to ratou mangai, a he
ringa matau teka to ratou ringa matau.

<span id="an_144:9">144:9</span> ¶ Ka waiatatia e ahau he waiata hou ki
a koe, e te Atua: ka himene atu ahau ki a koe i runga i te hatere aho
tekau.

<span id="an_144:10">144:10</span> Ko ia te kaihomai i te whakaoranga ki
nga kingi, te kaiwhakaora i a Rawiri, i tana pononga, i te hoari
whakamate.

<span id="an_144:11">144:11</span> Tangohia ahau, whakaorangia hoki i
nga ringa o nga tangata ke, e korero teka nei o ratou mangai, a he ringa
matau teka to ratou ringa matau.

<span id="an_144:12">144:12</span> A, kia rite a matou tama i to ratou
taitamarikitanga ki nga mahuri e tupu ake ana; a matou tamahine hoki ki
nga kohatu kokonga, whakapaipai rawa, no te whare rangatira te tauira;

<span id="an_144:13">144:13</span> Kia ki a matou pakoro, mo te tiki noa
atu i tena mea, i tena mea: kia mano, kia tini nga hua o a matou hipi i
o matou parae;

<span id="an_144:14">144:14</span> Kia taimaha a matou kau i nga
pikaunga; kia kahore he pakarutanga mai ki roto, he whatinga atu hoki ki
waho, a kia kahore he aue i o matou huarahi;

<span id="an_144:15">144:15</span> Ka hari te iwi e pena ana: ae, ka
hari te iwi ko Ihowa nei to ratou Atua.

<span id="an_145:1">145:1</span> ¶ Na Rawiri, he whakamoemiti. Ka
whakanui ahau i a koe, e toku Atua, e te Kingi: ka whakapai ki tou ingoa
ake ake.

<span id="an_145:2">145:2</span> Ka whakapai ahau ki a koe i nga ra
katoa: ka whakamoemiti ki tou ingoa ake ake.

<span id="an_145:3">145:3</span> He nui a Ihowa, kia nui ano te
whakamoemiti ki a ia: e kore e taea tona nui te rapu.

<span id="an_145:4">145:4</span> Ma tetahi whakatupuranga e whakamoemiti
au mahi, tae noa atu ki tetahi whakatupuranga; e korero hoki au mahi
nunui.

<span id="an_145:5">145:5</span> Ka korerotia e ahau te kororia, te
honore o tou nui, me au mahi whakamiharo.

<span id="an_145:6">145:6</span> Ka korerotia ano e te tangata te kaha o
au mahi whakamataku: maku ano e korero tou nui.

<span id="an_145:7">145:7</span> Ka whakapuakina e ratou te mahara ki te
nui o tou pai: ka waiatatia ano tou tika.

<span id="an_145:8">145:8</span> He atawhai a Ihowa, he aroha: he puhoi
ki te riri, he nui tana mahi tohu.

<span id="an_145:9">145:9</span> He pai a Ihowa ki nga mea katoa; kei
runga ano tona aroha i ana mahi katoa.

<span id="an_145:10">145:10</span> ¶ E whakamoemititia koe, e Ihowa, e
au mahi katoa: e whakapaingia e tou hunga tapu.

<span id="an_145:11">145:11</span> Ma ratou e korero te kororia o tou
kingitanga, e kauwhau hoki tou kaha;

<span id="an_145:12">145:12</span> Kia mohiotia ai e nga tama a te
tangata ana mahi nunui, me te kororia o te maruwehi o tona kingitanga.

<span id="an_145:13">145:13</span> He kingitanga mutungakore tou
kingitanga; kei nga whakatupuranga katoa tou rangatiratanga.

<span id="an_145:14">145:14</span> E tautokona ana e Ihowa te hunga
katoa e hinga ana: e whakaarahia ake ana hoki e ia te hunga katoa kua
whakapikoa iho.

<span id="an_145:15">145:15</span> E tatari ana ki a koe nga kanohi o te
katoa; a e hoatu ana e koe ki a ratou ta ratou kai i te wa e tika ai.

<span id="an_145:16">145:16</span> E whakatuwhera ana koe i tou ringa, a
makona iho i a koe te hiahia o nga mea ora katoa.

<span id="an_145:17">145:17</span> He tika nga ara katoa o Ihowa: he
tapu hoki ana mahi katoa.

<span id="an_145:18">145:18</span> E tata ana a Ihowa ki te hunga katoa
e karanga ana ki a ia: ki te hunga katoa e karanga pono ana ki a ia.

<span id="an_145:19">145:19</span> Ka whakamana e ia te hiahia o te
hunga e wehi ana i a ia: e whakarongo hoki ia ki ta ratou tangi, a ka
whakaora i a ratou.

<span id="an_145:20">145:20</span> Ko Ihowa hei tiaki i te hunga katoa e
aroha ana ki a ia: ko te hunga kino katoa ia e ngaro i a ia.

<span id="an_145:21">145:21</span> Ma toku mangai e korero te
whakamoemiti ki a Ihowa: kia whakapai ano hoki nga kikokiko katoa ki
tona ingoa tapu ake ake.

<span id="an_146:1">146:1</span> ¶ Whakamoemititia a Ihowa. E toku
wairua, whakamoemititia a Ihowa.

<span id="an_146:2">146:2</span> I ahau e ora nei ka whakamoemiti ahau
ki a Ihowa; ka himene ahau ki toku Atua i ahau i te ao nei.

<span id="an_146:3">146:3</span> Kei whakawhirinaki ki nga rangatira, ki
te tama ranei a te tangata, kahore nei he awhina.

<span id="an_146:4">146:4</span> Ko te putanga atu o tona wairua, hoki
ana ia ki tona oneone; kore iho ona whakaaro i taua ra pu ano.

<span id="an_146:5">146:5</span> ¶ Ka hari te tangata ko te Atua nei o
Hakopa tona kaiawhina: ko tana e tumanako ai ko Ihowa, ko tona Atua;

<span id="an_146:6">146:6</span> Ko te kaihanga o te rangi, o te whenua,
o te moana, o nga mea katoa o reira; e pupuri nei i te pono ake ake;

<span id="an_146:7">146:7</span> E tohe nei i te whakawa a te hunga e
tukinotia ana: e whangai nei i te hunga mate hiakai: ko Ihowa hei wewete
i nga herehere:

<span id="an_146:8">146:8</span> Ko Ihowa hei whakatitiro i nga matapo:
ko Ihowa hei whakaara i te hunga kua whakapikoa iho: e aroha ana a Ihowa
ki te hunga tika.

<span id="an_146:9">146:9</span> Ko Ihowa hei tiaki i nga manene; ko ia
hei tautoko i te pani, i te pouaru: ko te ara ia o te hunga kino, ka
huripokitia e ia.

<span id="an_146:10">146:10</span> Ko Ihowa hei kingi ake ake, ae, ko
tou Atua, e Hiona, tae noa ki nga whakatupuranga katoa. Whakamoemititia
a Ihowa.

<span id="an_147:1">147:1</span> ¶ Whakamoemititia a Ihowa; he pai hoki
te himene ki to tatou Atua: ahuareka rawa, ataahua tonu te whakamoemiti.

<span id="an_147:2">147:2</span> Ko Ihowa hei hanga i Hiruharama: mana
hoki nga whati o Iharaira e kohikohi.

<span id="an_147:3">147:3</span> Ko ia hei rongoa i te hunga ngakau
maru: mana e takai o ratou wahi mamae.

<span id="an_147:4">147:4</span> E taua ana e ia nga whetu, te maha: e
huaina ana hoki e ia o ratou ingoa katoa.

<span id="an_147:5">147:5</span> He nui to tatou Ariki, he nui hoki tona
kaha: e kore e taea tona matauranga te whakaaro.

<span id="an_147:6">147:6</span> Ko Ihowa te kaitautoko mo te hunga
mahaki: ka turakina e ia te hunga kino ki te whenua.

<span id="an_147:7">147:7</span> Waiata, whakawhetai ki a Ihowa: himene
i runga i te hapa ki to tatou Atua:

<span id="an_147:8">147:8</span> Ko ia nei te kaiuwhi i te rangi ki nga
kapua, te kaihanga i te ua mo te whenua: e whakatupu ana ia i te
tarutaru ki runga ki nga maunga.

<span id="an_147:9">147:9</span> E homai ana e ia he kai ma te kirehe:
ma nga pi raweni hoki ina tangi.

<span id="an_147:10">147:10</span> E kore ia e ahuareka ki te kaha o te
hoiho: e kore ia e manako ki nga waewae o te tangata.

<span id="an_147:11">147:11</span> E manako ana a Ihowa ki te hunga e
wehi ana i a ia, ki te hunga e tumanako ana ki tona aroha.

<span id="an_147:12">147:12</span> ¶ Whakamoemititia a Ihowa, e
Hiruharama: whakamoemititia tou Atua, e Hiona.

<span id="an_147:13">147:13</span> Nana nei hoki i whakakaha nga tutaki
o ou tatau: manaakitia ana e ia au tamariki i roto i a koe.

<span id="an_147:14">147:14</span> Nana ano i mau ai te rongo i roto i
ou rohe: nana koe i makona ai i te witi pai rawa.

<span id="an_147:15">147:15</span> E tukua ana e ia tana kupu ki te
whenua: tere rawa te rere o tana kupu.

<span id="an_147:16">147:16</span> E homai ana e ia te hukarere ano he
huruhuru hipi: e whakatitaritaria ana te haupapa ano he pungarehu.

<span id="an_147:17">147:17</span> Maka mai ana e ia tana hauhunga ano
he maramara: ko wai e tu i mua i tana matao?

<span id="an_147:18">147:18</span> E tukua ana e ia tana kupu, a
whakarewaina ana aua mea: ka meinga tana hau kia pupuhi, rere ana nga
wai.

<span id="an_147:19">147:19</span> E whakakitea ana e ia tana kupu ki a
Hakopa; ana tikanga, me ana whakaritenga ki a Iharaira.

<span id="an_147:20">147:20</span> Kahore i pera tana hanga ki tetahi
iwi; kihai ano ana whakaritenga i mohiotia e ratou. whakamoemititia a
Ihowa.

<span id="an_148:1">148:1</span> ¶ Whakamoemititia a Ihowa.
Whakamoemititia a Ihowa i runga i nga rangi: whakamoemititia ia i nga
wahi tiketike.

<span id="an_148:2">148:2</span> Whakamoemititia ia, e ana anahera
katoa: whakamoemititia ia, e ana mano whaioio.

<span id="an_148:3">148:3</span> Whakamoemititia ia, e te ra, e te
marama: whakamoemititia ia, e nga whetu whakamarama katoa.

<span id="an_148:4">148:4</span> Whakamoemititia ia, e nga rangi o nga
rangi, e nga wai hoki o runga atu i nga rangi.

<span id="an_148:5">148:5</span> Kia whakamoemititia e ratou te ingoa o
Ihowa: nana hoki i whakahau, a kua hanga ratou.

<span id="an_148:6">148:6</span> Nana hoki aua mea i whakapumau ake ake:
i whakatakotoria e ia he tikanga e kore e taka.

<span id="an_148:7">148:7</span> ¶ Whakamoemititia a Ihowa, i runga i te
whenua, e nga tarakona, e nga rire katoa;

<span id="an_148:8">148:8</span> E te kapura, e te whatu; e te hukarere,
e te kohu; e te tupuhi, e mahi nei i tana kupu;

<span id="an_148:9">148:9</span> E nga maunga, e nga puke katoa; e nga
rakau hua, e nga hita katoa;

<span id="an_148:10">148:10</span> E nga kirehe, e nga kararehe katoa; e
nga mea ngokingoki, e nga manu whai pakau:

<span id="an_148:11">148:11</span> E nga kingi o te whenua, e nga iwi
katoa; e nga rangatira, e nga kaiwhakawa katoa o te whenua:

<span id="an_148:12">148:12</span> E nga taitama, e nga taitamahine; e
nga koroheke ratou ko nga tamariki:

<span id="an_148:13">148:13</span> Kia whakamoemititia e ratou te ingoa
o Ihowa: nona anake hoki te ingoa e nui ana; kei runga ake i te whenua,
i te rangi, tona kororia.

<span id="an_148:14">148:14</span> Ko ia hoki te kaiwhakaara o te haona
o tana iwi; e whakamoemititia ana e ana tangata tapu katoa; e nga tama a
Iharaira, e te iwi e tata ana ki a ia. Whakamoemititia a Ihowa.

<span id="an_149:1">149:1</span> ¶ Whakamoemititia a Ihowa. Waiatatia ki
a Ihowa he waiata hou, me te whakamoemiti ki a ia i te whakaminenga o te
hunga tapu.

<span id="an_149:2">149:2</span> Kia hari a Iharaira ki tona kaihanga:
kia koa nga tama a Hiona ki to ratou Kingi.

<span id="an_149:3">149:3</span> Kia whakamoemiti ratou ki tona ingoa me
te kanikani ano: kia himene ratou ki a ia i runga i te timipera, i te
hapa.

<span id="an_149:4">149:4</span> E manako ana hoki a Ihowa ki tana iwi:
mana e whakaataahua te hunga mahaki ki te whakaoranga.

<span id="an_149:5">149:5</span> Kia koa te hunga tapu i runga i te
kororia: kia hamama ratou i te hari i runga i o ratou moenga.

<span id="an_149:6">149:6</span> ¶ Kia whai whakamoemiti o ratou mangai
ki te Atua, kia whai hoari matarua to ratou ringa;

<span id="an_149:7">149:7</span> Hei rapu utu i nga tauiwi, hei whiu i
nga iwi;

<span id="an_149:8">149:8</span> Hei herehere i o ratou kingi ki te
makameka, i o ratou tangata nunui ki nga here rino;

<span id="an_149:9">149:9</span> Hei whakaputa ki a ratou i te
whakaritenga kua oti te tuhituhi: No tona hunga tapu katoa tenei honore.
Whakamoemititia a Ihowa.

<span id="an_150:1">150:1</span> ¶ Whakamoemititia a Ihowa.
Whakamoemititia te Atua i tona wahi tapu: whakamoemititia ia i te
kikorangi o tona kaha.

<span id="an_150:2">150:2</span> Whakamoemititia ia mo ana mahi nunui:
kia rite ki te hira o tona nui te whakamoemiti ki a ia.

<span id="an_150:3">150:3</span> Whakamoemititia ia i runga i te tangi o
te tetere: whakamoemititia ia i runga i te hatere, i te hapa.

<span id="an_150:4">150:4</span> Whakamoemititia ia i runga i te
timipera, i te kanikani: whakamoemititia ia i runga i nga mea aho, i nga
okana.

<span id="an_150:5">150:5</span> Whakamoemititia ia i runga i te
himipora tangi nui: whakamoemititia ia i runga i te himipora tangi
tiori.

<span id="an_150:6">150:6</span> E nga mea katoa e whai manawa ana,
whakamoemititia a Ihowa. Whakamoemititia a Ihowa.

------------------------------------------------------------------------

[Next: Proverbs](pro)
