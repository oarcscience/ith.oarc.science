<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Maori Bible, full text etext at Intangible Textual Heritage">
<TITLE>Maori Bible: 1 Peter</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="jam">Previous</A>&nbsp;
<A HREF="pe2">Next</A>&nbsp;
</CENTER>
<HR>
</p> <h3 align="center" align="center">Maori Bible: 1 Peter</h3> 
<p><A NAME="an_1:1">1:1</A>&nbsp;&#182; Na Pita, he apotoro na Ihu Karaiti, ki te hunga whiriwhiri e noho manene ana i Ponoto, i Karatia, i Kaporokia, i Ahia, i Pitinia,</p> 
<p><A NAME="an_1:2">1:2</A>&nbsp;He hunga kua oti te whiriwhiri, te pera ano me ta te Atua Matua i matau ai i mua, i runga i te whakatapunga a te Wairua, kia ngohengohe, kia tauhiuhia ki nga toto o Ihu Karaiti: Kia whakanuia ki a koutou te aroha noa, me te rangimarie.</p> 
<p><A NAME="an_1:3">1:3</A>&nbsp;&#182; Kia whakapaingia te Atua, te Matua o to tatou Ariki, o Ihu Karaiti, nana nei, na tana mahi tohu e nui nei, tatou i whanau hou ai ki te tumanako ora, i a Ihu Karaiti ka ara ake nei i te hunga mate,</p> 
<p><A NAME="an_1:4">1:4</A>&nbsp;Ki te kainga kahore ona pirau, kahore ona poke, e kore ano hoki e memeha, e puritia mai nei i te rangi mo koutou,</p> 
<p><A NAME="an_1:5">1:5</A>&nbsp;Mo te hunga e tiakina nei e te kaha o te Atua i runga i te whakapono, kia taea ra ano te whakaoranga kua rite noa ake nei, a ka whakakitea mai a te wa whakamutunga.</p> 
<p><A NAME="an_1:6">1:6</A>&nbsp;&#182; Nui atu to koutou koa ki tenei, ahakoa pouri mo te wa iti nei, kite ai he pouri, i nga whakamatautauranga maha:</p> 
<p><A NAME="an_1:7">1:7</A>&nbsp;Na, ko te whakamatautauranga o to koutou whakapono, nui atu tona pai i to te koura e memeha nei, ae ra i te mea kua oti te whakamatautau ki te kapura, a ka kitea tona tukunga iho, he whakamoemiti, he honore, he kororia, a te whakakitenga mai o Ih u Karaiti,</p> 
<p><A NAME="an_1:8">1:8</A>&nbsp;Kahore nei ia e kitea e koutou, heoi arohaina ana e koutou; ahakoa kahore koutou e kite inaianei, heoi i a koutou ka whakapono nei ki a ia, nui atu te koa, he koa kororia, e kore e taea te korero:</p> 
<p><A NAME="an_1:9">1:9</A>&nbsp;I te mea ka whiwhi ki te tukunga iho o to koutou whakapono, ki te whakaoranga o o koutou wairua.</p> 
<p><A NAME="an_1:10">1:10</A>&nbsp;&#182; Ko taua whakaora, he mea ata rapu he mea whakataki iho na nga poropiti i poropititia ai te aroha noa, ara tenei i a koutou nei:</p> 
<p><A NAME="an_1:11">1:11</A>&nbsp;I a ratou i rapu ai ko tehea wa, he wa pehea hoki, ta te Wairua o te Karaiti i roto i a ratou i whakapuaki ai, i a ia e whakaatu ana i mua i nga mamae o te Karaiti, i te kororia ano hoki o muri iho.</p> 
<p><A NAME="an_1:12">1:12</A>&nbsp;I whakakitea mai nei ano ki a ratou, ehara i te mea mo ratou ake, engari mo tatou, nga mea i minitatia ra e ratou, kua korerotia nei hoki ki a koutou inaianei e te hunga i kauwhautia ai te rongopai ki a koutou, he meatanga na te Wairua Tapu i to noa mai nei i te rangi. Hiahia tonu nga anahera ki te matakitaki ki aua mea.</p> 
<p><A NAME="an_1:13">1:13</A>&nbsp;&#182; Heoi whitikiria nga hope o o koutou hinengaro, kia mataara, tumanako atu, a taea noatia te mutunga, ki te aroha noa e kawea mai ki a koutou a te whakakitenga mai o Ihu Karaiti.</p> 
<p><A NAME="an_1:14">1:14</A>&nbsp;Kia rite ki nga tamariki ngohengohe; kei rite te ahua ki nga hiahia taikaha o mua i a koutou e kuware ana:</p> 
<p><A NAME="an_1:15">1:15</A>&nbsp;Engari kia rite ki te kaikaranga i a koutou, he tapu hoki ia; kia tapu ano hoki ta koutou whakahaere katoa;</p> 
<p><A NAME="an_1:16">1:16</A>&nbsp;Kua tuhituhia na hoki, Kia tapu koutou; he tapu hoki ahau.</p> 
<p><A NAME="an_1:17">1:17</A>&nbsp;Na, ki te karanga koutou ki te Matua, ko ia nei hei whakawa mo te mahi a tenei, a tenei, kahore ano hoki ana whakapai kanohi, e noho i runga i te mataku i a koutou e noho manene nei:</p> 
<p><A NAME="an_1:18">1:18</A>&nbsp;Kia mahara ehara nga mea pirau, te hiriwa, te koura, i te utu mo koutou, i puta mai ai i a koutou ritenga tekateka i whakarerea mai e o koutou matua;</p> 
<p><A NAME="an_1:19">1:19</A>&nbsp;Engari he toto utu nui me te mea no te reme kohakore, pokekore, ara no te Karaiti.</p> 
<p><A NAME="an_1:20">1:20</A>&nbsp;I whakaritea nei i mua o te orokohanganga o te ao, a kua whakakitea mai nei i te mutunga o nga wa, he whakaaro hoki ki a koutou,</p> 
<p><A NAME="an_1:21">1:21</A>&nbsp;Kua meinga nei e ia kia whakapono ki te Atua, nana nei ia i whakaara ake i te mate, a hoatu ana ki a ia he kororia; kia whai whakapono ai koutou, kia whai tumanakotanga atu ai ki te Atua.</p> 
<p><A NAME="an_1:22">1:22</A>&nbsp;Kua horoia nei e koutou o koutou wairua, i a koutou kua meinga nei e te Wairua kia ngohengohe ki te pono, e kore iho ai he tinihanga o te aroha ki nga teina, na, kia nui te aroha o tetahi ki tetahi, he aroha a ngakau:</p> 
<p><A NAME="an_1:23">1:23</A>&nbsp;He mea whanau hou hoki koutou, ehara i te mea no te purapura pirau, engari no te mea piraukore, na te kupu a te Atua, e ora nei, e u tonu nei, ake ake.</p> 
<p><A NAME="an_1:24">1:24</A>&nbsp;&#182; Rite tonu hoki ki te tarutaru nga kikokiko katoa; ko te kororia katoa ano hoki o te tangata, ano he puawai tarutaru. E maroke te tarutaru, e ngahoro tona puawai:</p> 
<p><A NAME="an_1:25">1:25</A>&nbsp;Ko te kupu ia a te Ariki, mau tonu ake ake. Ko te kupu ano tenei o te rongopai e kauwhautia atu nei ki a koutou.</p> 
<p><A NAME="an_2:1">2:1</A>&nbsp;&#182; Na, whakarerea atu nga mauahara katoa, nga hianga katoa, nga tinihanga, nga hae, me nga kupu ngautuara katoa,</p> 
<p><A NAME="an_2:2">2:2</A>&nbsp;Kia rite ki nga tamariki whanau hou, hiahiatia atu te waiu kore tinihanga o te kupu, ko te mea hoki ia e tupu ai koutou ki te ora tonu:</p> 
<p><A NAME="an_2:3">2:3</A>&nbsp;Ki te mea kua whakamatautau koutou he tikanga ngawari ta te Ariki.</p> 
<p><A NAME="an_2:4">2:4</A>&nbsp;&#182; Ko to koutou haerenga mai ki a ia ki te kohatu ora, i whakakahoretia nei e nga tangata, he mea whiriwhiri ia na te Atua, he mea utu nui;</p> 
<p><A NAME="an_2:5">2:5</A>&nbsp;Ka hanga hoki koutou, ano he kohatu ora hei whare, ara hei mea wairua, hei tohungatanga tapu, hei tapae atu i nga patunga tapu, ara i nga mea wairua, he mea e manakohia ana e te Atua i runga i a Ihu Karaiti.</p> 
<p><A NAME="an_2:6">2:6</A>&nbsp;Mo reira tera wahi o te karaipiture, Na, ka whakatakotoria e ahau ki Hiona te tino kamaka o te kokonga, he mea whiriwhiri, he mea utu nui, a, ko te tangata e whakapono ana ki a ia e kore e tukua kia whakama.</p> 
<p><A NAME="an_2:7">2:7</A>&nbsp;Ki a koutou e whakapono na he mea utu nui ia: ki te hunga whakaponokore ia, ko te kamaka i kapea e nga kaihanga, kua meinga tenei hei upoko mo te kokonga,</p> 
<p><A NAME="an_2:8">2:8</A>&nbsp;Hei kamaka tutukitanga waewae ia, hei toka whakahinga; ki te hunga e tutuki ana ki te kupu, ki te hunga whakaponokore: i whakaritea mai hoki ratou hei penei.</p> 
<p><A NAME="an_2:9">2:9</A>&nbsp;Ko koutou ia he iwi whiriwhiri, he tohungatanga kingi, he iwi tapu, he iwi kua riro pu mai ma te Atua; hei whakapuaki i nga pai o te kaikaranga i a koutou i roto i te pouri ki tona marama whakamiharo:</p> 
<p><A NAME="an_2:10">2:10</A>&nbsp;I mua ehara i te iwi, inaianei ia he iwi na te Atua: kihai nei i tohungia i mua, inaianei ia ka tohungia.</p> 
<p><A NAME="an_2:11">2:11</A>&nbsp;E oku hoa aroha, ko taku whakahau atu tenei, he hunga noho noa, he manene hoki koutou, kia mawehe i nga hiahia kikokiko e whawhai nei ki te wairua;</p> 
<p><A NAME="an_2:12">2:12</A>&nbsp;Kia pai ta koutou whakahaere i roto i nga tauiwi, mo ta ratou whakapae ki a koutou, he kaimahi koutou i te kino, na kia whakakororia ratou i te Atua a te ra o te tirohanga mai, ina kite i a koutou mahi pai.</p> 
<p><A NAME="an_2:13">2:13</A>&nbsp;&#182; Kia ngohengohe koutou ki nga tikanga katoa a te tangata, he whakaaro ki te Ariki: ahakoa ki te kingi, ki te mea nui rawa;</p> 
<p><A NAME="an_2:14">2:14</A>&nbsp;Ki nga kawana ranei, ki te hunga i tonoa mai e ia hei whiu i nga kaimahi i te kino, hei whakamoemiti ia mo te hunga e mahi ana i te pai.</p> 
<p><A NAME="an_2:15">2:15</A>&nbsp;Ko ta te Atua hoki tenei i pai ai, kia ai a koutou mahi pai hei puru mo nga mangai kuware o nga tangata whakaarokore:</p> 
<p><A NAME="an_2:16">2:16</A>&nbsp;He hunga ehara nei i te herehere, otiia e kore e waiho to koutou herekoretanga hei hipoki mo te mauahara, engari kia rite ki nga pononga a te Atua.</p> 
<p><A NAME="an_2:17">2:17</A>&nbsp;Whakahonoretia nga tangata katoa. Arohaina nga teina, nga tuakana. E wehi ki te Atua. Whakahonoretia te kingi.</p> 
<p><A NAME="an_2:18">2:18</A>&nbsp;E nga pononga, kia ngohengohe ki o koutou rangatira, kia nui te wehi; he teka ki te hunga pai, ki te hunga ngawari anake, ki te hunga whanoke ano hoki.</p> 
<p><A NAME="an_2:19">2:19</A>&nbsp;He mea whai whakapainga hoki tenei, ki te mea na te mahara ki te Atua ka whakamanawanui ai tetahi ki nga mea whakapouri, i a ia e whakamamaetia hetia ana.</p> 
<p><A NAME="an_2:20">2:20</A>&nbsp;He aha hoki te kororia, ki te mea ka whakamanawanui, i te mea kua hara koutou a ka motokia? tena ka whakamanawanui, i te mea ka mahi pai a ka whakamamaetia, he mea whai whakapainga tenei ki te Atua.</p> 
<p><A NAME="an_2:21">2:21</A>&nbsp;No te mea i karangatia koutou ki tenei: i whakamamaetia hoki a te Karaiti mo koutou, waiho iho ana e ia he tauria mo koutou, kia aru ai koutou i ona tapuwae:</p> 
<p><A NAME="an_2:22">2:22</A>&nbsp;Kihai nei ia i mea i te hara, kahore ano hoki i kitea te tinihanga i tona mangai:</p> 
<p><A NAME="an_2:23">2:23</A>&nbsp;Ka taunutia, kihai ia i taunu atu; ka whakamamaetia, kihai ia i whakatuma; engari i tuku i a ia ki te kaiwhakawa tika:</p> 
<p><A NAME="an_2:24">2:24</A>&nbsp;Nana ake i waha o tatou hara, na tona tinana ake, i runga i te rakau, kia whakatupapaku ai tatou ki te hara, kia ora ai ki te tika: na ona karawarawa i ora ai o koutou mate.</p> 
<p><A NAME="an_2:25">2:25</A>&nbsp;I rite hoki koutou ki te hipi kua kotiti ke; heoi kua hoki tenei koutou ki te Hepara, ki te Pihopa, o o koutou wairua.</p> 
<p><A NAME="an_3:1">3:1</A>&nbsp;&#182; Waihoki e nga wahine, kia ngohengohe ki a koutou tane ake; a ki te turi etahi ki te kupu, na, i kore i te kupu, ko te whakahaere a nga wahine hei mea e riro mai ai ratou;</p> 
<p><A NAME="an_3:2">3:2</A>&nbsp;I a ratou e titiro ana ki te hekore o ta koutou whakahaere me te hopohopo.</p> 
<p><A NAME="an_3:3">3:3</A>&nbsp;Ko te whakapaipai mo koutou, kauaka hei to waho, kauaka hei te makawe i whiria, kauaka hei te whakapiringa o nga mea koura, kauaka hei te whakakakahuranga o nga kakahu;</p> 
<p><A NAME="an_3:4">3:4</A>&nbsp;Engari hei te tangata ngaro o te ngakau, hei te kakahu e kore e pirau, ara te wairua mahaki, te wairua rangimarie, he mea utu nui hoki tenei i te aroaro o te Atua.</p> 
<p><A NAME="an_3:5">3:5</A>&nbsp;He penei hoki i mua ta nga wahine tapu whakapaipai mo ratou, ta te hunga i whakaaro ki te Atua, ngohengohe tonu ratou ki a ratou tane ake:</p> 
<p><A NAME="an_3:6">3:6</A>&nbsp;Me Hera hoki i ngohengohe ki a Aperahama, ko te ariki hoki tana ingoa mona: nana hoki koutou tamariki, i a koutou e mahi pai ana, kahore hoki e mataku i tetahi whakapawera.</p> 
<p><A NAME="an_3:7">3:7</A>&nbsp;E nga tane hoki, kia rite ki to te matauranga to koutou noho ki a ratou, whakawhiwhia te wahine ki te honore, ko te mea kahakore hoki ia, ka uru tahi nei ano hoki korua ki te oranga ka homai noa nei; he mea kei araia a korua inoi.</p> 
<p><A NAME="an_3:8">3:8</A>&nbsp;&#182; Na, ko te whakamutunga nei o taku, kia kotahi te whakaaro o te katoa, kia kotahi te ngakau, kia rite te aroha ki to te tuakana, ki to te teina, kia pai te ngakau, kia ngawari:</p> 
<p><A NAME="an_3:9">3:9</A>&nbsp;Kaua e utua he kino ki te kino, he taunu ki te taunu: engari me manaaki: me te mahara ano kua karangatia koutou ki tenei, ara kia whiwhi koutou ki te manaaki.</p> 
<p><A NAME="an_3:10">3:10</A>&nbsp;Ki te mea hoki tetahi kia aroha ki te ora, kia kite i nga ra pai, me pehi e ia tona arero kei kino, ona ngutu hoki kei korero tinihanga;</p> 
<p><A NAME="an_3:11">3:11</A>&nbsp;Me peka ke i te kino, me mahi i te pai; ko te rangimarie hei rapunga mana, hei whainga atu mana.</p> 
<p><A NAME="an_3:12">3:12</A>&nbsp;No te mea hoki kei runga i te hunga tika nga kanohi o te Ariki, me ona taringa kei te tuwhera ki a ratou inoi: e he mai ana ia te mata o te Ariki ki te hunga e mahi ana i te kino.</p> 
<p><A NAME="an_3:13">3:13</A>&nbsp;Ko wai hoki hei homai i te he ki a koutou, ki te aru koutou i te pai?</p> 
<p><A NAME="an_3:14">3:14</A>&nbsp;Otiia ki te mea na te whakaaro ki te tika i whakamamaetia ai koutou, ka hari koutou: aua ra e mataku i ta ratou whakamataku, kaua e pawera;</p> 
<p><A NAME="an_3:15">3:15</A>&nbsp;Engari whakatapua a te Karaiti hei Ariki i roto i o koutou ngakau: kia rite tonu hoki te kupu i a koutou i nga wa katoa, hei whakahokinga atu ma koutou ki nga tangata katoa, e ui ana ki a koutou ki te mea e tumanakohia atu nei e koutou; kia maha ki ano ia te ngakau, kia wehi:</p> 
<p><A NAME="an_3:16">3:16</A>&nbsp;&#182; Kia pai o koutou hinengaro; mo ta ratou ngautuara ki a koutou, e ki nei he kaimahi koutou i te kino, kia whakama taua hunga e whakapae teka na ki ta koutou whakahaere pai i roto i a te Karaiti.</p> 
<p><A NAME="an_3:17">3:17</A>&nbsp;Ki te mea hoki i a tatou e mahi ana i te pai ka takoto i te Atua he mamae mo tatou, erangi tera i te mamae i a tatou e mahi ana i te kino.</p> 
<p><A NAME="an_3:18">3:18</A>&nbsp;&#182; Kotahi hoki whakamamaetanga o te Karaiti mo nga hara, te tika mo te hunga he, kia arahina ai tatou e ia ki te Atua, i whakamatea ko te kikokiko, i whakaorangia ia ko te wairua:</p> 
<p><A NAME="an_3:19">3:19</A>&nbsp;Ko tona ano tena i tona haerenga ki te kauwhau ki nga wairua i te whare herehere:</p> 
<p><A NAME="an_3:20">3:20</A>&nbsp;I turi nei i mua, i te mea e tatari ana te manawanui o te Atua i nga ra i a Noa, i te mea e hanga ana te aaka, ko te mea i ora ai etahi wairua torutoru nei, ara tokowaru, i roto i te wai.</p> 
<p><A NAME="an_3:21">3:21</A>&nbsp;&#182; He mea whakarite ki tenei te mea e whakaora nei i a koutou inaianei, ara te iriiri, ehara i te whakawateatanga atu i te poke o te kikokiko, engari he whakaaetanga ake na te hinengaro pai ki te Atua, he meatanga na te aranga mai o Ihu Karaiti:</p> 
<p><A NAME="an_3:22">3:22</A>&nbsp;Kua riro nei ki te rangi, kei te ringa matau ano ia o te Atua; kei raro hoki i a ia nga anahera, nga rangatiratanga, nga kaha.</p> 
<p><A NAME="an_4:1">4:1</A>&nbsp;&#182; Na, kua mamae nei o te Karaiti kikokiko mo tatou, e mau koutou ki nga ea whawhai, ara ki taua whakaaro pu ra ano: ko te tangata hoki kua mamae te kikokiko kua mutu te hara;</p> 
<p><A NAME="an_4:2">4:2</A>&nbsp;Mo te wa e toe nei o te noho ki te kikokiko kia kaua i runga i nga hiahia o te tangata, engari i ta te Atua i pai ai.</p> 
<p><A NAME="an_4:3">4:3</A>&nbsp;Kati hoki ma tatou ko te wahi o to tatou ora kua pahemo nei, hei mahinga ma tatou i ta nga tauiwi i pai ai, i a tatou i haere i runga i te hiahia taikaha, i nga minamina, i te haurangi waina, i te kakai, i te inu, i te karakia whakarihariha ki ng a whakapakoko:</p> 
<p><A NAME="an_4:4">4:4</A>&nbsp;&#182; he mea hou tenei ki a ratou, ara to koutou kahore e rere tahi, e torere ki taua kino: a korero kino iho mo koutou:</p> 
<p><A NAME="an_4:5">4:5</A>&nbsp;Me korero ana ratou i a ratou mahi ki a ia, e noho rite nei ki te whakawa i te hunga ora, i te hunga mate.</p> 
<p><A NAME="an_4:6">4:6</A>&nbsp;Mo konei ra i kauwhautia ai ano te rongopai ki te hunga kua mate, kia whakahengia ratou, ara te kikokiko i runga i ta te tangata, kia ora ia ratou, ara te wairua i runga i ta te Atua.</p> 
<p><A NAME="an_4:7">4:7</A>&nbsp;&#182; Kua tata ia te whakamutunga o nga mea katoa: na, kia whai whakaaro koutou, kia mataara, kia inoi.</p> 
<p><A NAME="an_4:8">4:8</A>&nbsp;I te tuatahi o nga mea katoa arohaina putia koutou e koutou ano: he tini hoki nga hara ka hipokina e te aroha.</p> 
<p><A NAME="an_4:9">4:9</A>&nbsp;Whakamanuhiritia tetahi e tetahi; kaua e amuamu.</p> 
<p><A NAME="an_4:10">4:10</A>&nbsp;Ko te mea kua riro noa i tetahi, i tetahi, meatia atu ano e koutou ma tetahi, ma tetahi, kia rite ki ta nga tuari pai o nga homaitanga maha a te Atua.</p> 
<p><A NAME="an_4:11">4:11</A>&nbsp;Ki te korero tetahi, kia rite tana ki ta nga kupu a te Atua; ki te minita tetahi, kia rite tana ki to te kaha e homai ana e te Atua: kia whai kororia ai te Atua i nga mea katoa i roto i a Ihu Karaiti; kei a ia te kororia me te mana ake ake. Amin e.</p> 
<p><A NAME="an_4:12">4:12</A>&nbsp;&#182; E oku hoa aroha, kaua e kiia he hanga hou te tahunga i roto i a koutou hei whakamatautau i a koutou; ano he mea hou tenei kua pa ki a koutou:</p> 
<p><A NAME="an_4:13">4:13</A>&nbsp;Engari ka uru nei koutou ki nga mamae o te Karaiti, kia hari koutou; he mea hoki e hari ai koutou, whakamanamana rawa, a te whakakitenga mai o tona kororia.</p> 
<p><A NAME="an_4:14">4:14</A>&nbsp;Ki te tawaia koutou mo te ingoa o te Karaiti, ka hari koutou; no te mea e tau ana te Wairua o te kororia, me te Wairua o te Atua ki runga ki a koutou.</p> 
<p><A NAME="an_4:15">4:15</A>&nbsp;Kaua ia tetahi o koutou e whakamamaetia mo te mahi patu tangata, mo te tahae, mo te mahi i te kino, mo te pokanoa ki a era meatanga.</p> 
<p><A NAME="an_4:16">4:16</A>&nbsp;Ki te whakamamaetia ia tetahi mo te ki he Karaitiana ia, kaua ia e whakama; engari he mea tenei e whakakororia ai ia i te Atua.</p> 
<p><A NAME="an_4:17">4:17</A>&nbsp;Ko te wa hoki tenei e timata ai te whakawa ki te whare o te Atua: ki te mea hoki kei a tatou te tuatahi, he pehea ra te whakamutunga ki te hunga e kore e tahuri ki te rongopai o te Atua?</p> 
<p><A NAME="an_4:18">4:18</A>&nbsp;A ki te mea ka ora noa te tangata tika, kei hea he putanga mo te tangata karakiakore, mo te tangata hara?</p> 
<p><A NAME="an_4:19">4:19</A>&nbsp;Na, ko te hunga ano kua pai nei te Atua kia whakamamaetia ratou, me tuku e ratou o ratou wairua ki a ia, ara ki te Kaihanga pono, me te mahi ano ia i te pai.</p> 
<p><A NAME="an_5:1">5:1</A>&nbsp;&#182; He whakahau tenei naku ki nga kaumatua i roto i a koutou, he hoa kaumatua hoki ahau, he kaiwhakaatu mo nga mamae o te Karaiti, kua whiwhi tahi nei hoki ki te kororia e whakakite mai i muri:</p> 
<p><A NAME="an_5:2">5:2</A>&nbsp;Whangainga te kahui a te Atua i roto i a koutou; kaua e ngakaukore ina tirotiro, engari kia hihiko; kaua mo te taonga he, engari i runga i te ngakau nui;</p> 
<p><A NAME="an_5:3">5:3</A>&nbsp;Kaua ano hoki e whakatupu rangatira ki ta te Atua wahi, engari hei tauira koutou ki te kahui.</p> 
<p><A NAME="an_5:4">5:4</A>&nbsp;A kia puta mai te tino Hepara, ka whiwhi koutou ki te karauna kororia e kore e pirau.</p> 
<p><A NAME="an_5:5">5:5</A>&nbsp;&#182; Me koutou ano hoki, e nga taitamariki, kia ngohengohe ki nga kaumatua. Kia ngohengohe ano hoki koutou katoa, tetahi ki tetahi, ko te ngakau papaku ano hei whitiki mo koutou: no te mea hoki e pakeke ana te Atua ki te hunga whakapehapeha, ka hoatu ia e ia he aroha noa ki te hunga papaku.</p> 
<p><A NAME="an_5:6">5:6</A>&nbsp;Na, whakapapaku iho koutou i raro i te ringaringa kaha o te Atua, kia whakateiteitia ake ai koutou e ia i te wa e pai ai:</p> 
<p><A NAME="an_5:7">5:7</A>&nbsp;Maka atu o koutou manukanuka katoa ki runga ki a ia; e whakaaro ana hoki ia ki a koutou.</p> 
<p><A NAME="an_5:8">5:8</A>&nbsp;&#182; Kia mataara, kai matapopore; kei te haereere hoki to koutou hoa whawhai, te rewera, ano he raiona e ngengere ana, e rapu ana i te tangata hei horomanga mana:</p> 
<p><A NAME="an_5:9">5:9</A>&nbsp;Kia u ki te whakapono, ka tu atu ai ki a ia; me te mahara ano ka rite aua mamae nei ano i o koutou teina i te ao.</p> 
<p><A NAME="an_5:10">5:10</A>&nbsp;&#182; Na ma te Atua o nga mahi aroha noa katoa, i karangatia ai koutou ki tona kororia mutungakore i roto i a Karaiti Ihu, ka oti koutou te whakamamae i tenei wa iti nei, mana koutou e mea kia tino rite, mana e whakau, mana e whakakaha, mana e whakapu mau.</p> 
<p><A NAME="an_5:11">5:11</A>&nbsp;Waiho atu i a ia te kororia me te kaha ake ake. Amine.</p> 
<p><A NAME="an_5:12">5:12</A>&nbsp;Kua tuhituhia atu nei e ahau etahi kupu torutoru, hei maunga atu ma Hirawanu: he teina pono ia no koutou ki toku whakaaro: he whakahau atu tenei, he whakaatu naku, ko te tino aroha noa tenei o te Atua e tu nei koutou.</p> 
<p><A NAME="an_5:13">5:13</A>&nbsp;Tenei te oha atu nei ki a koutou te hahi i Papurona, i whiriwhiria ngatahitia nei koutou; me taku tamaiti ano hoki me Maka.</p> 
<p><A NAME="an_5:14">5:14</A>&nbsp;Oha atu tetahi ki tetahi, hei te kihi aroha ano. Kia tau te rangimarie ki a koutou katoa i roto i a Karaiti Ihu. Amine.</p> 
<p><HR>
<CENTER>
<A HREF="pe2">Next: 2 Peter</A></CENTER>
</BODY>
</HTML>
