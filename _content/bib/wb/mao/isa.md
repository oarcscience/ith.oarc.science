[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](sol)  [Next](jer) 

------------------------------------------------------------------------

### Maori Bible: Isaiah

<span id="an_1:1">1:1</span> ¶ Ko te kite a Ihaia, a te tama a Amoho, i
kite ai ia mo Hura, mo Hiruharama, i nga ra o nga kingi o Hura, o Utia,
o Iotama, o Ahata, o Hetekia.

<span id="an_1:2">1:2</span> ¶ Whakarongo, e nga rangi, kia whai taringa
ano, e te whenua, kua korero hoki a Ihowa: Kua atawhai tamariki ahau,
kua whakatupu hoki, na kua tahuri mai ratou ki ahau.

<span id="an_1:3">1:3</span> E mohio ana te kau ki tona ariki, te kaihe
ki te takotoranga kai a tona rangatira: ko Iharaira ia kahore e mohio,
kahore taku iwi e whakaaro.

<span id="an_1:4">1:4</span> Aue, e te iwi hara, he hunga taimaha i te
kino, he uri no nga kaimahi i te he, he tamariki whakangau ke: kua
whakarerea e ratou a Ihowa, kua whakahawea ki te Mea Tapu o Iharaira,
kua tangata ke ratou a kua hoki whakamuri.

<span id="an_1:5">1:5</span> Kia patua tonutia hoki koutou hei aha, i
tutu tonu ai koutou? kei te mate katoa te mahunga, kei te ruhi katoa
hoki te ngakau.

<span id="an_1:6">1:6</span> Kahore ona wahi ora, ake i te kapu o tona
waewae a tae noa ki te mahunga; he kaiakiko kau, he karawarawa, he
whiunga kua pirau: kihai ena i romia, kihai i takaia, kihai ano hoki i
whakangawaritia ki te hinu.

<span id="an_1:7">1:7</span> Ko to koutou whenua kua ururuatia; ko o
koutou pa kua wera i te ahi; he tangata ke kei te kai i to koutou oneone
i to koutou aroaro, ururua ana, koia ano kei ta te tangata ke
raupatutanga.

<span id="an_1:8">1:8</span> A ka mahue iho te tamahine a Hiona, ano he
tihokahoka i te mara waina, ano he wharau i te mara kukamo, he pa e
whakapaea ana.

<span id="an_1:9">1:9</span> Me i kahore a Ihowa o nga mano te waiho i
tetahi toenga nohinohi rawa nei ki a tatou, kua pera tatou me Horoma,
kua rite tatou ki Komora.

<span id="an_1:10">1:10</span> ¶ Whakarongo ki te kupu a Ihowa, e nga
rangatira o Horoma; kia whai taringa mai, e te iwi o Komora, ki te ture
a to tatou Atua.

<span id="an_1:11">1:11</span> Hei aha maku a koutou patunga maha? e ai
ta Ihowa: kua makona ahau i nga tahunga o nga tinana o nga hipi toa, i
te ngako o nga kararehe whangai; kahore hoki aku manakohanga atu ki te
toto o nga puru, o nga reme, o nga koati toa ranei.

<span id="an_1:12">1:12</span> Ka haere mai koutou, ka whakakite mai ki
toku aroaro, ko wai i ki atu ki tenei mea a o koutou ringa, kia takahia
oku marae?

<span id="an_1:13">1:13</span> Kati te mau mai i nga whakahere horihori:
he mea whakarihariha ki ahau te whakakakara; te kowhititanga marama, te
hapati, te karangatanga o nga whakaminenga, e kore ahau e manawanui ki
te kino, ki te huihui nui.

<span id="an_1:14">1:14</span> Ko a koutou kowhititanga marama, ko a
koutou hakari whakarite, e kino ana toku ngakau: he mea porearea ki
ahau; he hanga whakahoha.

<span id="an_1:15">1:15</span> Na ka wherahia mai o koutou ringa, ka
huna e ahau oku kanohi ki a koutou; ae ra, ka whakanuia e koutou te inoi
e kore ahau e rongo, kapi tonu o koutou ringa i te toto.

<span id="an_1:16">1:16</span> ¶ Horoi i a koutou, kia ma; whakarerea
atu te kino o a koutou hanga i mua i oku kanohi; kati te mahi i te kino;

<span id="an_1:17">1:17</span> Akona te mahi pai; rapua te whakawa;
whakatikaia ta te tangata e tukinotia ana; whakawakia ta te pani; tohea
ta te pouaru.

<span id="an_1:18">1:18</span> Tena ra, tatou ka korerorero, e ai ta
Ihowa; ahakoa i rite o koutou hara ki te mea ngangana, ka pera me te
hukarere te ma; ahakoa i whero me te mea whakawhero, ka rite ki te
huruhuru hipi.

<span id="an_1:19">1:19</span> Ki te mea ka pai koutou, a ka rongo, ka
kai koutou i nga mea pai o te whenua;

<span id="an_1:20">1:20</span> Ki te whakakahore koutou, a ka tutu, ka
pau koutou i te hoari; kua korero hoki te mangai o Ihowa.

<span id="an_1:21">1:21</span> ¶ Aue! tona kairautanga o te pa pono! i
ki nei ia i te whakawa! he nohoanga no te tika, inaianei ia no nga
kaikohuru.

<span id="an_1:22">1:22</span> Ko tau hiriwa kua meinga hei para, ko tau
waina, kua whakaranua ki te wai.

<span id="an_1:23">1:23</span> Ko ou rangatira kei te whakakeke, a he
hoa ratou no te hunga tahae; e whakapai ana ratou ki te moni whakapati,
e whai ana i te utu; kahore ratou e whakawa ana mo te pani, a kahore te
tohe a te pouaru e tae ana ki a ratou.

<span id="an_1:24">1:24</span> No reira ka mea te Ariki, a Ihowa o nga
mano, te Mea Nui o Iharaira, Na! ka whai mamatanga ahau i oku hoariri,
ka whai utu ahau i oku hoariri:

<span id="an_1:25">1:25</span> Ka tahuri atu hoki toku ringa ki a koe, a
ka tahia rawatia tou para, ka wehea katoatia atu ano tou tine:

<span id="an_1:26">1:26</span> A ka whakahokia mai e ahau ou kaiwhakawa
kia rite ki o mua, me ou kaiwhakatakoto whakaaro, kia rite ki o te
timatanga; muri iho ka kiia koe, Ko te pa o te tika, ko te pa piripono.

<span id="an_1:27">1:27</span> Ka hokona a Hiona i runga i te whakawa,
ana tangata hoki, e tahuri mai ana, i runga i te tika.

<span id="an_1:28">1:28</span> Ka huihuia ia kia kotahi tonu te
whakangaromanga o te hunga poka ke, o te hunga hara, a ka whakamotitia
te hunga e whakarere ana i a Ihowa.

<span id="an_1:29">1:29</span> Ka whakama hoki ratou i nga oki i
matenuitia e koutou, numinumi kau koutou i nga kari i whiriwhiria e
koutou.

<span id="an_1:30">1:30</span> Ka rite hoki koutou ki te oki kua memenge
ona rau, ki te kari ano hoki kahore nei ona wai.

<span id="an_1:31">1:31</span> A hei muka te mea kaha, hei korakora ano
tana mahi; na ka ngiha ngatahi raua, kahore hoki he tangata hei tinei.

<span id="an_2:1">2:1</span> ¶ Ko te kupu i kitea e Ihaia tama a Amoho
mo Hura raua ko Hiurharama.

<span id="an_2:2">2:2</span> Na tenei ake, kei nga ra whakamutunga, ka
whakapumautia te maunga i to Ihowa whare ki te tihi o nga maunga, ka
whakanekehia ake ano ki runga i nga pukepuke; a ka rere nga iwi katoa ki
reira.

<span id="an_2:3">2:3</span> Ka haere hoki nga iwi maha, ka mea, Haere
mai, tatou ka haere ki runga ki te maunga o Ihowa, ki te whare o te Atua
o Hakopa: ka whakaakona tatou e ia ki ana ara; ka haere hoki tatou i ana
huarahi; no te mea ka puta mai te ture i Hiona, me te kupu a Ihowa i
Hiruharama.

<span id="an_2:4">2:4</span> Ka whakarite hoki ia i nga whakawa a nga
iwi, ka riria ano e ia nga iwi maha: na ka patupatua e ratou a ratou
hoari hei hea parau, a ratou tao hei mea tapahi manga; e kore tetahi iwi
e hapai hoari ki tetahi iwi, mutu pu ta ratou ako ki te whawhai.

<span id="an_2:5">2:5</span> E te whare o Hakopa, haere mai, tena tatou
ka haere i to Ihowa marama.

<span id="an_2:6">2:6</span> ¶ Kua whakarerea nei e koe tau iwi, te
whare o Hakopa, no te mea kei te ki ratou i nga tikanga mai no te
rawhiti, a he tohunga maori ratou, he pera me nga Pirihitini, e papaki
ringa ana hoki ratou me nga tamariki a rau o iwi.

<span id="an_2:7">2:7</span> Ki tonu hoki to ratou whenua i te hiriwa, i
te koura, a kahore he mutunga o o ratou taonga: kapi tonu hoki to ratou
whenua i te hoiho, a kahore he mutunga o a ratou hariata.

<span id="an_2:8">2:8</span> Ko to ratou whenua ki tonu i te
whakapakoko; e koropiko ana ratou ki te mahi a o ratou ringa, ki ta o
ratou maihao i hanga ai.

<span id="an_2:9">2:9</span> A e whakapikoa ana te tangata ware, e
whakaititia ana te tangata nui; mo reira kaua ratou e tohungia.

<span id="an_2:10">2:10</span> ¶ E tomo ki roto ki te kamaka, e huna ki
roto ki te puehu, i te wehi ki a Ihowa, i te kororia o tona nui.

<span id="an_2:11">2:11</span> Ka whakaititia nga kanohi whakapehapeha o
te tangata, ka whakapikoa iho ano hoki te whakakae o nga tangata, a ko
Ihowa anake e whakanuia i taua ra.

<span id="an_2:12">2:12</span> No te mea ka tae iho he ra no Ihowa o nga
mano ki te hunga whakapehapeha, ki te hunga whakakae katoa, ki te hunga
katoa kua neke ake; a ka whakaititia iho:

<span id="an_2:13">2:13</span> Ki nga hita katoa ano o Repanona kua
tiketike, kua neke ake, ki nga oki katoa ano o Pahana;

<span id="an_2:14">2:14</span> Ki nga maunga tiketike katoa, ki nga
pukepuke katoa kua purero ki runga:

<span id="an_2:15">2:15</span> Ki nga pourewa tiketike katoa, ki nga
taiepa kaha katoa ano hoki,

<span id="an_2:16">2:16</span> Ki nga kaipuke katoa o Tarahihi, ki nga
whakaahua katoa e minaminatia ana.

<span id="an_2:17">2:17</span> A e whakapikoa iho to te tangata
whakapehapeha, e whakaititia iho ana ano hoki te whakakake o nga
tangata, ko Ihowa anake e whakanuia i taua ra.

<span id="an_2:18">2:18</span> A ka ngaro whakarere nga whakapakoko,

<span id="an_2:19">2:19</span> A ka haere nga tangata ki nga ana o nga
kamaka, ki nga rua o te whenua, i te wehi ki a Ihowa, i te kororia o
tona nui, ina whakatika ia ki te rure kaha i te whenua.

<span id="an_2:20">2:20</span> A taua ra ka akiritia atu e te tangata
ana whakapakoko hiriwa me ana whakapakoko koura i hanga e ratou hei
koropikotanga mana, ki nga kiore, ki nga pekapeka;

<span id="an_2:21">2:21</span> Haere ai ki nga ana o nga kohatu, ki nga
kapiti o nga kamaka, i te wehi ki a Ihowa, i te kororia o tona nui, ina
whakatika ia ki te rurerure i te whenua.

<span id="an_2:22">2:22</span> Kati ta koutou mea ki te tangata kei ona
pongaponga nei tona manawa; kia pehea hoki te whakaaro ki a ia?

<span id="an_3:1">3:1</span> ¶ No te mea tenei te Ariki, a Ihowa o nga
mano, te tango atu nei i Hiruharama, i a Hura, i te titoko me te
tokotoko, i te titoko taro katoa, i te titoko wai katoa;

<span id="an_3:2">3:2</span> I te marohirohi, i te tangata whawhai; i te
kaiwhakawa, i te poropiti, i te tohunga, i te tautahito;

<span id="an_3:3">3:3</span> I te rangatira rima tekau, i te tangata
nui, i te kaiwhakatakoto whakaaro, i te kaimahi mohio, i te mea matau ki
te taki.

<span id="an_3:4">3:4</span> Ka hoatu ano e ahau he tamariki hei
rangatira mo ratou, he kohungahunga hoki hei kingi mo ratou.

<span id="an_3:5">3:5</span> Ka tukinotia ano te iwi, tetahi e tetahi,
te tangata e tona hoa tata; ka whakahihi hoki te tamariki ki te
kaumatua, te mea e whakahaweatia ana ki te tangata e whakahonoretia ana.

<span id="an_3:6">3:6</span> E mau hoki te tangata ki tona tuakana, i te
whare o tona papa, a ka mea, He kakahu tou, hei rangatira koe mo matou,
a hei raro i tou ringa tenei whakatakanga:

<span id="an_3:7">3:7</span> A taua ra ka karanga nui ia, ka mea, E kore
ahau e pai hei kaiwhakaora; kahore hoki he taro i toku whare, kahore he
kakahu: kaua ahau e meinga e koutou hei rangatira mo te iwi.

<span id="an_3:8">3:8</span> Kua taka hoki a Hiurharama, kua hinga a
Hura; kua whawhai nei hoki to ratou arero, me a ratou mahi, ki a Ihowa,
whakapataritari ai i nga kanohi o tona kororia.

<span id="an_3:9">3:9</span> ¶ Ko te titiro hoki a o ratou kanohi hei
kaiwhakaatu mo to ratou he; e pera ana me Horoma e whakapuaki ana i o
ratou hara, kahore e huna. Aue te mate mo to ratou wairua! ko ta ratou
utu hoki ki a ratou ano, ko te kino.

<span id="an_3:10">3:10</span> Mea atu ki te tangata tika, ko te pai
mona: ka kainga hoki e ratou nga hua o a ratou mahi.

<span id="an_3:11">3:11</span> Aue te mate mo te tangata kino! ko te he
mona: ka riro hoki i a ia te utu o ta ona ringa.

<span id="an_3:12">3:12</span> Tena ko taku iwi, he tamariki o ratou
kaitukino, he wahine hoki e kingi ana mo ratou. E taku iwi, ko ou
kaiarahi kei te whakapohehe i a koe, kei te whakakahore hoki i te
tikanga o ou huarahi.

<span id="an_3:13">3:13</span> E whakatika ake ana a Ihowa ki te tohe, e
tu ana ia ki te whakawa i nga iwi.

<span id="an_3:14">3:14</span> Ka timata ta Ihowa whakawa i nga kaumatua
o tana iwi, i ona rangatira ano hoki: Ko koutou nana i pau ai te mara
waina; ko nga taonga a nga rawakore i pahuatia kei roto i o koutou
whare:

<span id="an_3:15">3:15</span> He aha ta koutou tikanga i kuru ai koutou
i taku iwi, i orohina ai e koutou nga mata o nga rawakore? e ai ta te
Ariki, ta Ihowa o nga mano.

<span id="an_3:16">3:16</span> ¶ Na i mea ano a Ihowa, Na i te mea e
whakapehapeha ana nga tamahine o Hiona, e haere ana me te uatoko o nga
kaki, me te takataka o nga karu, ka whakameamea, me te tatangi ano nga
waewae:

<span id="an_3:17">3:17</span> Mo reira ka whakangaua e te Ariki ki te
patito te tumuaki o nga tamahine o Hiona, ka takoto kau ano hoki i a
Ihowa o ratou wahi ngaro.

<span id="an_3:18">3:18</span> I taua ra ka kore i te Ariki te ataahua o
nga mea tatangi o nga waewae, o nga whakapaipai ripekapeka, o nga
heitiki;

<span id="an_3:19">3:19</span> Nga mekameka, nga poroporo me nga arai
kanohi,

<span id="an_3:20">3:20</span> Nga potae, nga whakapaipai o nga waewae,
nga pakawe, nga pouaka hongihongi me nga whakakai,

<span id="an_3:21">3:21</span> Nga mowhiti, nga whakapaipai o te ihu,

<span id="an_3:22">3:22</span> Nga kakahu whakapaipai, nga koroka, nga
hooro me nga pukoro,

<span id="an_3:23">3:23</span> Nga whakaata me te rinena pai, nga potae
me nga arai whakapaipai.

<span id="an_3:24">3:24</span> Na he kakara pai i mua, tera e puta ake
he piro; he whitiki, tuku iho he tawhetawhe; he koukou huatau, tau iho
he pakira kau; he tatua whakapaipai, kopakina iho ki te kakahu taratara:
he ataahua, hunuhunua ake.

<span id="an_3:25">3:25</span> Ka hinga ou tangata i te hoari, ou
marohirohi i te whawhaitanga.

<span id="an_3:26">3:26</span> Ka tangi, ka aue ona kuwaha; a ka
mokemoke ia, ka tau ki te whenua.

<span id="an_4:1">4:1</span> ¶ E mau ano nga wahine tokowhitu ki te
tangata kotahi i taua ra, a ka mea, Ko ta matou taro ano hei kai ma
matou, ko o matou kakahu ano hei kakahu mo matou; ko tou ingoa noa kia
whakahuatia mo matou; tangohia atu e koe to matou ingoa kino.

<span id="an_4:2">4:2</span> ¶ I taua ra tera e ataahua te peka o Ihowa,
e kororia rawa, a ka mamaru te hua o te whenua, ka whakapaipai, hei mea
ma nga morehu o Iharaira.

<span id="an_4:3">4:3</span> Na, ko te tangata i toe ki Hiona, i mahue
ki Hiurharama, ka kiia he tapu, ara nga tangata katoa kua oti te
tuhituhi ki roto ki te hunga ora i Hiruharama:

<span id="an_4:4">4:4</span> Ina oti te paru o nga tamahine o Hiona te
horoi e te Ariki, ina purea e ia nga toto o Hiruharama i roto i a ia, ki
te wairua o te whakawa, ki te wairua tahutahu.

<span id="an_4:5">4:5</span> A ka hanga e Ihowa ki runga ki te nohoanga
katoa o Maunga Hiona, ki runga ano hoki i ona huihuinga, he kapua me te
paowa i te awatea, he aho no te ahi murara i te po; no te mea ka horahia
he hipoki ki runga katoa o te kororia.

<span id="an_4:6">4:6</span> A ka ai he tihokahoka hei whakamarumaru i
te awatea mo te werawera, hei rerenga atu hoki, hei whakaruru mo te
tupuhi, mo te ua.

<span id="an_5:1">5:1</span> ¶ Na, me waiata e ahau he waiata na taku i
aroha nei mo taku i kaingakau ai, he mea mo tana mara waina. He mara
waina ta taku kaingakau i tetahi pukepuke momona:

<span id="an_5:2">5:2</span> Na taiepatia ana e ia, kohikohia ana e ia
nga kohatu o reira, whakatokia ana e ia ki te waina pai rawa, hanga ana
e ia he pourewa ki waenganui, keria ana ano e ia he poka waina ki reira:
a ka tatari ia kia whai karepe, na ka hua mai he karepe mao ri.

<span id="an_5:3">5:3</span> Na, e te hunga e noho nei i Hiruharama, me
nga tangata o Hura, whakaritea ta maua whakawa ko taku mara waina.

<span id="an_5:4">5:4</span> Ko te aha ake ano ra i ahei kia mahia ki
taku mara, kihai i mahia e ahau ki reira? he aha ra, i ahau i tatari ai
kia hua mai he karepe, i puta ke mai ai he karepe maori?

<span id="an_5:5">5:5</span> Na inaianei maku e whakaatu ki a koutou
taku e mea ai ki taku mara waina: Ka tangohia atu e ahau tona pa
whakaruru hau, a ka pau ia te kai; ka tukitukia hoki e ahau tona taiepa,
a ka takatakahia:

<span id="an_5:6">5:6</span> A ka meinga e ahau kia ururua; e kore e
tapatapahia, e kore e ngakia; engari ka huaranga ake te tataramoa me te
tumatakuru: ka ako atu hoki ahau ki nga kapua kia kaua te ua e uaina ki
reira.

<span id="an_5:7">5:7</span> Ko te mara waina hoki a Ihowa o nga mano,
ko te whare o Iharaira, a ko nga tangata o Hura tana mea ahuareka i
whakato ai: ka tatari ia ki te whakawa, na ko te tukino; ki te tika, na
he aue.

<span id="an_5:8">5:8</span> ¶ Aue te mate mo te hunga e hono ana i te
whare ki te whare, e whakapiri nei i te mara ki te mara, a kore noa iho
he wahi, a ka meinga koutou kia noho, ko koutou anake, i waenganui i te
whenua.

<span id="an_5:9">5:9</span> Ko ta Ihowa o nga mano tenei i hamumu ai ki
oku taringa, He pono, he tini nga whare ka mokemoke, tona nunui, tona
ataahua, ka noho tahanga kau.

<span id="an_5:10">5:10</span> No te mea kotahi tekau nga eka o te mara
waina, ka maea ake kotahi tonu te pati: i ki te homa i te purapura, ka
maea ake kotahi te epa.

<span id="an_5:11">5:11</span> Aue te mate mo te hunga e maranga wawe
ana i te ata ki te whai i te wai kaha; e kawe ana i te roa o te po,
nawai a ka tahuna e te waina!

<span id="an_5:12">5:12</span> Ko te hapa me te hatere, ko te timipera
me te putorino, ko te waina, kei a ratou hakari ena: heoi kahore a ratou
mahara ki te mahi a Ihowa, kahore hoki he whakaaro ki te mahi a ona
ringa.

<span id="an_5:13">5:13</span> Koia i riro ai toku iwi i te parau, he
kore matauranga; ko o ratou tangata ingoa nui hoki kua hemo i te kai, a
ko to ratou mano tini kua pakapaka rawa i te matewai.

<span id="an_5:14">5:14</span> Na reira te reinga i whakanui ai i tona
hiahia, i whewhera noa atu ai i tona mangai; a heke atu ana ki reira to
ratou kororia, o ratou mano tini, to ratou whakahi, me te tangata e
whakamanamana ana i roto i a ratou.

<span id="an_5:15">5:15</span> Ka whakapikoa ano hoki te tangata ware, a
ka whakaititia te tangata nui ka whakahokia iho hoki nga kanohi o te
hunga whakakake:

<span id="an_5:16">5:16</span> Otiia ka whakanekehia ake a Ihowa o nga
mano i runga i te whakawa, ka whakatapua ano te Atua, te Mea Tapu, i
runga i te tika.

<span id="an_5:17">5:17</span> Ko reira nga reme kai ai, ano kei to
ratou wahi, a ka kainga e nga mea haere noa nga wahi kua ururuatia o te
hunga tetere.

<span id="an_5:18">5:18</span> ¶ Aue te mate mo te hunga e kumea ana e
ratou te he ki nga aho o te horihori, te hara hoki me te mea ki te taura
o te kata:

<span id="an_5:19">5:19</span> E mea nei, Kia hihiko ia, kia hohoro tana
mahi, kia kite ai matou: kia whakatata mai hoki, kia tae mai te whakaaro
o te Mea Tapu o Iharaira, kia mohio ai matou.

<span id="an_5:20">5:20</span> Aue te mate mo te hunga e mea nei ki te
kino, he pai, ki te pai hoki, he kino; e mea nei i te pouri hei marama,
i te marama hoki hei pouri; e mea nei i te kawa hei reka, i te reka hei
kawa!

<span id="an_5:21">5:21</span> Aue te mate mo te hunga he nui nei o
ratou whakaaro ki ta ratou titiro, e mahara ana hoki he hunga mohio
ratou!

<span id="an_5:22">5:22</span> Aue te mate mo te hunga kaha ki te inu
waina, he hunga uaua ano ki te whakaranu i te wai kaha:

<span id="an_5:23">5:23</span> E whakatika nei i ta te tangata he, he
whakaaro ki te utu; e tango atu nei i te tika o te tangata tika.

<span id="an_5:24">5:24</span> Mo reira ka rite ki te kainga a te arero
o te ahi i te kakau witi, ki te hinganga o te otaota maroke ki roto ki
te mura; ka pera to ratou pakiaka te pirau, ka rere to ratou puawai ki
runga, ano he puehu: mo ratou i whakakahore ki te ture a Ihowa o nga
mano, i whakahawea ano hoki ki te kupu a te Mea Tapu o Iharaira.

<span id="an_5:25">5:25</span> Na reira te riri o Ihowa i mura ai ki
tana iwi, a kua torona e ia tona ringa ki te whawhai ki a ratou, a patua
iho ratou e ia; i ngaueue nga maunga, a ko o ratou tinana mate me te mea
he paru i waenganui o nga huarahi. Na ahakoa tenei katoa, kah ore tona
riri i te tahuri atu, maro tonu tona ringa.

<span id="an_5:26">5:26</span> Ka whakaarahia ano hoki e ia he kara ki
nga iwi i tawhiti; ka whiowhio ano ki a ratou ki te pito o te whenua.
Nana, ka hohoro, ka tere tonu ta ratou haere mai.

<span id="an_5:27">5:27</span> E kore tetahi o ratou e ngenge, e kore e
tapepa te waewae; e kore tetahi e parangia, e kore e moe; e kore te
whitiki o o ratou hope e mawheto, e kore ano te here o o ratou hu e
motu.

<span id="an_5:28">5:28</span> Ko a ratou pere, koi tonu, he piko katoa
a ratou kopere; ko nga paua o o ratou hoiho ka kiia he mata, a ko o
ratou wira he awhiowhio:

<span id="an_5:29">5:29</span> Ko ta ratou hamama, koia ano kei ta te
raiona, ka hamama ratou ano he kuao raiona: ae ra, ka ngaengere ratou,
ka hopukina: ae ra, ka ngengere ratou, ka hopukina ta ratou tupapaku,
kawhakina tonutia atu, kahore hoki he tangata hei whakaora.

<span id="an_5:30">5:30</span> Na ka hamama ratou ki a ratou i taua ra,
me te mea ko te moana e haruru ana: a, ki te titiro tetahi ki te whenua,
nana, he pouri me te tuatea, a kua pouri te marama i ona kapua.

<span id="an_6:1">6:1</span> ¶ I te tau i mate ai a Kingi Utia i kite
ahau i te Ariki e noho ana i runga i te torona, he tiketike, he mea
whakarewa ake ki runga, ki tonu ano hoki te temepara i te remu o tona.

<span id="an_6:2">6:2</span> E tu ana nga herapima i runga ake i a ia: e
ono nga parirau o tetahi, o tetahi; i hipokina e ia tona mata ki tetahi
rua, ona waewae hoki ki tetahi rua, a ko tetahi rua hei rere mana.

<span id="an_6:3">6:3</span> A i karanga ratou tetahi ki tetahi, i mea,
He tapu, he tapu, he tapu, a Ihowa o nga mano; ki katoa te whenua i tona
kororia.

<span id="an_6:4">6:4</span> I oioi ano nga pou o nga tatau i te reo o
tera i karanga ra, ki tonu te whare i te paowa.

<span id="an_6:5">6:5</span> ¶ Na ko taku kianga ake, Aue te mate moku!
ka ngaro hoki ahau; he tangata ngutu poke hoki ahau, e noho ana i
waenganui i te iwi ngutu poke; kua kite nei hoki oku kanohi i te kingi,
i a Ihowa o nga mano.

<span id="an_6:6">6:6</span> Na ko te rerenga mai o tetahi o nga
herapima ki ahau, he waro mura i tona ringa, he mea tango mai e ia i te
aata ki te kokopi.

<span id="an_6:7">6:7</span> Whakapangia mai ana e ia ki toku mangai, me
tana ki mai, Nana, kua pa tenei ki ou ngutu; na kua riro tou he, kua
murua tou hara.

<span id="an_6:8">6:8</span> Na ka rongo ahau i te reo o te Ariki e mea
ana, Ko wai taku e unga ai, ko wai ta tatou hei haere? Ano ra ko ahau,
Tenei ahau, ngarea ko ahau.

<span id="an_6:9">6:9</span> ¶ Ano ra ko ia, Haere, mea atu ki tenei
iwi, Rongo noa koutou, e kore e matau; titiro noa koutou, e kore e kite.

<span id="an_6:10">6:10</span> Meinga te ngakau o tenei iwi kia ngako, o
ratou taringa kia taimaha, whakamoea o ratou kanohi; kei kite o ratou
kanohi, kei rongo o ratou taringa, kei matau o ratou ngakau, a ka
tahuri, ka whakaorangia.

<span id="an_6:11">6:11</span> Ano ra ko ahau, E te Ariki, kia pehea te
roa? Na ka mea ia, Kia ururuatia ra ano nga pa, a kore noa he tangata
hei noho, kia kore ra ano he tangata mo roto i nga whare, kia tino
ururuatia rawatia ano hoki te whenua.

<span id="an_6:12">6:12</span> Kia whakamataratia e Ihowa nga tangata ki
tawhiti, a ka nui te whakarerenga i waenganui i te whenua.

<span id="an_6:13">6:13</span> A, ki te mau ano he whakatekau i roto i a
ia, ka kainga tuaruatia ano ia: ka rite ki te terepini, ki te oki, e mau
tonu nei tona uho, i te mea kua tuaina; na hei uho mona te uri tapu.

<span id="an_7:1">7:1</span> ¶ Na i nga ra o Ahata tama a Iotama, tama a
Utia, kingi o Hura ka haere mai a Retini kingi o Hiria raua ko Peka tama
a Remaria kingi o Iharaira ki Hiruharama tatau ai ki reira; kihai ia a
reira i taea e raua.

<span id="an_7:2">7:2</span> A ka korerotia ki te whare o Rawiri, ko
Hiria kei te whakapiri ki a Eparaima. Na ka kapakapa tona ngakau, me te
ngakau o tona iwi, ano ko nga rakau o te ngahere e ngarue ana i te hau.

<span id="an_7:3">7:3</span> Katahi a Ihowa ka mea ki a Ihaia, Tena,
haere ki te whakatau i a Ahata, korua ko tau tama, ko Hearatahupu ki te
pito o te awakeri o te puna wai i runga, ki te ara i te mara a te
kaihoroi kakahu;

<span id="an_7:4">7:4</span> Ka mea ki a ia, Kia mahara, kia ata noho;
kaua e wehi, kaua hoki tou ngakau e pawera ki nga pito e rua o enei
ngotungotu e paowa nei, ki te riri nui o Retini ratou ko Hiria, o te
tama hoki a Remaria.

<span id="an_7:5">7:5</span> Na kua whakaaroa nei e Hiria, ratou ko
Eparaima, ko te tama a Remaria, he kino mou, kua mea nei ratou,

<span id="an_7:6">7:6</span> Tatou ka haere ki a Hura whakatupu kino ai
i a ia, a ka wahi mai ai tatou i tetahi wahi ma tatou, ka whakakingi ai
hoki i tetahi kingi i waenganui i a ia, ara i te tama a Tapeara:

<span id="an_7:7">7:7</span> Ko te kupu tenei a te Ariki, a Ihowa, E
kore e tu, e kore ano e taea.

<span id="an_7:8">7:8</span> Ko te upoko hoki o Hiria ko Ramahiku, a ko
te upoko o Ramahiku ko Retini: na i enei tau e ono tekau ma rima ka
pakarukaru a Eparaima, kore ake tena iwi.

<span id="an_7:9">7:9</span> Na ko te upoko o Eparaima ko Hamaria, ko te
upoko hoki o Hamaria ko te tama a Remaria. Ki te kore koutou e
whakapono, he pono e kore ta koutou e u.

<span id="an_7:10">7:10</span> ¶ A i korero ano a Ihowa ki a Ahata, i
mea,

<span id="an_7:11">7:11</span> Inoia tetahi tohu mau i a Ihowa, i tou
Atua; inoia he mea i te hohonu, i te wahi tiketike ranei i runga.

<span id="an_7:12">7:12</span> Ano ra ko Ahata, E kore ahau e inoi, e
kore ano e whakamatautau i a Ihowa.

<span id="an_7:13">7:13</span> Na ka ki tera, Tena, whakarongo e te
whare o Rawiri; he mea iti ianei ki a koutou kia hoha nga tangata i ta
koutou, i mea ai koutou kia hoha ano hoki toku Atua?

<span id="an_7:14">7:14</span> Mo reira ma te Ariki ano e hoatu he tohu
ki a koutou. Nana, ka hapu he wahine, ka whanau hoki he tama, a ka
huaina e ia tona ingoa ko Emanuera.

<span id="an_7:15">7:15</span> He pata, he honi, hei kai mana, ina mohio
ia ki te paopao ki te kino, ki te whiriwhiri i te pai.

<span id="an_7:16">7:16</span> Mohio rawa hoki te tamaiti ki te paopao
ki te kino, ki te whiriwhiri i te pai, ka mahue te whenua e
whakariharihangia nei e koe ona kingi e rua.

<span id="an_7:17">7:17</span> ¶ Tera e kawea mai e Ihowa ki a koe, ki
tou iwi hoki, a ki te whare o tou papa, he ra kihai nei i tae mai, no te
ra i mawehe ai a Eparaima i roto i a Hura; ara te kingi o Ahiria.

<span id="an_7:18">7:18</span> Na i taua ra ka whiowhio a Ihowa ki te
ngaro i te wahi whakamutunga mai o nga awa o Ihipa, ki te pi ano hoki i
te whenua o Ahiria.

<span id="an_7:19">7:19</span> A ka rere mai ratou, ka tau katoa ki nga
awaawa ka ururuatia nei, ki nga rua o nga kamaka, ki nga tataramoa
katoa, ki nga wahi tarutaru katoa.

<span id="an_7:20">7:20</span> I taua ra ka heua e te Ariki ki te heu i
utua, ki nga wahi i tera taha o te awa, ara ki te kingi o Ahiria, te
mahunga me te huruhuru o nga waewae: ka pau ano hoki i a ia te pahau.

<span id="an_7:21">7:21</span> Na i taua ra ka atawhaitia e te tangata
he kuao kau me nga hipi e rua;

<span id="an_7:22">7:22</span> A he nui te waiu e tukua e ratou, no ka
kai pata ia: ka kainga hoki he pata, he honi e te hunga katoa ka mahue
ki te whenua.

<span id="an_7:23">7:23</span> A i taua ra, ko nga wahi katoa i reira
nei nga waina kotahi mano, ko te utu kotahi mano hiriwa, ka waiho era mo
nga tataramoa, mo nga tumatakuru.

<span id="an_7:24">7:24</span> He pere, he kopere a nga tangata ina
haere mai ki reira; ka riro katoa hoki te whenua i te tataramoa, i te
tumatakuru.

<span id="an_7:25">7:25</span> Na ko nga puke katoa e ngakia ana ki te
karaone, e kore koe e tae ki reira i te wehi o te tataramoa, o te
tumatakuru; engari he wahi tera e tukua ai nga kau, e takahi ai nga
hipi.

<span id="an_8:1">8:1</span> ¶ I ki mai ano a Ihowa ki ahau, Tikina atu
tetahi papa nui mau, ka tuhituhi ki runga, ki te pene a te tangata, Mo
Mahereharara Hapaha;

<span id="an_8:2">8:2</span> Na maku e mea etahi kaiwhakaatu pono hei
whakaatu mo taku, ara a Uria tohunga raua ko Tekaria tama a Teperekia.

<span id="an_8:3">8:3</span> Na ko taku haerenga atu ki te poropiti
wahine, kua hapu, whanau ake he tama. Katahi a Ihowa ka ki mai ki ahau,
Huaina tona ingoa ko Mahereharara Hapaha.

<span id="an_8:4">8:4</span> No te mea mohio rawa ake te tamaiti ki te
karanga, E toku papa, e toku whaea, ka riro nga taonga o Ramahiku, me
nga mea parakete o Hamaria i te aroaro o te kingi o Ahiria.

<span id="an_8:5">8:5</span> I korero mai ano a Ihowa ki ahau, i mea.

<span id="an_8:6">8:6</span> Na kua paopao nei tenei iwi ki nga wai ata
rere o Hiroa, a e koa ana ki a Retini raua ko te tama a Remaria;

<span id="an_8:7">8:7</span> Na, tenei te takina mai nei e te Ariki nga
wai o te awa ki runga ki a ratou, he kaha, he nui, ara te kingi o
Ahiria, me tona kororia katoa: ka ngawha ano ia ki runga i ona
pareparenga katoa, ka pari ano hoki ki runga i ona tahatika katoa:

<span id="an_8:8">8:8</span> Ka rere tonu atu ia ki a Hura; ka puhake
atu, a ka puta; ka pa ki te kaki rawa; a ka kapi i te rohanga o ona
parirau te whanuitanga o tou whenua, e Emanuera.

<span id="an_8:9">8:9</span> ¶ E anga, ka whakatupu raruraru, e nga iwi,
a ka pakaru rikiriki koutou; kia whai taringa hoki, e te hunga katoa o
nga whenua i tawhiti; whitiki, a ka pakaru rikiriki koutou; whitiki, a
ka mongamonga noa koutou.

<span id="an_8:10">8:10</span> Whakatakotoria he whakaaro, a ka taka noa
iho; korerotia te kupu, e kore ano e tu; kei a matou nei hoki te Atua.

<span id="an_8:11">8:11</span> Ko ta Ihowa korero hoki tenei ki ahau i
runga i te ringa kaha, me tana whakaako ano i ahau kia kaua e haere i te
ara o tenei iwi; ka ki mai,

<span id="an_8:12">8:12</span> Kaua e ki, He he te whakatakotoria nei i
nga mea katoa e ki atu ai tenei iwi, He he te whakatakotoria nei; kaua
hoki e wehi i ta ratou e wehi ai, kaua ano e pawera ki reira.

<span id="an_8:13">8:13</span> Ko Ihowa o nga mano, ko ia ta koutou e
whakatapu ai; ko ia hei wehi ma koutou, ko ia hei pawera ma koutou.

<span id="an_8:14">8:14</span> A ka ai ia hei wahi tapu; hei kohatu
tutukitanga waewae ia, hei kamaka e hinga ai nga whare e rua o Iharaira,
hei rore ano hoki, hei mahanga ki nga tangata o Hiruharama.

<span id="an_8:15">8:15</span> He tokomaha ano hoki o ratou e tutuki te
waewae ki reira, e hinga, pakaru iho, e mahangatia, mau tonu iho.

<span id="an_8:16">8:16</span> ¶ Takaia te whakaaturanga, hiritia te
ture i roto i aku akonga.

<span id="an_8:17">8:17</span> A ka tatari ahau ki a Ihowa e hunga nei i
tona mata ki te whare o Hakopa, ka tumanako atu ki a ia.

<span id="an_8:18">8:18</span> Nana, ko matou ko nga tamariki i homai
nei e Ihowa ki ahau hei tohu, hei mea whakamiharo i roto i a Iharaira,
he mea na Ihowa o nga mano e noho nei i Maunga Hiona.

<span id="an_8:19">8:19</span> Na, ki te mea mai ratou ki a koutou, Me
rapu tikanga koutou i te hunga he atua maori nei o ratou, i nga
matakite, i te hunga e kowhetewhete ana, e ngunguru ana: kaua ianei
tetahi iwi e rapu tikanga ki to ratou Atua? me rapu atu ranei ratou ki
ng a mea mate mo nga mea ora?

<span id="an_8:20">8:20</span> Ki te ture, ki te whakaaturanga! ki te
kore e rite ta ratou korero ki tenei kupu, ina, kahore he ata mo ratou.

<span id="an_8:21">8:21</span> A ka tika ano ratou na reira, ruha noa
iho, e mate ana i te kai: i a ratou ka mate nei i te kai, ka tupu te
riri, a ka kanga e ratou to ratou kingi, me to ratou Atua, a ka tahuri o
ratou kanohi whakarunga:

<span id="an_8:22">8:22</span> A ka titiro ratou ki te whenua, na, he
whakapawera, he pouri, ko te poruru o te mamae; a ka aia atu ratou ki
roto ki te pouri kerekere.

<span id="an_9:1">9:1</span> ¶ Otiia e kore e pouri tonu ia i mamae nei.
I te wa i mua i whakaititia e ia te whenua o Hepurona me te whenua o
Napatari: i te wa ia i muri nei ka whakakororiatia e ia, i te ara o te
moana, i tawahi o Horano, i Kariri o nga tauiwi.

<span id="an_9:2">9:2</span> Ko te hunga i haereere i te pouri, kua kite
i te marama nui: ko nga tangata e noho ana i te whenua o te atarangi o
te mate, kua whiti te marama ki a ratou.

<span id="an_9:3">9:3</span> Kua whakatokomahatia e koe te iwi, kua
whakanuia e koe to ratou koa; koa noa iho ratou ki tou aroaro, me te mea
e koa ana ki te kotinga witi, e whakamanamana ana ranei ki nga taonga
parakete e wehewehea ana.

<span id="an_9:4">9:4</span> Whati pu hoki i a koe te ioka o tana
kawenga, te rakau whiu mo tona pokohiwi, te rakau o tona kaiwhakatupu
kino, koia ano kei to te ra i a Miriana.

<span id="an_9:5">9:5</span> Ko nga mea whawhai katoa hoki a te tangata
whawhai mo te ngangau, ko nga kakahu i okeokea ki te toto, hei tahunga
ena, hei kai ma te ahi.

<span id="an_9:6">9:6</span> Kua whanau nei hoki he tamaiti ma tatou,
kua homai he tama ki a tatou; a ki runga ki tona pokohiwi te
rangatiratanga; na, ko te ingoa e huaina ki a ia ko Whakamiharo, ko
Kaiwhakatakoto Whakaaro, ko te Atua Kaha Rawa, ko te Matua Mutungakore,
ko t e Rangatira o te Rongomau.

<span id="an_9:7">9:7</span> Kahore he mutunga o te nui haere o tona
kingitanga, o te mau o tana rongo, ki runga ki te torona o Rawiri, ki
runga hoki i tona rangatiratanga, kia u ai, kia mau ai hoki i runga i te
whakawa, i runga i te tika aianei a ake tonu atu. Ka oti tenei i te
ngakau whakapuke o Ihowa o nga mano.

<span id="an_9:8">9:8</span> ¶ I unga e te Ariki he kupu ki a Hakopa,
kua tau ano ki a Iharaira.

<span id="an_9:9">9:9</span> A ka mohio te iwi katoa, a Eparaima ratou
ko te tangata o Hamaria, he whakapehapeha nei, he ngakau nui nei to
ratou ki te ki mai,

<span id="an_9:10">9:10</span> Kua horo nga pereki, a ma tatou e hanga
ki te kohatu tarai; kua oti nga hikamora te tapahi, ka puta ke i a tatou
he hita.

<span id="an_9:11">9:11</span> No reira ka whakaarahia e Ihowa nga
hoariri o Retini ki a ia, a ka oho i a ia ona hoa whawhai;

<span id="an_9:12">9:12</span> Ko nga Hiriani ki mua, ko nga Pirihitini
ki muri, hamama tonu ki te kai i a Iharaira. Ahakoa ko tenei katoa e
kore tona riri e tahuri ke, engari maro tonu tona ringa.

<span id="an_9:13">9:13</span> Na kihai ano te iwi i tahuri ki to ratou
kaiwhiu, kihai ano hoki i rapu i a Ihowa o nga mano.

<span id="an_9:14">9:14</span> Mo reira ka tapahia e Ihowa te upoko o
Iharaira me te hiawero, te nikau me te wiwi, i te ra kotahi.

<span id="an_9:15">9:15</span> Ko te kaumatua me te tangata ingoa nui,
ko ia te upoko; ko te poropiti whakaako teka, ko ia te hiawero.

<span id="an_9:16">9:16</span> Ko nga kaiarahi hoki o tenei iwi hei
whakapohehe i a ratou, a pau ake a ratou i arahi ai.

<span id="an_9:17">9:17</span> Mo reira kahore o te Ariki koa ki a ratou
taitamariki, e kore ano e tohungia a ratou pani, a ratou pouaru; no te
mea he noa ratou katoa, he kaimahi i te kino, he wairangi te korero a
nga mangai katoa. Ahakoa ko tenei katoa, e kore tona riri e ta huri ke,
engari maro tonu tona ringa.

<span id="an_9:18">9:18</span> Kei te toro nei hoki te kino, ano he ahi:
pau ake i a ia nga tataramoa me nga tumatakuru; na ka ka ki nga rakau
pururu o te ngahere, ka pupu ake nga kapua pongere o te paowa
whakarunga.

<span id="an_9:19">9:19</span> Na te riri o Ihowa o nga mano i toro ai
te whenua; a ko te iwi, ano he kai ma te ahi; e kore tona tuakana, tona
teina e tohungia e tetahi.

<span id="an_9:20">9:20</span> A ka kapohia e tetahi mana i te taha ki
matau, a ka matekai ano; a ka kai ia i te taha ki maui, a e kore ratou e
makona; ka kainga e ratou, e tena, e tena o ratou te kikokiko o tona ake
ringa:

<span id="an_9:21">9:21</span> A Manahi ki a Eparaima; a Eparaima ki a
Manahi; a ko raua tokorua ki a Hura. Ahakoa ko tenei katoa, e kore tona
riri e tahuri ke, engari maro tonu tona ringa.

<span id="an_10:1">10:1</span> ¶ Aue te mate mo te hunga e whakatakoto
ana i nga tikanga he, mo nga kaituhituhi ano hoki e tuhituhi nei i te
mea nanakia;

<span id="an_10:2">10:2</span> Hei whakakotiti ke i te whakawa mo nga
rawakore, hei tango noa iho i te mea e tika ana ma nga ware o toku iwi,
kia waiho ai nga mea a te pouaru hei taonga ma ratou, kia pahuatia ai e
ratou nga pani!

<span id="an_10:3">10:3</span> Ka pehea ra koutou i te ra o te tirohanga
mai, o te whakangaromanga ka pa mai i tawhiti? ka rere koutou ki a wai
hei awhina? a ka waiho to koutou kororia ki hea?

<span id="an_10:4">10:4</span> Ka piko noa iho ratou ki raro i nga
herehere, ka hinga ki raro i te iwi i patua. Ahakoa ko tenei katoa, e
kore tona riri e tahuri ke, engari maro tonu tona ringa.

<span id="an_10:5">10:5</span> ¶ Aue, e te Ahiriana, te rakau o toku
riri, te whiu kei tona ringa ko toku aritarita!

<span id="an_10:6">10:6</span> Ka unga ia e ahau ki te iwi ngutukau; he
he mo te iwi o toku riri taku e whakahau ai ki a ia, ki te taonga
parakete mana, ki te pahua, ki te mea i a ratou hei takahanga, hei pera
me te paru o nga ara.

<span id="an_10:7">10:7</span> Kahore ia ona whakaaro penei, kihai hoki
tona ngakau i mea ki te penei; engari he whakangaro ta tona ngakau, kia
kaua ano hoki e torutoru nga iwi e hatepea e ia.

<span id="an_10:8">10:8</span> E ki ana hoki ia, He teka ianei he kingi
katoa aku rangatira?

<span id="an_10:9">10:9</span> He teka ianei he rite a Karano ki
Karakemihi, he rite a Hamata ki Arapara, he rite a Hamaria ki Ramahiku?

<span id="an_10:10">10:10</span> Ka rite ki nga kingitanga o nga
whakapakoko i tupono mai ki toku ringa; nui atu nei hoki o ratou
whakapakoko i o Hiruharama, i o Hamaria;

<span id="an_10:11">10:11</span> E kore ianei taku e mea ai ki
Hiruharama, ki ona whakapakoko, e rite ki taku i mea ai ki Hamaria, ki
ona whakapakoko?

<span id="an_10:12">10:12</span> Na, tenei ake, kia oti i te Ariki tana
mahi katoa ki Maunga Hiona, ki Hiruharama, ka whiua e ahau nga hua o te
ngakau nui o te kingi o Ahiria, me te kororia ano o ona kanohi
whakakake.

<span id="an_10:13">10:13</span> Kua ki na hoki ia, Na te kaha o toku
ringa i oti ai tenei i ahau, na toku whakaaro nui; he tangata whai
mahara hoki ahau: kua whakanekehia hoki e ahau nga rohe o nga iwi, kua
pahuatia ano e ahau o ratou taonga, a kua riro i ahau, i te marohirohi,
ki raro te hunga noho o nga torona:

<span id="an_10:14">10:14</span> Na kua kitea e toku ringa nga taonga o
nga iwi, ano he kohanga: i rite hoki ki te kohikohinga a tetahi i nga
hua manu i mahue, taku kohikohinga i te whenua katoa: a kihai i oraora
te parirau o tetahi, kihai i hamama te mangai, kihai hoki i pipi.

<span id="an_10:15">10:15</span> E whakahihi ranei te titaha ki te
tangata nana nei ia i whakamahi ki te hahau? e whakakake ranei te kani
ki te tangata nana nei ia i kani ai? me te mea nei ko te patupatu hei
whakakorikori i tona kaihapai, ko te tokotoko ranei hei hapai i te tan
gata ehara nei i te rakau.

<span id="an_10:16">10:16</span> Mo reira ka unga mai e te Ariki, e te
Ariki o nga mano, te hiroki ki ona mea momona; a ka ka ake a raro o tona
kororia, he mea whakau, koia ano kei te ka o te ahi.

<span id="an_10:17">10:17</span> A hei ahi te marama o Iharaira, a ko
tana Mea Tapu ano hoki hei mura; a ka wera ona tumatakuru, ona
tataramoa, pau ake i te ra kotahi.

<span id="an_10:18">10:18</span> Ka pau ano hoki i a ia te kororia o
tona ngahere, o tana mara momona, te wairua raua ko te tinana; a, hei te
otinga, me te mea kua ngohe te ngakau o te kaihapai kara.

<span id="an_10:19">10:19</span> Na, ko te toenga o nga rakau o tona
ngahere, he torutoru, ma te tamaiti noa e tuhituhi.

<span id="an_10:20">10:20</span> ¶ I taua ra ka whakamutua e nga toenga
o Iharaira ratou ko nga morehu o te whare o Hakopa, ta ratou okioki ki
to ratou kaiwhiu; engari ka okioki pono ratou ki a Ihowa, ki te Mea Tapu
o Iharaira.

<span id="an_10:21">10:21</span> He toenga ano e hoki mai, ko te toenga
o Hakopa, ki te Atua kaha rawa.

<span id="an_10:22">10:22</span> No te mea ahakoa i rite tou iwi, a
Iharaira ki te onepu o te moana, he toenga kau o ratou e hoki mai: ko te
whakaotinga i whakaritea, me te mea e puhake ana i te tika.

<span id="an_10:23">10:23</span> Ka oti ra hoki, ka mahia ano hoki e te
Ariki, e Ihowa o nga mano, te mea i whakaritea ki waenganui i te whenua
katoa.

<span id="an_10:24">10:24</span> ¶ Na reira tenei kupu a te Ariki, a
Ihowa o nga mano, E taku iwi e noho nei i Hiona kaua e wehi i te
Ahiriana: ahakoa patu ia i a koe ki te rakau, hapainga mai ranei e ia
tona tokotoko ki a koe, pera me ta Ihipa.

<span id="an_10:25">10:25</span> He wahi iti rawa nei, a ka
whakatutukitia te weriweri, toku riri hoki, i a ratou ka huna.

<span id="an_10:26">10:26</span> Ka oho ano i a Ihowa o nga mano he whiu
mona, he pera me te patunga o Miriana ki te kamaka ki Orepe; a ka iri
tona tokotoko i runga i te moana, a ka hapainga e ia, pera i tana i
Ihipa.

<span id="an_10:27">10:27</span> Na i taua ra ka makere atu tana
pikaunga i tou pokohiwi, me tana ioka i tou kaki, a ka kore noa iho ano
hoki te ioka i te whakawahinga.

<span id="an_10:28">10:28</span> Kua tae ki Aiata, kua pahemo ki
Mikirono; ko ana mea rongoatia ake e ia ki Mikimaha:

<span id="an_10:29">10:29</span> Kei tenei taha ratou o te
whakawhitinga; kua noho a puni ratou ki Kepa: pawera noa iho a Rama; kua
rere a Kipea o Haora.

<span id="an_10:30">10:30</span> Kia nui tou reo, e te tamahine a
Karimi! whakarongo, e Raihi! He mate tou, e Anatoto!

<span id="an_10:31">10:31</span> He whati a Maramena; kei te huihui nga
tangata o Kepimi, he tahuti.

<span id="an_10:32">10:32</span> Hei tenei ra ano ka tu ia ki Nopo: kei
te ruru tona ringa ki te maunga o te tamahine a Hiona, ki te pukepuke i
Hiruharama.

<span id="an_10:33">10:33</span> Nana, ka tapahia e te Ariki, e Ihowa o
nga mano, nga peka, nui atu hoki te wehi: a ka tuaina ki raro nga mea he
tiketike nei te ahua, ka whakaititia ano hoki nga mea whakakake.

<span id="an_10:34">10:34</span> Ka tuaina ano e ia nga rakau poruru o
te ngahere ki te rino, ka hinga ano hoki a Repanona i te mea nui.

<span id="an_11:1">11:1</span> ¶ A tera e puta ake he wana i te take i a
Hehe, a ka whai hua tetahi peka e tupu ake i roto i ona pakiaka:

<span id="an_11:2">11:2</span> Ka noho hoki te wairua o Ihowa ki runga
ki a ia, te wairua o te whakaaro nui, o te matauranga, te wairua o te
whakatakoto whakaaro, o te kaha, te wairua o te mohio, o te wehi ki a
Ihowa;

<span id="an_11:3">11:3</span> A, ko tana e ahuareka ai ko te wehi ki a
Ihowa: e kore ano ia e whakawa i runga i ta ona kanohi e kite ai, e kore
ano e whakaaro ki ta ona taringa e rongo ai, ina riria e ia te he.

<span id="an_11:4">11:4</span> Engari ka whakawa ia mo nga rawakore i
runga i te tika; i runga ano i te tika tona riri i te he, he whakaaro
nona ki te hunga mahaki o te whenua; he whiu na tona mangai tana patu mo
te whenua, ka whakamatea ano e ia te tangata kino ki te manawa o ona
ngutu.

<span id="an_11:5">11:5</span> A hei whitiki te tika mo tona hope, hei
whitiki ano te pono mo ona whatumanawa.

<span id="an_11:6">11:6</span> Ka noho tahi ano te wuruhi raua ko te
reme, ka takoto tahi te reparo raua ko te kuao koati; ko te kuao kau, ko
te kuao raiona, ko te mea momona, kotahi ano ropu; a ma te tamaiti iti
ratou e arahi.

<span id="an_11:7">11:7</span> A ka kai te kau raua ko te pea; ka takoto
tahi ano hoki a raua kuao: a ka rite te raiona ki te kau, ka kai i te
kakau witi.

<span id="an_11:8">11:8</span> Ka takaro hoki te tamaiti ngote u i runga
i te rua o te ahipi, a ka pa atu te ringa o te tamaiti kua whakamutua te
kai u ki te nohoanga o te neke.

<span id="an_11:9">11:9</span> E kore ratou e tukino, e kore ano e
whakamate puta noa i toku maunga tapu: no te mea ka kapi te whenua i te
matauranga ki a Ihowa, ano ko nga wai e taupoko nei i te moana.

<span id="an_11:10">11:10</span> ¶ Na i taua ra ko tetahi pakiaka o
Hehe, ka tu hei kara ki nga iwi, ka rapua mai e nga tauiwi; ko tona
okiokinga hoki, kororia rawa.

<span id="an_11:11">11:11</span> I taua ra ka anga ano te ringa o te
Ariki, a ka tuaruatia te whakahoki mai o nga morehu o tana iwi e mahue i
Ahiria, i Ihipa, i Patoro, i Kuhu, i Erama, i Hinara, i Hamata, i nga
motu ano o te moana.

<span id="an_11:12">11:12</span> Ka whakaturia ano e ia he kara ki nga
iwi, a ka huihuia mai te hunga o Iharaira i peia atu, ka whakaminea mai
ano nga mea o Hura i marara atu, i nga pito e wha o te whenua.

<span id="an_11:13">11:13</span> Ka haere atu hoki te hae o Eparaima, ka
hatepea atu ano hoki nga hoariri o Hura: e kore a Eparaima e hae ki a
Hura, e kore ano a Hura e whakatoi ki a Eparaima.

<span id="an_11:14">11:14</span> Engari ka rere iho ratou i runga i te
pokohiwi o nga Pirihitini i te taha ki te hauauru, ka pahuatia
ngatahitia e ratou te hunga o te rawhiti; ka pa o ratou ringa ki runga
ki a Eroma raua ko Moapa; ka whakarongo hoki nga tama a Amona ki a
ratou.

<span id="an_11:15">11:15</span> A ka whakangaromia rawatia e Ihowa te
arero o te moana i Ihipa; a he hau hunuhunu tana e ruru ai i tona ringa
ki runga ki te awa, e patu ai kia whitu ona rerenga, a ka meinga nga
tangata kia whiti maroke noa atu.

<span id="an_11:16">11:16</span> A ka takoto he ara haerenga mai i
Ahiria mo nga morehu o tana iwi ka mahue; ka rite ano ki to Iharaira i
te ra i haere mai ai ia i te whenua o Ihipa.

<span id="an_12:1">12:1</span> ¶ A i taua ra ka mea koe, Ka whakamoemiti
atu ahau ki a koe, e Ihowa: ahakoa hoki i riri koe ki ahau, kua tahuri
atu tou riri, a kei te whakamarie koe i ahau.

<span id="an_12:2">12:2</span> Nana, ko te Atua toku whakaoranga; ka
whakawhirinaki ahau, e kore ano e wehi; ko te Ariki hoki, ko IHOWA toku
kaha, taku waiata, ko ia ano hei whakaoranga moku.

<span id="an_12:3">12:3</span> Na ka utu wai koutou i runga i te koa i
roto i nga puna o te whakaoranga;

<span id="an_12:4">12:4</span> ¶ Ka mea ano hoki i taua ra,
Whakamoemititia a Ihowa, karanga atu ki tona ingoa; whakaaturia ana mahi
ki roto i nga iwi; kauwhautia atu kua oti tona ingoa te whakaneke ake.

<span id="an_12:5">12:5</span> Waiata ki a Ihowa, he nui noa atu hoki
ana mahi: meinga kia mohiotia tenei puta noa i te ao.

<span id="an_12:6">12:6</span> Hamama, kia nui te reo, e te wahine e
noho ana i Hiona, he nui hoki te Mea Tapu o Iharaira i waenganui i a
koe.

<span id="an_13:1">13:1</span> ¶ Ko te poropititanga mo Papurona i kitea
e Ihaia tama a Amoho.

<span id="an_13:2">13:2</span> Whakaarahia he kara ki runga ki te maunga
horehore, kia rahi te reo ki a ratou, tawhiritia atu te ringa kia haere
mai ai ratou ki roto ki nga kuwaha o nga rangatira.

<span id="an_13:3">13:3</span> Kua oti aku i whakatapu ai te whakahau,
kua karangatia ano hoki e ahau aku marohirohi ki toku riri, ara aku e
whakamanamana nui nei.

<span id="an_13:4">13:4</span> Ko te haruru o te huihui i runga i nga
maunga, tona rite kei to te iwi nui! he haruru, he ngangau no te huihui
o nga kingitanga o nga iwi! e whakataka ana e Ihowa o nga mano te ope mo
te whawhai.

<span id="an_13:5">13:5</span> E haere mai nei ratou i tawhiti, i te
pito o te rangi, a Ihowa me nga patu a tona riri, ki te whakangaro i te
whenua katoa!

<span id="an_13:6">13:6</span> ¶ Aue koutou, kua tata hoki te ra o
Ihowa; tera e puta mai, ano he whakangaromanga na te Kaha Rawa.

<span id="an_13:7">13:7</span> No reira ka ngoikore nga ringa katoa, ka
ngohe noa iho nga ngakau katoa o nga tangata.

<span id="an_13:8">13:8</span> Ka ohorere ano ratou: mau pu i te mamae,
i te whakapouri; ko to ratou mamae koia ano kei to te wahine e
whakawhanau ana: ka miharo ratou tetahi ki tetahi, a ko o ratou mata,
ano he mura ahi.

<span id="an_13:9">13:9</span> Nana, e haere mai nei te ra o Ihowa, he
kino, he riri, he whakatakariri e mura ana; hei whakaururua i te whenua,
hei whakangaro atu hoki i reira i ona tangata hara.

<span id="an_13:10">13:10</span> Ko nga whetu hoki o te rangi, ko nga
kahui whetu ano hoki o reira, kahore e homai i to ratou marama: ka pouri
noa iho te ra i tona haerenga mai, kore ake hoki e titi te atarau.

<span id="an_13:11">13:11</span> Ka whiua ano e ahau te ao mo to ratou
kino, te hunga kino hoki, mo to ratou he; ka whakamutua hoki e ahau te
whakapehapeha o te hunga whakakake, ka whakahokia iho ano ki raro te
whakapehapeha o te hunga kino.

<span id="an_13:12">13:12</span> Ka meinga ano e ahau kia nui atu te utu
mo te tangata i to te koura pai; ae ra, he tangata, kia nui atu i to te
koura parakore o Opira.

<span id="an_13:13">13:13</span> Na reira ka meinga e ahau nga rangi kia
wiri, ka ruperupea atu ano te whenua i tona wahi, he riri no Ihowa o nga
mano, he ra ano e mura ai tona riri.

<span id="an_13:14">13:14</span> A ka rite ki te anaterope e whaia ana,
ki nga hipi kahore nei o ratou kaihuihui, ka tahuri ratou ki tona iwi,
ki tona iwi, ka rere ki tona whenua, ki tona whenua.

<span id="an_13:15">13:15</span> Ko te hunga katoa e kitea ana, ka
werohia; ko te hunga katoa e hopukia ana, ka hinga i te hoari.

<span id="an_13:16">13:16</span> Ka taia iho hoki a ratou kohungahunga i
ta ratou tirohanga; ka pahuatia o ratou whare, ka moea ano a ratou
wahine.

<span id="an_13:17">13:17</span> Tenei ahau te whakaoho atu nei i nga
Meri ki a ratou, he hunga e kore nei e whakaaro ki te hiriwa; na, ko te
koura, e kore e matenuitia e ratou.

<span id="an_13:18">13:18</span> Ka taia iho ano hoki nga taitamariki e
a ratou kopere, mongamonga noa; e kore ano e tohungia nga hua o te kopu;
e kore o ratou kanohi e manawapa ki nga tamariki.

<span id="an_13:19">13:19</span> ¶ A ko Papurona, ko te kororia o nga
kingitanga, ko te mea ataahua whakahirahira a nga Karari, tera ia e rite
ki ta te Atua hurihanga i Horoma, i Komora.

<span id="an_13:20">13:20</span> E kore e nohoia a, ake ake, e kore e
waiho hei kainga a, tena whakatupuranga, tena whakatupuranga; e kore ano
e whakaturia e te Arapi tona teneti ki reira; e kore ano a reira e waiho
e nga hepara hei takotoranga mo a ratou kahui.

<span id="an_13:21">13:21</span> Engari hei takotoranga a reira mo nga
kuri mahoao o te koraha; ka ki hoki o ratou whare i nga kararehe pouri;
a ka nohoia a reira e nga otereti, ka waiho hoki hei tupekepeketanga mo
nga mea ahua koati.

<span id="an_13:22">13:22</span> Ka tangi ano hoki nga wuruhi i roto i o
ratou whare kingi, me nga kuri mahoao i roto i o ratou whare ataahua;
kua tata mai hoki tona wa, e kore ano ona ra e roa.

<span id="an_14:1">14:1</span> ¶ No te mea ka aroha a Ihowa ki a Hakopa,
ka whiriwhiria ano a Iharaira e ia; ka meinga hoki ratou kia ata noho ki
to ratou ake oneone; ka piri ano te tangata ke ki a ratou, ka uru ano
hoki ki roto ki te whare o Hakopa.

<span id="an_14:2">14:2</span> E tango ano nga iwi i a ratou, e kawe i a
ratou ki to ratou wahi, riro tonu iho ratou i te whare o Iharaira hei
pononga tane, hei pononga wahine i te oneone a Ihowa: a hei whakarau mo
ratou o ratou kaiwhakarau, ko ratou ano hei rangatira mo o rat ou
kaitukino.

<span id="an_14:3">14:3</span> Na, i te ra e meinga ai koe e Ihowa kia
okioki i tou pouri, i tou pawera, i te mahi pakeke ano hoki i whakamahia
ai koe,

<span id="an_14:4">14:4</span> ¶ Ko reira maranga ai tenei pepeha au mo
te kingi o Papurona, ka mea hoki koe, Anana! mutu pu ta te kaitukino,
mutu pu ta te pa koura!

<span id="an_14:5">14:5</span> Whati ana i a Ihowa te tokotoko o te
hunga kino, te hepeta o nga kingi;

<span id="an_14:6">14:6</span> Nana i patu nga iwi, me te riri, me te
patu kihai i tamutu, nana i whakahaere nga iwi i runga i te riri, me te
whakatupu kino, kahore he kaiaraarai.

<span id="an_14:7">14:7</span> Kua whai okiokinga, kua ata noho te
whenua katoa; pakaru mai ana ta ratou waiata.

<span id="an_14:8">14:8</span> Ae, kei te koa nga kauri ki a koe, ratou
ko nga hita o Repanona, e ki ana, No tou taunga ano ki raro i kore ai te
kaitapahi e tae mai ki a matou.

<span id="an_14:9">14:9</span> Ko te reinga i raro, oho ana i a koe, he
tutakitanga ki a koe i tou taenga atu; he meatanga ki a koe i
whakaarahia ai e ia nga tupapaku, nga mea nunui o te whenua; maranga ana
i a ia nga kingi katoa o nga iwi i runga i o ratou torona.

<span id="an_14:10">14:10</span> Ka korero ratou katoa ki a koe, ka mea,
Ko koe ano hoki, kua ngoikore penei me matou? kua rite koe ki a matou?

<span id="an_14:11">14:11</span> Kua oti tou kororia te whakahoki iho ki
te reinga, me te rangi ano o au hatere: ko te whariki mou ko te
kutukutu, ko te hipoki mou ko nga toke.

<span id="an_14:12">14:12</span> Anana! tou takanga iho i te rangi, e
Tawera, e te tama a te ata! te tapahanga iho i a koe ki raro, nau nei i
tuku nga iwi ki raro!

<span id="an_14:13">14:13</span> I mea hoki tou ngakau, Ka piki ahau ki
te rangi, ka whakanekehia ake e ahau toku torona ki runga i nga whetu a
te Atua, ka noho ano ahau ki te maunga o te whakaminenga, ki nga taha
rawa ki te raki.

<span id="an_14:14">14:14</span> Ka pikitia e ahau a runga ake o nga
wahi tiketike o nga kapua; ka rite ahau ki te Runga Rawa.

<span id="an_14:15">14:15</span> Otira ka whakahokia iho koe ki te
reinga, ki nga pito rawa o te rua.

<span id="an_14:16">14:16</span> Ko te hunga e kite i a koe, matatau
tonu ta ratou titiro ki a koe, me ta ratou ata whakaaroaro ano, Ko te
tangata ianei tenei i wiri ai te whenua, i ngaueue ai nga
rangatiratanga;

<span id="an_14:17">14:17</span> I mea nei i te ao hei koraha, wahia ana
e ia ona pa: kihai i tuku i ana herehere ki to ratou wahi?

<span id="an_14:18">14:18</span> Ko nga kingi katoa o nga iwi, ko ratou
katoa, takoto ana i tona whare, i tona whare, i runga i te kororia.

<span id="an_14:19">14:19</span> Ko koe ia he mea maka mai i tou urupa,
ano he peka e whakariharihangia ana, he mea whakakakahu ki te hunga i
patua, i werohia ki te hoari, e haere ana ki raro ki nga kohatu o te
rua; ano he tinana i takatakahia e te waewae.

<span id="an_14:20">14:20</span> E kore te tanumanga mou e huihuia ki to
ratou, mou i whakangaro i tou whenua, i patu i tou iwi: e kore te uri o
nga kaimahi i te kino e whai ingoa, ake ake.

<span id="an_14:21">14:21</span> Kia tere te patu mo ana tamariki, mo te
he o o ratou matua; kei kake, kei riro ano i a ratou te whenua, kei kapi
te mata o te ao i o ratou pa.

<span id="an_14:22">14:22</span> Ka whakatika hoki ahau ki a ratou, e ai
ta Ihowa o nga mano, ka tapahia atu ano e ahau i Papurona te ingoa me te
toenga, te tama me te mokopuna, e ai ta Ihowa.

<span id="an_14:23">14:23</span> Ka meinga ano a reira e ahau hei kainga
mo te matuku, hei harotoroto wai; ka purumatia ano e ahau ki te puruma o
te whakangaromanga, e ai ta Ihowa o nga mano.

<span id="an_14:24">14:24</span> ¶ Kua oati a Ihowa o nga mano, kua mea,
Ina, u tonu taku i whakaaro ai: ko taku i whakatakoto ai, mau tonu;

<span id="an_14:25">14:25</span> Mo te Ahiriana kia whati i ahau ki toku
whenua, kia takatakahia ki runga ki oku maunga: ko reira tana ioka
marere ai i runga i a ratou; a ka marere tana pikaunga i runga i o ratou
pokohiwi.

<span id="an_14:26">14:26</span> Ko te whakaaro tenei kei te takoto mo
te whenua katoa: ko te ringa ano tenei e totoro atu nei ki nga iwi
katoa.

<span id="an_14:27">14:27</span> Kua takoto hoki i a Ihowa o nga mano, a
ma wai e whakataka? kua totoro tona ringa, a ko wai hei mea kia pepeke?

<span id="an_14:28">14:28</span> No te tau i mate ai a Kingi Ahata tenei
poropititanga.

<span id="an_14:29">14:29</span> Kei koa, e Pirihitia katoa, ki te
whatinga o te rakau a te kaiwhiu i a koe: tera hoki e puta ake he neke i
roto i te pakiaka o te nakahi, a ko tona hua he nakahi e rere ana me he
ahi.

<span id="an_14:30">14:30</span> Na ka kai nga matamua o nga ware, ka
takoto nga rawakore, te ai he wehi; ka whakamatea ano e ahau tou pakiaka
ki te hemokai, a ka patua ou morehu.

<span id="an_14:31">14:31</span> Aue, e te kuwaha; hamama, e te pa;
harotu kau koe, e Pirihitia katoa: e puta mai hoki te paowa i te raki: e
kore tetahi e tu ke mai i te wa i whakaritea mona.

<span id="an_14:32">14:32</span> A he aha te kupu e whakahokia ki nga
karere o te iwi? Ina ra, na Ihowa a Hiona i whakatu, a ka ai a reira hei
rerenga atu mo nga mea o tana iwi i tukinotia.

<span id="an_15:1">15:1</span> ¶ Ko te poropititanga mo Moapa. He po
kotahi ka ngaro a Ara o Moapa, a kore iho; he po ano hoki, ka ngaro a
Kiri o Moapa, a kore iho.

<span id="an_15:2">15:2</span> Kua riro ia ki runga ki Paiti, ki Ripono,
ki nga wahi tiketike tangi ai: ka auetia e Moapa a Nepo raua ko Merepa;
he mea moremore katoa o ratou mahunga, tapahi rawa nga kumikumi katoa.

<span id="an_15:3">15:3</span> Ko o ratou whitiki i o ratou ara he
kakahu taratara: ka aue ratou katoa i runga i o ratou whare, i o ratou
waharoa, nui atu te tangi.

<span id="an_15:4">15:4</span> Ka hamama hoki a Hehepona raua ko Ereare:
ka rangona to ratou reo i Iahata rawa: no reira hamama ana nga mau patu
o Moapa; ka wiri tona wairua i roto i a ia.

<span id="an_15:5">15:5</span> E tangi ana toku ngakau ki a Moapa; rere
ana ona rangatira ki Toara, ki Ekarata Herihia: he tangi nei hoki ta
ratou i te pikitanga ki Ruhiti, i te mea e piki ana i reira; i te ara
hoki ki Horonaimi ka pa ta ratou karanga o te ngaromanga.

<span id="an_15:6">15:6</span> ¶ Ka takoto kau noa nga wai o Nimirimi:
kua maroke hoki te tarutaru, kua mate te otaota, kahore he mea e tupu
ana.

<span id="an_15:7">15:7</span> Na, ko a ratou mea maha, me a ratou mea i
te rongoa, ka kawea e ratou ki te awa i nga wirou.

<span id="an_15:8">15:8</span> Kua taiawhiotia hoki nga rohe o Moapa e
te karanga; kua tae tona aue ki Ekeraima, tona aue ki Peererimi.

<span id="an_15:9">15:9</span> Kei te ki hoki nga wai o Rimono i te
toto; tera atu taku e whakapa ai ki Rimona, he raiona ki nga oranga o
Moapa, ki nga morehu ano o te whenua.

<span id="an_16:1">16:1</span> ¶ Unga e koutou nga reme ki te rangatira
o te whenua, i Hera i te koraha, ki te maunga o te tamahine a Hiona.

<span id="an_16:2">16:2</span> Kei te manu haereere noa hoki, kei te mea
i maka mai i te kohanga, te rite o nga tamahine a Moapa i nga kauanga i
Aranono.

<span id="an_16:3">16:3</span> Kia takoto te whakaaro, whakaritea te
whakawa; ko tou whakamarumaru i te poutumarotanga kia rite ki te po;
huna te hunga i peia; kaua te atiutiu noa e whakaaturia.

<span id="an_16:4">16:4</span> Tukua aku whati kia noho ki a koe; tena
ko Moapa, ko koe hei piringa mo ratou kei mate i te kaipahua: kua kore
hoki te kaiwhakate, mutu pu ta te kaipahua, kua poto atu nga
kaiwhakatupu kino i runga i te whenua.

<span id="an_16:5">16:5</span> A ka whakapumautia he torona i runga i te
tohu tangata: ka nohoia e tetahi i runga i te pono, i roto ano i te
teneti o Rawiri; me te whakawa, me te rapu i te tikanga o te whakawa, he
hohoro hoki ki te mahi i te tika.

<span id="an_16:6">16:6</span> ¶ Kua rongo tatou ki te whakakake o
Moapa; nui atu tona whakakake; ki tona whakapehapeha, ki tona whakakake,
ki tona pukuriri; kahore he tikanga o ana whakamanamana.

<span id="an_16:7">16:7</span> Mo reira ka aue a Moapa ki a Moapa, ka
aue katoa; ka tangi koutou ki nga keke karepe o Kiriharehete, kua moti
rawa.

<span id="an_16:8">16:8</span> Kua kahakore hoki nga mara o Hehepona, me
te waina o Hipima; he mea whatiwhati na nga rangatira o nga iwi ona
waina pai rawa, i tae nei ki Iatere rawa, i toro haere atu ki te koraha:
i toha haere ona peka, i whiti ki tera taha o te moana.

<span id="an_16:9">16:9</span> Mo reira ka tangihia e ahau te waina o
Hipima, kei te tangi mo Iatere te rite: ka whakamakuku ahau i a koe ki
oku roimate, e Hehepona, e Ereare; kua tau hoki te hamama o te pakanga
ki runga ki au hua raumati, ki runga ki tau tapahanga witi.

<span id="an_16:10">16:10</span> Kua tangohia atu te hari, me te koa i
te mara momona; kahore hoki he waiata i nga mara waina, kahore he iere
harakoa; e kore nga kaitakahi e takahi waina i a ratou poka waina; kua
whakamutua e ahau te hamama o te mahinga waina.

<span id="an_16:11">16:11</span> Na reira, ano he hapa oku whekau e
tangi ana ki a Moapa, a roto i ahau ki Kiriharehe.

<span id="an_16:12">16:12</span> Na, ka puta mai a Moapa, ka mauiui i
runga i te wahi tiketike, a ka haere ki tona wahi tapu inoi ai, heoi e
kore e taea e ia.

<span id="an_16:13">16:13</span> Ko te kupu tenei i korerotia e Ihowa mo
Moapa i mua.

<span id="an_16:14">16:14</span> Engari kua korero a Ihowa inaianei, kua
mea, Kia toru nga tau, kia rite ki nga tau o te kaimahi, ka
whakahaweatia te kororia o Moapa, me tona mano tini; a ko te toenga he
iti rawa, he kahore noa iho.

<span id="an_17:1">17:1</span> ¶ Ko te poropitianga mo Ramahiku. Nana,
kua kore a Ramahiku hei pa; ka puranga kau.

<span id="an_17:2">17:2</span> Kua mahue nga pa o Aroere; mo nga kahui
era, ka takoto ratou, te ai he kaiwhakawehi.

<span id="an_17:3">17:3</span> Ka kore ano he pa kaha mo Eparaima, he
kingitanga mo Ramahiku, he toenga ranei o Hiria: ka rite ratou ki te
kororia o nga tama a Iharaira, e ai ta Ihowa o nga mano.

<span id="an_17:4">17:4</span> Na i taua ra ka meinga te kororia o
Hakaopa kia tupuhi, ka hiroki haere hoki te ngako o ona kikokiko.

<span id="an_17:5">17:5</span> A ka rite ki ta te kaitapahi kohikohinga
i te witi, ki te tapahanga hoki a ona ringa i nga hua witi; ae, ka rite
ki te hamunga o nga hua witi i te raorao i Repaima.

<span id="an_17:6">17:6</span> ¶ Otiia e toe ano etahi karepe hei
hamunga; ka rite ki te ruiruinga o te oriwa; e rua, e toru nga oriwa i
te pito o to runga rawa peka, e wha, e rima i te peka i waho rawa, i te
mea whai hua, e ai ta Ihowa, ta te Atua o Iharaira.

<span id="an_17:7">17:7</span> I taua ra ka titiro he tangata ki tona
Kaihanga, ka anga ona kanohi ki te Mea Tapu o Iharaira.

<span id="an_17:8">17:8</span> E kore ano e titiro ki nga aata i hanga
nei e ona ringa, e kore e anga ki te mea i mahia e ona maihao, ki nga
Aherimi ranei, ki nga whakapakoko ranei.

<span id="an_17:9">17:9</span> ¶ I taua ra ka rite ona pa kaha ki te
wahi i whakarerea i te ngahere, i te tihi ano o te maunga, i whakarerea
ra i te aroaro o nga tama a Iharaira; na ko te ngaromanga.

<span id="an_17:10">17:10</span> Kua wareware hoki koe ki te Atua o tou
whakaoranga, a kua kahore i mahara ki te kamaka o tou kaha, mo reira ka
whakatupuria e koe he mea ataahua, ka whakatokia ano ki te peka ke:

<span id="an_17:11">17:11</span> I te ra e whakato ai koe, ka taiepatia
e koe, a i te ata matomato tonu tau i whakato ai: i te ra ia o te pouri,
o te mamae ngau kino, ka memeha atu te kotinga.

<span id="an_17:12">17:12</span> ¶ Anana, te ngangau o nga iwi maha, e
nge ana ano he haruru no nga moana! me te rere o nga iwi, e wawa ana
koia ano kei te turituri o nga wai nunui!

<span id="an_17:13">17:13</span> Ano ko te taheke o nga wai maha te
haruru o nga iwi; otiia ka riria ratou e ia, a ka rere ki tawhiti, ka
whaia, ano he papapa no nga maunga i te upoko o te hau, ano he puehu
awhiowhio e aia ana e te tupuhi.

<span id="an_17:14">17:14</span> I te ahiahi, na ko te pawera; kiano i
puao kua kore ratou. Ko te wahi tenei ma te hunga e pahua ana i a tatou,
ko te mea tenei e wehea ma te hunga e muru ana i a tatou.

<span id="an_18:1">18:1</span> ¶ Ha, ko te whenua e kapakapa nei nga
parirau i tera taha o nga wai o Etiopia!

<span id="an_18:2">18:2</span> E unga karere nei i runga i te moana, a
ko o ratou kaipuke he kakaho i runga i nga wai, e ki ana, Haere, e nga
karere tere, ki tetahi iwi roroa, maheni hoki, ki te iwi i wehingia i to
ratou timatanga iho a mohoa noa nei; ki te iwi he mahi ruri ne i, he
takatakahi nei tana, ko tona whenua wahia iho e nga awa.

<span id="an_18:3">18:3</span> E nga tangata katoa o te ao, e te hunga e
noho ana i te whenua, titiro mai, ina whakaarahia te kara ki runga i nga
maunga; whakarongo mai, ina whakatangihia te tetere.

<span id="an_18:4">18:4</span> Ko ta Ihowa kupu hoki tenei ki ahau, Ka
ata noho ahau, ka titiro hoki i toku nohoanga; ka rite ahau ki te mahana
i te mea ka mahea, ka rite ki te kapua tomairangi i te mahana o te
kotinga.

<span id="an_18:5">18:5</span> Hei mua hoki i te kotinga, kia ngahoro te
puawai, kia puta ki te puawai he karepe e maoa haere ana, na ka hatepea
atu e ia nga peka ririki ki te tapahi peka, a ko nga manga ka tangohia,
ka tapahia ki raro.

<span id="an_18:6">18:6</span> Ka waiho ngatahi atu ratou ma nga manu
tokokai o nga maunga, ma nga kararehe hoki o te whenua; ka whakatau nga
manu tokokai ki runga ki a ratou i te raumati, ka whakakainga hoki nga
kararehe katoa o te whenua ki reira i te hotoke.

<span id="an_18:7">18:7</span> I taua wa ka maua mai he hakari ki a
Ihowa o nga mano, o te iwi roroa, maheni hoki, na te iwi i wehingia i to
ratou timatanga iho, a mohoa noa nei, na te iwi he mahi ruri nei, he
takatakahi nei tana, a ko tona whenua wahia iho e nga awa, ki te wa hi o
te ingoa o Ihowa o nga mano, ki Maunga Hiona.

<span id="an_19:1">19:1</span> ¶ Ko te poropititanga mo Ihipa. Tenei a
Ihowa te rere mai nei i runga i te kapua tere, tae tonu ki Ihipa, a ka
oho nga whakapakoko o Ihipa i tona aroaro, ngohe noa iho te ngakau o
Ihipa i waenganui ona.

<span id="an_19:2">19:2</span> Ka whakaangahia ano e ahau nga Ihipiana
ki nga Ihipiana, a ka whawhai ratou ki tona teina, ki tona tuakana, ki
tona hoa, ki tona hoa, te pa ki te pa, te kingitanga ki te kingitanga.

<span id="an_19:3">19:3</span> Na ka meinga te wairua o Ihipa kia kahore
noa iho i waenganui i a ia; ka whakangaromia hoki e ahau ona whakaaro: a
ka rapua e ratou he tikanga i nga whakapakoko, i nga tohunga whakawai, i
te hunga he atua maori nei o ratou, i nga matakite.

<span id="an_19:4">19:4</span> Ka tukua putia atu ano e ahau nga
Ihipiana ki te ringa o te rangatira pakeke; he kingi taikaha ano te
kingi mo ratou, e ai ta te Ariki, ta Ihowa o nga mano.

<span id="an_19:5">19:5</span> Ka kore haere hoki nga wai o te moana, ka
mimiti, ka maroke te awa.

<span id="an_19:6">19:6</span> A ka piro nga awa; ka mimiti, a ka maroke
nga awa o Ihipa: ka mate nga kakaho me nga raupo.

<span id="an_19:7">19:7</span> Ko nga otaota i te taha o te Naere, i te
pareparenga o te Naera, me nga mea katoa i whakatokia ki te taha o te
Naere, ka maroke, ka aia noatia atu, ka kore noa iho.

<span id="an_19:8">19:8</span> Ka tangi ano nga kaihi ika, ka aue te
hunga katoa e maka ana i te matau ki roto ki te Naera, ka pouri ano nga
kaihora o nga kupenga ki runga ki nga wai.

<span id="an_19:9">19:9</span> Ka whakama hoki nga kaimahi o te muka
pai, ratou ko nga kaiwhatu o nga kakahu ma.

<span id="an_19:10">19:10</span> Ko ona turanga, mongamonga noa, ka
pouri hoki nga wairua o nga kaimahi katoa e utua ana.

<span id="an_19:11">19:11</span> He tino wairangi nga rangatira o Toana;
he tino poauau hoki nga whakaaro o nga kaiwhakatakoto whakaaro mohio a
Parao. He pehea ra ta koutou ki atu ki a Parao, He tama ahau na te hunga
whakaaro nui, he tama na nga kingi onamata?

<span id="an_19:12">19:12</span> Tena, kei hea ratou, au tangata
whakaaro nui? ma ratou e whakaatu ki a koe inaianei; meinga kia mohio
ratou ki ta Ihowa o nga mano i whakatakoto ai mo Ihipa.

<span id="an_19:13">19:13</span> Kua whakakuaretia nga rangatira o
Toana, kua tinihangatia nga rangatira o Nopa; pohehe iho a Ihipa i a
ratou, ko ratou na ano te kohatu o te kokonga o nga iwi o reira.

<span id="an_19:14">19:14</span> Kua oti i a Ihowa te wairua whanoke te
konatu ki waenganui ona; a kua whakapohehetia e ratou a Ihipa i ana mahi
katoa, koia ano kei te tangata haurangi e kotiti ke ana, e hurori ana i
roto i tona ruaki.

<span id="an_19:15">19:15</span> Ka kahore noa iho ano he mahi ma Ihipa,
hei mahinga ma te upoko, ma te hiawero, ma te nikau, ma te wiwi.

<span id="an_19:16">19:16</span> I taua ra ka rite a Ihipa ki te wahine:
ka wehi ka pawera i te rurutanga o te ringa o Ihowa o nga mano, e ruru
ai ia ki tera wahi.

<span id="an_19:17">19:17</span> A ka ai te whenua o Hura hei whakawehi
mo Ihipa, a ko nga tangata katoa e whakahuatia atu ai ia, ka wehi, i te
tikanga hoki kua takoto i a Ihowa o nga mano mo reira.

<span id="an_19:18">19:18</span> ¶ I taua ra e rima nga pa i te whenua o
Ihipa, ko to raua reo ko te reo o Kanaana, a ko Ihowa o nga mano ta
ratou e oati ai; ko tetahi e huaina, Ko te pa o te ngaromanga.

<span id="an_19:19">19:19</span> I taua ra ka tu he aata ma Ihowa i
waenganui o te whenua o Ihipa, me te pou i te taha o to reira rohe, he
mea ki a Ihowa.

<span id="an_19:20">19:20</span> A hei tohu tera, hei kaiwhakaatu mo
Ihowa o nga mano i te whenua o Ihipa; ka karanga hoki ratou ki a Ihowa,
he mea mo nga kaitukino, a ka unga e ia he kaiwhakaora ki a ratou, he
kaiwawao; a mana ratou e whakaora.

<span id="an_19:21">19:21</span> A ka mohiotia a Ihowa e Ihipa, ka
mohiotia hoki a Ihowa e nga Ihipiana i taua ra; ae ra ka mahia e ratou
te patunga tapu me te whakahere; ka puaki hoki ta ratou kupu taurangi ki
a Ihowa, a ka mana ano i a ratou.

<span id="an_19:22">19:22</span> Ka whiua ano a Ihipa e Ihowa, ka whiua,
ka rongoatia ano e ia: a ka hoki mai ratou ki a Ihowa, ka tahuri ano ia
ki ta ratou inoi, ka rongoa i a ratou.

<span id="an_19:23">19:23</span> I taua ra ka takoto he ara i Ihipa ki
Ahiria, a ka tae te Ahiriana ki Ihipa, te Ihipiana ano ki Ahiria, a ka
koropiko tahi te Ihipiana raua ko te Ahiriana.

<span id="an_19:24">19:24</span> I taua ra hei tuatoru a Iharaira mo
Ihipa, mo Ahiria, hei manaaki i waenganui o te whenua.

<span id="an_19:25">19:25</span> E manaakitia ano ratou e Ihowa o nga
mano, e ki ia, Kia manaakitia a Ihipa, taku iwi, a Ahiria, te mahi a oku
ringa, a Iharaira hoki, toku kainga tupu.

<span id="an_20:1">20:1</span> ¶ I te tau i haere mai ai a Taratana ki
Aharoro, i a ia i unga ra e Harakono kingi o Ahiria, i tana whawhaitanga
ki Aharoro, a horo ana a reira i a ia;

<span id="an_20:2">20:2</span> I taua wa ka korero a Ihowa, ara a Ihaia
tama a Amoho, ka ki, Wetekina atu te kakahu taratara i tou hope,
whakarerea atu ano tou hu i tou waewae. Na pera ana ia, haere tahanga
ana, kahore hoki he hu.

<span id="an_20:3">20:3</span> Na ka mea a Ihowa, Ka rite ki taku
pononga, ki a Ihaia, ka toru nei ona tau e haere tahanga ana, kahore
hoki he hu, hei tohu, hei mea whakamiharo ki a Ihipa raua ko Etiopia;

<span id="an_20:4">20:4</span> Ka pena ano ta te kingi o Ahiria arahi i
nga Ihipiana hei parau, i nga Etiopiana hei whakarau, i te taitamariki,
i te kaumatua, kahore he kakahu, kahore he hu, takoto kau ana nga papa,
whakama iho a Ihipa.

<span id="an_20:5">20:5</span> Ka pororaru ano ratou, ka whakama ki a
Etiopia, ki ta ratou i tumanako ai, ki a Ihipa ano, ki to ratou kororia.

<span id="an_20:6">20:6</span> A e mea te tangata o taua takutai i taua
ra, Nana, ko ta tatou tenei i tumanako ai, ko ta tatou i rere atu ai kia
ora ai i te kingi o Ahiria; a me pehea tatou ka mawhiti ai?

<span id="an_21:1">21:1</span> ¶ Ko te poropititanga mo te koraha o te
moana. Ka rite ki nga awhiowhio i te tonga e pupuhi ana, tona haerenga
mai i te koraha i te whenua e wehingia ana.

<span id="an_21:2">21:2</span> He kino rawa te kitenga kua whakaaturia
nei ki ahau; kei te tinihanga te tangata tinihanga, kei te pahua te
kaipahua. Whakaekea, e Erama whakapaea, e Meria mutu pu i ahau nga
auetanga katoa o reira.

<span id="an_21:3">21:3</span> Na reira ki tonu toku hope i te mamae,
whakawiri rawa nga mea e ngau nei i ahau, ano ko te whakawiringa o te
wahine e whakawhanau ana: mamae ana ahau, kore ake e rongo; ohorere ana,
kore ake e kite.

<span id="an_21:4">21:4</span> Kahekahe ana toku manawa, wehi ana i te
whakamataku: ko te ahiahi po i hiahiatia e ahau, puta ake ana hei mea e
tuiri ai ahau.

<span id="an_21:5">21:5</span> Kei te whakapai ratou i te tepu, kua
whakaritea he kaitutei, kei te kai ratou, kei te inu: whakatika, e nga
rangatira, pania te whakangungu rakau.

<span id="an_21:6">21:6</span> Ko ta te Ariki kupu hoki tenei ki ahau
Tikina, whakaturia he kaitutei, mana e whakaatu tana e kite ai.

<span id="an_21:7">21:7</span> Na ka kitea e ia te ope, nga kaieke hoiho
tatakirua, he ropu kaihe, he ropu kamera, kia ata whakarongo marie ia.

<span id="an_21:8">21:8</span> Katahi tera ka karanga, ano he raiona: e
Toku Ariki, kei runga ahau i te wahi tutei e tu tonu ana i te awatea;
pau katoa ano nga po i ahau e tu nei i taku mahi tiaki.

<span id="an_21:9">21:9</span> Nana, tenei te haere mai nei he ropu
tangata, me nga kaieke hoiho, he tatakirua. Na ka oho ia, ka mea, Kua
horo a Papurona, kua horo; ko nga whakapakoko katoa ano o ona atua,
wawahia iho ki te whenua.

<span id="an_21:10">21:10</span> E taku patunga witi, e te witi o taku
patunga; ko taku i rongo ai ki a Ihowa o nga mano, ki te Atua o
Iharaira, e whakaaturia nei e ahau ki a koutou.

<span id="an_21:11">21:11</span> ¶ Ko te poropititanga mo Ruma. E
karanga mai ana tetahi ki ahau i Heira, E te kaitutei, ko te aha i te
po? E te kaitutei, ko te aha i te po?

<span id="an_21:12">21:12</span> Ka ki mai te kaitutei, Kei te haere mai
te ata raua ko te po: ki te uia e koutou, e ui: hoki mai, haere mai.

<span id="an_21:13">21:13</span> ¶ Ko te poropititanga mo Arapia. Kei te
ngahere i Arapia he nohoanga mo koutou i te po, e nga tira haere o
Reranimi.

<span id="an_21:14">21:14</span> I kawea e ratou he wai mo te tangata e
matewai ana; i haere nga tangata o te whenua o Tema ki te whakatau i nga
tangata e rere ana, me ta ratou taro.

<span id="an_21:15">21:15</span> Ka rere mai hoki ratou i nga hoari, i
te hoari kua oti te unu, i te kopere kua oti te whakapiko, i te pakaha
ano o te whawhai.

<span id="an_21:16">21:16</span> Ko ta te Ariki kupu hoki tenei ki ahau,
Kia kotahi tau, ko te tau hoki o te kaimahi, a ka poto katoa te kororia
o Kerara.

<span id="an_21:17">21:17</span> Na ko nga morehu o nga kaikopere, ko
nga marohirohi o nga tama a Kerara, ka torutoru; ko te kupu hoki tenei a
Ihowa, a te Atua o Iharaira.

<span id="an_22:1">22:1</span> ¶ Ko te poropititanga mo te raorao o te
whakakitenga. He aha ra nou, i piki katoa ai koe ki nga tuanui?

<span id="an_22:2">22:2</span> E koe, e ki tonu nei koe i te nge, he pa
turituri, he pa koa: ko ou tangata i patua ehara i te mea patu na te
hoari, ehara i te hunga i mate i te whawhai.

<span id="an_22:3">22:3</span> Rere ngatahi ana ou rangatira katoa,
herea ana ratou e nga kaikopere, te hunga katoa i kitea i roto i a koe,
herea ngatahitia ana ratou, te hunga i rere mai i tawhiti.

<span id="an_22:4">22:4</span> Koia ahau i mea ai, Kati te titiro ki
ahau, ka nui toku tangi; kaua e tohe ki te whakamarie i ahau mo te
pahuatanga o te tamahine a toku iwi.

<span id="an_22:5">22:5</span> He ra hoki tenei no te raruraru, no te
takahanga, no te pokaikaha, he mea na te Ariki, na Ihowa o nga mano, i
te raorao o te whakakitenga; he pakaruhanga i nga taiepa, he
karangatanga ki nga maunga.

<span id="an_22:6">22:6</span> Ko ta Erama, he mau i te papa pere, me
nga hariata tangata me nga kaieke hoiho; ko ta Kiri he whakaputa mai i
te whakangungu rakau ki waho.

<span id="an_22:7">22:7</span> Na kapi ana ou raorao whakapaipai i te
hariata, tu ana nga rarangi o nga kaieke hoiho ki te kuwaha.

<span id="an_22:8">22:8</span> ¶ Na mauria atu ana e ia te hipoki o
Hura; a ka titiro koe i taua ra ki nga patu i roto i te whare o te
ngahere.

<span id="an_22:9">22:9</span> A ka kite koutou i nga pakaru o te pa o
Rawiri, he maha; ka huia hoki e koutou nga wai o te poka o raro.

<span id="an_22:10">22:10</span> A taua ana e koutou nga whare o
Hiruharama; wawahia ana e koutou nga whare hei hanga mo te taiepa.

<span id="an_22:11">22:11</span> Ka hanga ano e koutou he awa ki
waenganui i nga taiepa e rua mo nga wai o te poka tawhito; kahore ia o
koutou whakaaro ki te kaimahi o tena mea, kahore hoki e titiro ki tona
kaihanga o mua noa atu.

<span id="an_22:12">22:12</span> Heoi ko te karangatanga a te Ariki, a
Ihowa o nga mano, i taua ra ki te tangi, ki te aue, ki te moremore, ki
te whitiki i te kakahu taratara:

<span id="an_22:13">22:13</span> Na ko te koa, ko te hari, ko te patu
kau, ko te patu hipi, ko te kai kikokiko, ko te inu waina; kia kai
tatou, kia inu; apopo hoki tatou mate ai.

<span id="an_22:14">22:14</span> Na ka whakaatu a Ihowa o nga mano ki
oku taringa, He pono, e kore rawa tenei he o koutou e murua, a mate noa
koutou, e ai ta te Ariki, ta Ihowa o nga mano.

<span id="an_22:15">22:15</span> ¶ Ko te kupu tenei a te Ariki, a Ihowa
o nga mano, Haere mai, haere ki tenei kaitiaki o nga moni, ki a Hepena,
ki te rangatira o te whare, mea atu,

<span id="an_22:16">22:16</span> He aha tau i konei? ko wai hoki tau i
konei, i haua ai e koe he tanumanga mou ki konei? e hahau ana koa he
tanumanga mona i te wahi tiketike, e tarai ana he nohoanga mona ki te
kamaka!

<span id="an_22:17">22:17</span> Nana, ka maka kinotia atu koe e Ihowa,
ka peratia i ta te tangata kaha; ae ra, ka kopakina rawatia koe e ia.

<span id="an_22:18">22:18</span> He pono ka tahuri ia, ka whiua koe, ano
he mea porotaka ki tetahi whenua nui: hei reira koe mate ai, ki reira
ano hoki nga hariata o tou kororia, e koe, e te whakama o te whare o tou
ariki.

<span id="an_22:19">22:19</span> Ka peia atu hoki koe e ahau i tou
turanga, ka turakina iho ano koe e ia i tou wahi.

<span id="an_22:20">22:20</span> I taua ra ka karangatia e ahau taku
pononga, e Eriakimi tama a Hirikia.

<span id="an_22:21">22:21</span> Ka whakakahuria ano ia e ahau ki tou
kakahu, ka whakakahangia hoki ki tou whitiki, ka hoatu ano tou
kawanatanga ki tona ringa: a hei matua ia ki nga tangata o Hiruharama,
ki te whare ano o Hura.

<span id="an_22:22">22:22</span> Ka waiho ano e ahau te ki o te whare o
Rawiri ki runga ki tona pokohiwi; na mana e whakatuwhera, a kahore he
tangata hei tutaki, mana e tutaki a kahore he tangata hei whakatuwhera.

<span id="an_22:23">22:23</span> Ka titia hoki ia e ahau ano he titi ki
te wahi mau, a hei torona kororia ia ki te whare o tona papa.

<span id="an_22:24">22:24</span> Ka whakarihia ano e ratou ki runga ki a
ia te kororia katoa o te whare o tona papa, nga uri, nga whanau, nga oko
ririki katoa, ara nga oko hei peihana, me nga oko katoa ano hei haka.

<span id="an_22:25">22:25</span> I taua ra, e ai ta Ihowa o nga mano, ka
taui te titi i titia nei ki te wahi mau, ka tapahia, ka marere ki raro;
ka motuhia atu ano te mea e iri ana i runga: na Ihowa hoki te kupu.

<span id="an_23:1">23:1</span> ¶ Ko te poropititanga mo Taira. Aue, e
nga kaipuke o Tarahihi; kua moti hoki ia, i kore ai he whare, i kore ai
he tapokoranga: no te whenua o Kitimi te whakaaturanga ki a ratou.

<span id="an_23:2">23:2</span> Whakarongoa, e nga tangata o te motu; kua
ki na koe i ta nga kaihokohoko o Hairona e rere nei i te moana.

<span id="an_23:3">23:3</span> Kei nga wai nui, kei nga purapura o
Hihoro, kei te tapahanga witi o te Naera, ona hua; ko ia ano te
kaihokohoko ki nga iwi.

<span id="an_23:4">23:4</span> Kia whakama koe, e Hairona, kua korero
hoki te moana, te pa kaha o te moana kua mea, Kahore oku mamae hapu,
kahore hoki ahau i whanau, kahore i atawhai tamariki, kahore i whakatupu
kotiro.

<span id="an_23:5">23:5</span> Ka tae te rongo ki Ihipa, ka tino mamae
ratou, ki te rongo o Taira.

<span id="an_23:6">23:6</span> Whakawhiti atu ki Tarahihi; aue, e nga
tangata o te motu.

<span id="an_23:7">23:7</span> Ko to koutou pa koa ianei tenei, ko tona
tawhito nei no nga ra ano onamata? na ona waewae hoki ia i kawe ki
tawhiti noho ai.

<span id="an_23:8">23:8</span> Na wai i whakatakoto tenei whakaaro mo
Taira, mo te pa whakakarauna, he rangatira nei ona kaihokohoko; ko ona
kaiwhakawhitiwhiti taonga, ko nga metararahi o te whenua?

<span id="an_23:9">23:9</span> Na Ihowa o nga mano i whakatakoto, hei
whakapoke i te whakapehapeha o nga mea ataahua katoa, hei mea kia
whakahaweatia nga metararahi o te whenua.

<span id="an_23:10">23:10</span> Tika atu na waenganui i tou whenua, ano
ko te Naera, e te tamahine a Tarahihi: kua kore he whitiki mou a mua
ake.

<span id="an_23:11">23:11</span> Kua totoro tona ringa ki runga ki te
moana, whakangaueuetia ana e ia nga rangatiratanga. Na Ihowa te whakahau
mo Kanaana, kia ngaro ona pa kaha.

<span id="an_23:12">23:12</span> I mea ano ia, Kati rawa tou koa, e te
wahine e tukinotia nei, e te tamahine a Hairona: whakatika, whakawhiti
atu ki Kitimi; ahakoa i reira kahore he okiokinga mou.

<span id="an_23:13">23:13</span> Nana, te whenua o nga Karari, kua
kahore tena iwi; kua whakaritea a reira e nga Ahiriana mo nga kirehe o
te koraha: na ratou i whakaara a ratou pourewa, kua horo i a ratou ona
whare kingi; kua meinga e ia hei ururua.

<span id="an_23:14">23:14</span> Aue, e nga kaipuke o Tarahihi: kua kore
hoki to koutou pa kaha.

<span id="an_23:15">23:15</span> ¶ I taua ra ka warewaretia a Taira, e
whitu tekau tau, ko nga ra hoki o te kingi kotahi: i te mutunga o nga
tau e whitu tekau ka rite ta Taira ki te waiata a te wahine kairau.

<span id="an_23:16">23:16</span> E mau ki te hapa, taiawhiotia te pa, e
te wahine kairau i warewaretia nei; kia pai te waiata, kia maha nga
waiata, kia maharatia ai koe.

<span id="an_23:17">23:17</span> Na i te mutunga o nga tau e whitu tekau
ka tirohia a Taira e Ihowa, a ka hoki ia ki tana utu, ka kairau ano ki
nga kingitanga katoa o te whenua i runga i te mata o te oneone.

<span id="an_23:18">23:18</span> Na, ko ana mea hokohoko, me ona utu, he
tapu ki a Ihowa: e kore e whaowhina ki te toa, e kore ano e rongoatia;
engari ma te hunga e noho ana i te aroaro o Ihowa ana mea hokohoko, a ka
makona ratou i te kai, ka roa ano te mau o te kakahu.

<span id="an_24:1">24:1</span> ¶ Nana, kua meinga e Ihowa te whenua kia
noho tahanga, kia takoto kau, kua porohurihia ake e ia, a kua
whakamararatia ona tangata.

<span id="an_24:2">24:2</span> A ka rite te iwi ki te tohunga, te
pononga ki tona ariki, te pononga wahine ki tona rangatira wahine, te
tangata i utua ai te taonga ki te tangata i a ia nei te utu, te
kaiwhakatarewa mai ki te tangata i te nama, te tangata i te moni
whakatupu ki te tangata nana nei i homai ki a ia.

<span id="an_24:3">24:3</span> Ka moti rawa ta te whenua, pahua rawa:
kua korerotia hoki e Ihowa tenei kupu.

<span id="an_24:4">24:4</span> E tangi ana te whenua, ngohe noa iho;
kahakore kau te ao, ngohe noa iho; harotu kau te hunga rarahi o te
whenua.

<span id="an_24:5">24:5</span> Kua poke ano te whenua i raro i ona
tangata; kua takahia hoki nga ture, whakaputaia ketia ake e ratou te
tikanga i whakatakotoria, whakataka ana e ratou te kawenata onamata.

<span id="an_24:6">24:6</span> Na reira i kainga ai te whenua e te
kanga, kitea iho te hara o ona tangata; na reira i wera ai nga tangata o
te whenua, a he torutoru te hunga i toe.

<span id="an_24:7">24:7</span> E tangi ana te waina hou; kua kahakore te
waina; kei te mapu te hunga ngakau koa katoa.

<span id="an_24:8">24:8</span> Ka mutu te koa o nga timipera, kua kore
te nge o te hunga e hari ana; mutu ake te koa o te hapa.

<span id="an_24:9">24:9</span> Kore ake ta ratou waiata i te mea e inu
waina ana; ka kawa te wai kaha ki te hunga e inu ana.

<span id="an_24:10">24:10</span> Kua pakaru te pa o te pororaru, tutaki
rawa nga whare katoa, te ai he tomokanga atu.

<span id="an_24:11">24:11</span> He karanga kei nga ara, he mea mo te
waina; kua pouri katoa te koa, kua riro te harakoa o te whenua.

<span id="an_24:12">24:12</span> Mahue iho ki te pa ko te ururua; ko te
kuwaha, he mea whiu ki te whakangaromanga.

<span id="an_24:13">24:13</span> ¶ Ka penei te hanga i waenganui i te
whenua i roto i nga iwi; kei te ruiruinga o te oriwa te rite, kei te
hamunga o nga karepe ina mutu te whawhaki.

<span id="an_24:14">24:14</span> Ka ara to ratou reo, ka waiata ratou;
mo te nui hoki o Ihowa, ka hamama mai ratou i te moana.

<span id="an_24:15">24:15</span> Na whakakororiatia a Ihowa i te
rawhiti, te ingoa o Ihowa, o te Atua o Iharaira, i nga motu o te moana.

<span id="an_24:16">24:16</span> ¶ I te pito rawa o te whenua kua
rangona nga waiata e tatou, he kororia ki te tangata tika. Otiia ka ki
ake ahau, Kei te whakaheke ahau! kei te whakaheke! aue te mate i ahau!
he mahi tinihanga ta te hunga tinihanga; nui atu te tinihanga o te hunga
tinihanga.

<span id="an_24:17">24:17</span> Ko te wehi, ko te rua, ko te rore, kei
a koe, e te tangata o te whenua.

<span id="an_24:18">24:18</span> Na, ko te tangata e rere mai i te
ngangau o te wehi, ka taka ki te rua; a ko te tangata e puta ake ana i
roto i te rua, ka mau i te rore; kua puare hoki nga matapihi o runga, a
e ru ana nga turanga o te whenua.

<span id="an_24:19">24:19</span> Ngakongako kau te whenua, memeha kau
noa iho te whenua, ngaueue kau te whenua.

<span id="an_24:20">24:20</span> Hurorirori kau te whenua ano he
haurangi, nekenekehia ana, me te mea he whare tira; ka taimaha iho hoki
tona he ki runga ki a ia, ka hinga, heoi ano ona aranga ake.

<span id="an_24:21">24:21</span> I taua ra ka whiua e Ihowa te ope o te
hunga kua neke ake, me nga kingi o te whenua i runga i te whenua.

<span id="an_24:22">24:22</span> A ka huihuia ratou, ka peratia me nga
herehere e huihuia ana ki te rua, ka tutakina hoki ki te whare herehere,
a ka maha nga ra ka tirohia iho ratou.

<span id="an_24:23">24:23</span> Ko reira te marama numinumi kau ai, ka
whakama ano hoki te ra; ka kingi hoki a Ihowa o nga mano ki Maunga
Hiona, ki Hiurharama, ki te aroaro ano o ana kaumatua i runga i te
kororia.

<span id="an_25:1">25:1</span> ¶ E Ihowa, ko koe toku Atua; ka whakanuia
koe e ahau, ka whakamoemititia e ahau tou ingoa; he mahi whakamiharo
hoki au, ara ko nga whakaaro i takoto nei i mua, i runga i te pono, i te
tika.

<span id="an_25:2">25:2</span> Kua meinga hoki e koe te pa hei puranga;
te pa kaha, hei ururua; te whare kingi o nga tangata ke, kore iho tera
pa; e kore e hanga a ake ake.

<span id="an_25:3">25:3</span> Na ka whakakororiatia koe e te iwi kaha,
ka wehi te pa o nga iwi nanakia i a koe.

<span id="an_25:4">25:4</span> Hei pa kaha hoki koe mo te ware, hei pa
kaha mo te rawakore i tona henga, hei whakaruru kei mate i te tupuhi,
hei whakahauhau mo te werawera, ina rite te hau o te hunga nanakia ki te
tupuhi e aki mai ana ki te taiepa.

<span id="an_25:5">25:5</span> Ka rite ki te mahana i te wahi maroke te
ngangau o nga tangata ki ka whakahokia iho nei e koe; ka rite ki te
mahana i nga wa e whakamarumarua ana e te kapua, ka iti iho te waiata a
te hunga nanakia.

<span id="an_25:6">25:6</span> ¶ A ka tukua e Ihowa o nga mano he hakari
ma nga iwi katoa ki runga ki tenei maunga, he mea momona, he waina
nganga hei hakari, he mea momona, ki tonu i te hinu wheua, he waina
nganga, tatari rawa.

<span id="an_25:7">25:7</span> Ka whakakahoretia ano e ia i runga i
tenei maunga te mata o te hipoki e hipoki nei i nga iwi katoa, me te
taupoki e taupoki nei i nga tauiwi katoa.

<span id="an_25:8">25:8</span> Kua horomia e ia te mate ake ake; a ka
horoia e te Ariki, e Ihowa, nga roimata o nga kanohi katoa, ka
whakakahoretia ano e ia te whakahawea ki tana iwi puta noa i te whenua;
na Ihowa nei hoki te kupu.

<span id="an_25:9">25:9</span> ¶ Ko te kupu ano tenei i taua ra, Nana,
ko to tatou Atua tenei: i tatari tatou ki a ia, ka ora ano tatou i a ia:
ko Ihowa tenei; i tatari tatou ki a ia; ka hari tatou, ka koa ki tana
whakaoranga.

<span id="an_25:10">25:10</span> No te mea ka okioki te ringa o Ihowa ki
tenei maunga, a ka takahia a Moapa ki raro i tona wahi, me te kakau witi
e takahia ana ki te wai o te puranga paru.

<span id="an_25:11">25:11</span> A ka totoro ona ringa i waenganui o
reira pera me te kaikauhoe e toro ana i ona ringa ina kauhoe ia; ka
tukua hoki ki raro tona whakapehapeha me nga mahi a ona ringa.

<span id="an_25:12">25:12</span> Na, ko te wahi kaha o te pourewa
tiketike o ou taiepa, kua tukua iho e ia, takoto rawa, pa rawa ki te
whenua, ki te puehu rawa.

<span id="an_26:1">26:1</span> ¶ I taua ra ka waiatatia tenei waiata i
te whenua o Hura. He pa kaha to tatou; ka whakaritea e ia te whakaora
hei taiepa, hei pekerangi.

<span id="an_26:2">26:2</span> Whakatuwheratia nga kuwaha, kia tomo mai
ai te iwi tika e pupuri ana i te pono.

<span id="an_26:3">26:3</span> Mau e pupuri i runga i te rangimarie rawa
te tangata e u ana te whakaaro ki a koe; nana hoki i whakawhirinaki ki a
koe.

<span id="an_26:4">26:4</span> Whakawhirinaki ki a Ihowa a ake ake, no
te mea kei te Ariki, kei a Ihowa, he kamaka mau tonu.

<span id="an_26:5">26:5</span> ¶ Kua whakahokia iho hoki e ia te hunga e
noho ana i runga, te pa tiketike; takoto rawa i a ia, takoto rawa ki te
whenua, pa rawa ki te puehu:

<span id="an_26:6">26:6</span> Takahia iho e te waewae, e nga waewae o
nga rawakore, e nga takahanga o nga ware.

<span id="an_26:7">26:7</span> Ko te ara o te tangata tika, he tika; e
whakatikaia ana e koe, e te mea tika, te ara o te tangata tika.

<span id="an_26:8">26:8</span> Kei te ara nei ano matou o au
whakaritenga e tatari ana ki a koe, e Ihowa; ko tou ingoa, ko te mahara
ki a koe ta o matou wairua e minamina nei.

<span id="an_26:9">26:9</span> Minamina tonu ahau, toku ngakau, ki a koe
i te po; ae ra, ka moata ahau, toku wairua, ki te rapu i a koe; no te
mea i nga wa e puta ai au whakaritenga ki te whenua, ka akona te tika e
nga tangata o te ao.

<span id="an_26:10">26:10</span> Atawhaitia iho te tangata kino, e kore
ia e ako i te tika; i te whenua o te tika ka he tana mahi, e kore ano ia
e kite i te nui o Ihowa.

<span id="an_26:11">26:11</span> E Ihowa, kua ara tou ringa ki runga,
heoi kahore ratou e kite: otiia ka kite ratou i tou hae mo te iwi, a ka
whakama; ae ra, ma te ahi e kai ou hoariri.

<span id="an_26:12">26:12</span> ¶ Ka whakaritea e koe, e Ihowa, he
rangimarie mo matou, nau nei hoki i mahi a matou mahi katoa ma matou.

<span id="an_26:13">26:13</span> E Ihowa, e to matou Atua, he ariki ke
ano, i tua ake i a koe, i noho hei rangatira mo matou; mau anake ia
matou ka mahara ai ki tou ingoa.

<span id="an_26:14">26:14</span> Kua mate ratou, e kore e ora; he
tupapaku ratou, e kore e ara; na kua tirohia nei ratou e koe, ngaro iho
i a koe, huna katoatia ana e koe te mahara ki a ratou.

<span id="an_26:15">26:15</span> Kua whakaraneatia e koe te iwi, e
Ihowa, kua whakaraneatia e koe te iwi: kua whai kororia koe: nau i
whakanui nga rohe katoa o te whenua.

<span id="an_26:16">26:16</span> E Ihowa, i te rarurarutanga i haere atu
ratou ki a koe, a i ringihia atu e ratou he inoi, i te mea e papaki ana
koe i a ratou.

<span id="an_26:17">26:17</span> He pera i te wahine hapu, ka tata ia te
whanau, e whakamamae ana, e aue ana i ona mamae; ko to matou rite tera i
tou aroaro, e Ihowa.

<span id="an_26:18">26:18</span> I te hapu matou, i te mamae matou, kua
whanau ta matou me te mea he hau; kihai i oti i a matou he whakaora i
runga i te whenua; kihai ano hoki i hinga nga tangata o te ao.

<span id="an_26:19">26:19</span> Ka ora ou tangata mata; ka ara oku
tinana mate, Maranga, waiata, e te hunga kei te puehu nei to koutou
kainga; no te mea kei te tomairangi o nga otaota te rite o tou
tomairangi; a ka maka mai nga tupapaku e te whenua.

<span id="an_26:20">26:20</span> ¶ Haere, e toku iwi, e tomo ki roto ki
ou ruma, tutakina ou tatau i muri i a koe; e piri, he wahi iti kau nei,
kia pahemo ra ano te riri.

<span id="an_26:21">26:21</span> No te mea tenei a Ihowa te puta nei i
tona wahi ki te whiu i te he o nga tangata o te whenua; a ka whakakitea
ona toto e te whenua; e kore ano e hipokina e ia i muri nei tona hunga i
patua.

<span id="an_27:1">27:1</span> ¶ I taua ra ka patua e Ihowa ki tana
hoari maro, hoari nui, hoari kaha a Rewiatana, te nakahi tere, a
Rewiatana, te nakahi korohape; ka tukitukia hoki e ia te tarakona i te
moana.

<span id="an_27:2">27:2</span> I taua ra: He mara waina, waiata atu
koutou ki reira.

<span id="an_27:3">27:3</span> Ko ahau, ko Ihowa hei tiaki i a ia; hono
tonu taku whakamakuku; ka tiakina e ahau i te po, i te ao, kei
tukinotia.

<span id="an_27:4">27:4</span> Kahore he riri i roto i ahau. He kore noa
no nga tataramoa, no nga tumatkauru hei whawhai mai ki ahau! Penei kua
haere tonu atu ahau ki runga ki a ratou, tahuna ngatahitia ake e ahau.

<span id="an_27:5">27:5</span> Kia hopukia mai ranei e ia toku kaha, kia
houhia ai te rongo ki ahau; ae ra, kia houhia ano tana rongo ki ahau.

<span id="an_27:6">27:6</span> A nga ra e haere mai nei ka whai pakiaka
nga uri o Hakopa; ka whai puawai, ka kopuku a Iharaira: a ka kapi i a
ratou te mata o te ao katoa i te hua.

<span id="an_27:7">27:7</span> ¶ I rite ranei tana patu i a ia ki tana
patunga i ona kaipatu? i rite ranei tona whakamatenga ki te whakamatenga
o ana i whakamate ai?

<span id="an_27:8">27:8</span> He mea mehua tau ngangare ki a ia i tona
tukunga atu e koe; kawhakina ana ia e ia ki tana hau pakaha i te ra o te
marangai.

<span id="an_27:9">27:9</span> Na ko tenei hei muru i te he o Hakopa; ko
nga hua katoa enei o te tahinga i tona hara; kia meinga e ia nga kohatu
katoa o te aata kia rite ki te kohatu taioma, kurukuru rawa, a kore ake
nga Aherimi me nga whakapakoko e ara ake ake.

<span id="an_27:10">27:10</span> Kei te mokemoke hoki te pa taiepa, he
kainga mahue, he mea whakarere, he pera i te koraha: kai ana te kuao kau
i reira, takoto ana i reira, pau ake i a ia ona manga.

<span id="an_27:11">27:11</span> Ka memenge ona peka, ka whatiia atu: ka
haere mai nga wahine, tahuna ana e ratou ki te ahi; ehara hoki ia i te
iwi e whai mahara ana: no reira e kore ratou e tohungia e to ratou
kaihanga, e kore ano to ratou kaiwhakaahua e aroha ki a ratou.

<span id="an_27:12">27:12</span> I taua ra ka taia nga hua e Ihowa i te
waipuke o te awa, a tae noa ki te awa o Ihipa, a ka kohikohia
takitahitia koutou, e nga tama a Iharaira.

<span id="an_27:13">27:13</span> I taua ra ka whakatangihia he tetere
nui; a ka haere mai te hunga i tata te ngaro i te whenua o Ahiria, me te
hunga i te whenua o Ihipa i peia atu; a ka koropiko ratou ki a Ihowa ki
te maunga tapu, ki Hiurharama.

<span id="an_28:1">28:1</span> ¶ Aue te he mo te karauna whakapehapeha o
te hunga haurangi o Eparaima, ki te puawai memenge hoki o tona ataahua
whakakororia, tera i te wahi ki runga o te awaawa momona o te hunga kua
hinga i te waina!

<span id="an_28:2">28:2</span> Nana, he mea kaha, he mea pakari ta te
Ariki; koia ano kei te awha whatu, kei te tupuhi e wawahi ana, kei te
waipuke, he wai nui e ngawha atu ana, ka taia iho ano e tona ringa ki te
whenua.

<span id="an_28:3">28:3</span> Ka takahia e nga waewae te karauna
whakapehapeha o te hunga haurangi o Eparaima.

<span id="an_28:4">28:4</span> A, ko te puawai memenge o tona ataahua
whakakororia, kei te wahi nei ki runga o te awaawa momona, ka rite ki te
hua matamua o te piki i te mea kahore ano te raumati; a, ka kite te mea
i titiro atu, ka horomia e ia i te mea kei tona ringa ano.

<span id="an_28:5">28:5</span> I taua ra ko Ihowa o nga mano hei karauna
kororia, hei potae ataahua ki nga morehu o tana iwi:

<span id="an_28:6">28:6</span> Hei wairua whakawa ki te tangata e noho
ana ki te whakawa, hei kaha mo te hunga e whakahoki ana i te whawhai i
te kuwaha.

<span id="an_28:7">28:7</span> Otiia kua pohehe ano enei i te waina, a
kua kototi ke i te wai kaha; ko te tohunga, ko te poropiti, kua pohehe i
te wai kaha, kua horomia raua e te waina, a kua kotiti ke i te wai kaha;
he titiro he ta raua, e tapepa ana ta raua whakawa.

<span id="an_28:8">28:8</span> Ki tonu hoki nga tepu katoa i te ruaki, i
te paru, kahore he wahi ma.

<span id="an_28:9">28:9</span> ¶ Ko wai e whakaakona e ia ki te
matauranga? ko wai e meinga e ia kia mohio ki te kupu? ko te hunga kua
whakamutua ta ratou kai waiu, kua tangohia mai i te u?

<span id="an_28:10">28:10</span> He whakahau nei hoki tenei i runga i te
whakahau, he whakahau i runga i te whakahau; he ako i runga i te ako, he
ako i runga i te ako; he iti ki konei, he iti ki ko ra.

<span id="an_28:11">28:11</span> Engari ma etahi tangata rere ke nga
ngutu, he reo ke te reo e korero ai ia ki tenei iwi:

<span id="an_28:12">28:12</span> I ki atu ia ki a ratou, Ko te okiokinga
tenei, hoatu e koutou he okiokinga ki te tangata mauiui; ko te tanga
manawa hoki tenei: na, kihai ratou i pai ki te whakarongo.

<span id="an_28:13">28:13</span> No reira, ko ta Ihowa kupu ki a ratou
he whakahau i runga i te whakahau, he whakahau i runga i te whakahau; he
ako i runga i te ako, he ako i runga i te ako; he wahi iti ki konei, he
wahi iti ki ko ra: kia haere ai ratou, ka hinga whakamuri, ka wawahia,
ka mahangatia, ka mau.

<span id="an_28:14">28:14</span> ¶ Mo reira whakarongo ki te kupu a
Ihowa, e te hunga whakahi, e nga rangatira o tenei iwi i Hiurharama:

<span id="an_28:15">28:15</span> Kua mea na hoki koutou, Kua whakarite
kawenata matou ki te mate; kua rite a matou whakarite ko te reinga; ki
te paaha i waenga te whiu i rite nei ki te waipuke, e kore e tae mai ki
a matou; no te mea kua oti te teka te mea e matou hei whakawhiri
nakitanga, ka piri matou ki roto ki te horihori.

<span id="an_28:16">28:16</span> Na ko te kupu tenei a te Ariki, a
Ihowa, Nana, tenei ahau te whakatakoto nei i te kohatu ki Hiona hei
turanga, he kohatu kua oti te whakamatautau, mo te kokonga, he mea utu
nui, he turanga u: ko te tangata e whakapono ana e kore e potatutatu.

<span id="an_28:17">28:17</span> Ka whakatakotoria ano e ahau te tikanga
o te whakawa, mea rawa ki te aho, me te tika ano, paramu rawa: a ka
tahia atu te whakawhirinakitanga teka e te whatu, ka huri ano nga wai ki
runga ki te piringa.

<span id="an_28:18">28:18</span> Ka whakataka hoki ta koutou kawenata ki
te mate; e kore ano e tu ta koutou i whakarite ai ki te reinga; ko te
whiu i rite nei ki te waipuke, ki te tika atu i waenga, ka waiho koutou
hei takahanga mana.

<span id="an_28:19">28:19</span> I ona wa e haere atu ai taua whiu, ka
riro koutou i a ia: ka haere atu hoki i tenei ata, i tenei ata, i te ao,
i te po; a he whakamataku anake te mea kia mohio ki te kupu.

<span id="an_28:20">28:20</span> He poto hoki te moenga, e kore e
wharoro te tangata; he whaiti te hipoki, e kore e taea te roropi mai.

<span id="an_28:21">28:21</span> No te mea ka rite ki tera i Maunga
Peratimi to Ihowa whakatikanga ake, kei tera i te raorao i Kipeno te
rite o tona riri; kia mahi ai ia i tana mahi, i tana mahi rere ke, kia
whakatutuki ai i tana hanga, i tana hanga rere ke.

<span id="an_28:22">28:22</span> Na kati ra ta koutou whakahi, kei
whakaukia o koutou here: kua rongo nei hoki ahau ki te Ariki, ki a Ihowa
o nga mano, ki te whakaotinga, ki te mea i whakaritea mo te whenua
katoa.

<span id="an_28:23">28:23</span> ¶ Kia whai taringa mai, whakarongo hoki
ki toku reo; mahara mai, whakarongo ki taku korero.

<span id="an_28:24">28:24</span> Ko ta te kaiparau koia i nga ra katoa
he parau, hei whakatokanga? he whakatuwhera tonu ranei tana, he wawahi i
nga pokurukuru o tona oneone?

<span id="an_28:25">28:25</span> Ka oti i a ia te mata o taua mara te
mea kia rite, e kore ianei ia e maka atu i te pi, e whakato i te kumine,
e rui i te witi, rarangi rawa, i te parei ki te wahi i whakaritea, me te
rai ano ki tona tapa?

<span id="an_28:26">28:26</span> Ko tona Atua hoki hei whakaako i a ia
ki te tikanga pai, hei tohutohu ano i a ia.

<span id="an_28:27">28:27</span> E kore hoki nga pi e patua ki te mea
koi, e kore ano te wira kata e hurihia ki runga ki te kumine; engari e
patua ana nga pi ki te rakau, nga kumine ki te patupatu.

<span id="an_28:28">28:28</span> Ko te witi hei taro e kurua ana; e kore
hoki e patua tonutia e ia; na, ahakoa tohaina e te wira o tana kata, e
ana hoiho ranei, kahore e tukia e ia kia ririki.

<span id="an_28:29">28:29</span> E puta mai ana hoki tenei i a Ihowa o
nga mano, he mea whakamiharo nei ona whakaaro, he nui ano ana tikanga.

<span id="an_29:1">29:1</span> ¶ Aue te mate mo Ariere, mo Ariere, mo te
pa i noho ai a Rawiri! tapiritia iho tetahi tau ki tetahi tau; mahia nga
hakari i nga wa e rite ai:

<span id="an_29:2">29:2</span> Hei reira raru ai i ahau a Ariere, a ka
pouri; ka tangi: a ka rite ia ki ahau ano ko Ariere.

<span id="an_29:3">29:3</span> Ka nohoia atu ano koe e ahau, a karapoi
noa; ka whakapaea koe ki te parepare, ka ara ano i ahau he taiepa hei
tatau ki a koe.

<span id="an_29:4">29:4</span> A ka whakahokia iho koe, ka korero ake i
te whenua; ka iti ano tau kupu i roto i te puehu; ka rite tou reo ki to
te tangata i te atua maori, he mea puta ake i te whenua, ka kohimu ake
tau kupu i roto i te puehu.

<span id="an_29:5">29:5</span> Ko te huihuinga ia o ou hoariri ka rite
ki te puehu ririki, a koe te huihuinga o te hunga nanakia ki te papapa e
rere atu ana: ae ra, ka hemorere tonu.

<span id="an_29:6">29:6</span> Ka pa ta Ihowa o nga mano ki a ia, he
whatitiri, he ru, he reo nui, he tukauati, he tupuhi, he mura ahi e ka
ana.

<span id="an_29:7">29:7</span> A ka rite ki te moe, ki te rekanga kanohi
o te po nga iwi maha katoa e whawhai ana ki Ariere, ara te hunga katoa e
ngangare ana ki a ia, ki tona pa kaha, e whakatupu kino ana hoki i a ia.

<span id="an_29:8">29:8</span> Ka rite ano ki te tangata matekai e moe
ana, na kei te kai ia; heoi, kei te ohonga ake, e takoto kau ana tona
wairua: ka rite hoki ki te tangata matewai e moe ana, na kei te inu ia;
te ohonga ake, kahore he kaha, kei te hiahia ano tona wairua: ko te rite
tera o te hui o nga iwi katoa e whawhai ana ki Maunga Hiona.

<span id="an_29:9">29:9</span> ¶ E tu koutou, e miharo; e hari, a ka
matapo: e haurangi ana ratou, ehara ia i te waina; e hurori ana, engari
ehara i te wai kaha.

<span id="an_29:10">29:10</span> No te mea kua ringihia e Ihowa te
wairua o te moe au tonu ki runga ki a koutou, kua oti ano i a ia te
whakamoe o koutou kanohi, nga poropiti; ko o koutou rangatira, ko nga
matakite, kua taupokina e ia.

<span id="an_29:11">29:11</span> A ka rite ki a koutou te kitenga katoa
ki nga kupu o tetahi pukapuka i hiritia, e hoatu ana e nga tangata ki
tetahi tangata matua ki te korero pukapuka, ka mea atu, Tena, korerotia
tenei: a ka mea mai ia, E kore e taea e ahau, e hiri na hoki.

<span id="an_29:12">29:12</span> Na ka hoatu taua pukapuka ki te mea
kahore nei e matau ki te korero pukapuka; na ko te kianga atu, Tena,
korerotia tenei: ano ra ko ia, Kahore ahau e matau ki te korero.

<span id="an_29:13">29:13</span> Na ka mea te Ariki, I te mea e
whakatata ana mai te iwi nei ki ahau, a e whakahonore ana i ahau ki to
ratou mangai, ki o ratou ngutu, otiia e matara noa atu ana i ahau o
ratou ngakau, a ko to ratou wehi ki ahau he mea whakaako e ta te tangata
to hutohu:

<span id="an_29:14">29:14</span> Na, ka tahuri ahau ki te mahi i tetahi
mahi whakamiharo ki waenganui i tenei iwi, he mahi whakamiharo rawa, he
miharo whakaharahara: ka whakamotitia hoki nga whakaaro o o ratou mea
whakaaro nui, ka ngaro te matauranga o o ratou mea mohio.

<span id="an_29:15">29:15</span> Aue te mate mo te hunga e whai ana i te
wahi hohonu, kia ngaro ai to ratou whakaaro i a Ihowa; a kei te pouri a
ratou mahi, e mea ana hoki, Ko wai e kite ana i a tatou? ko wai e matau
ana ki a tatou?

<span id="an_29:16">29:16</span> Ta koutou whakaputa ke! E kiia ranei te
kaihanga rihi he rite ki te paru? e ki ake ranei te mea i hanga ki tona
kaihanga, Kihai ahau i hanga e ia? e mea ake ranei te mea i mahia ki
tona kaimahi, Kahore ona matauranga?

<span id="an_29:17">29:17</span> ¶ He teka ranei he iti rawa nei te
takiwa, a ka puta ke a Repanona hei mara whai hua, a ka kiia te mara
whai hua hei ngahere?

<span id="an_29:18">29:18</span> I taua ra ka rongo nga turi i nga kupu
o te pukapuka, ka kite ano nga kanohi o nga matapo i roto i te
kakarauri, i te pouri.

<span id="an_29:19">29:19</span> Ka neke ake ano te hari o te hunga
mahaki ki a Ihowa, ka koa ano nga tangata rawakore ki te Mea Tapu o
Iharaira.

<span id="an_29:20">29:20</span> Kua moti hoki te tangata nanakia; a ko
te tangata whakahi, kua poto; kua hatepea atu ano te hunga katoa i
whanga ki te kino:

<span id="an_29:21">29:21</span> E whakatau he nei ki te tangata e
korero ana, e whakatakoto rore nei mo te kairiri o te he i te kuwaha; a
kahore he rawa i whakapeaua ketia ai e ratou te tangata tika.

<span id="an_29:22">29:22</span> Na ko te kupu tenei a Ihowa, nana nei a
Aperahama i hoko, mo te whare o Hakopa, E kore a Hakopa e whakama
aianei, e kore ano e koma tona mata aianei.

<span id="an_29:23">29:23</span> Engari kia kite ia i ana tamariki, i te
mahi a oku ringa, i roto i a ia, ka whakatapua e ratou toku ingoa; ae
ra, ka whakatapua ano e ratou te Mea Tapu o Hakopa, a ka wehi ki te Atua
o Iharaira.

<span id="an_29:24">29:24</span> Ka mohiotia ano te matauranga e nga
wairua kotiti ke, a ka ako te hunga amuamu ki te kupu mohio.

<span id="an_30:1">30:1</span> ¶ Aue te mate mo nga tamariki whakakeke,
e ai ta Ihowa, e hanga whakaaro nei, otiia ehara i te mea naku; e hipoki
nei i te hipoki, ehara ia i te mea na toku wairua, he mea kia taparua
iho ai e ratou he hara ki runga ki te hara:

<span id="an_30:2">30:2</span> E haere nei ki raro ki Ihipa, kahore hoki
e ui tikanga ki toku mangai; hei kaha hoki mo ratou te kaha o Parao, a e
mea ana kia whakawhirinaki ki te taumarumarunga iho o Ihipa!

<span id="an_30:3">30:3</span> Mo reira hei mea whakama ki a koutou te
kaha o Parao, hei mea ano e numinumi ai koutou te whakawhirinaki ki te
taumarumarunga iho o Ihipa.

<span id="an_30:4">30:4</span> I Toana hoki ana rangatira, i tae ano ana
karere ki Hanehe.

<span id="an_30:5">30:5</span> Whakama katoa ratou ki te iwi kahore nei
a ratou pai mo ratou, kahore he awhina, kahore he pai; engari he
whakama, he ingoa kino.

<span id="an_30:6">30:6</span> Ko te poropititanga mo nga kararehe o te
tonga. I te whenua o te raruraru, o te ngakau mamae, no reira nei te
raiona uha me te raiona toa, te waipera me te nakahi e rere nei me he
ahi, ka kawea atu e ratou o ratou rawa i runga i nga pokohiwi o ng a
kuao kaihe, o ratou taonga i runga i nga koropuku o nga kamera ki te iwi
kahore nei a ratou pai mo ratou.

<span id="an_30:7">30:7</span> Ko ta Ihipa awhina hoki he horihori, he
kore noa iho: koia i huaina ai e ahau, ko Rahapa noho tonu.

<span id="an_30:8">30:8</span> ¶ Na haere, tuhituhia ki te papa ki to
ratou aroaro, taia iho hoki ki te pukapuka; me waiho ano tena i nga ra i
muri hei kaiwhakaatu a ake ake.

<span id="an_30:9">30:9</span> He tutu hoki tenei iwi, he tamariki
korero teka, he tamariki kahore e pai ki te whakarongo ki te ture a
Ihowa:

<span id="an_30:10">30:10</span> Ko ta ratou nei kupu ki nga matakite,
Kaua e kite; ki nga poropiti, Kaua e poropititia ki a matou nga mea
tika; korero ki a matou i nga mea ngawari; hei nga mea tinihanga he
poropititanga ma koutou:

<span id="an_30:11">30:11</span> Peka atu i te ara, whakarerea te
huarahi, kati ta te Mea Tapu o Iharaira te mea mai ki to matou aroaro.

<span id="an_30:12">30:12</span> Na ko te kupu tenei a te Mea Tapu o
Iharaira, Kua paopao na koutou ki tenei kupu, kua okioki ano ki te
tukino, ki te whanoke, u tonu atu ki reira:

<span id="an_30:13">30:13</span> Na, ko te tukunga iho o tenei he ki a
koutou, ka rite ki te pakaru o te taiepa, meake nei hinga, kua ngawha
haere i te wahi tiketike, kitea rawatia ake kua puta whakarere tona
pakaru.

<span id="an_30:14">30:14</span> Ka wahia hoki e ia, pera i te oko a te
kaihanga rihi e wahia ana, mongamonga noa, e kore e tohungia; na e kore
e kitea i roto i ona kongakonga he maramara hei tango ahi mai i te kanga
ahi, hei utu wai ake ranei i te poka.

<span id="an_30:15">30:15</span> Ko te kupu hoki tenei a te Ariki, a
Ihowa, a te Mea Tapu o Iharaira, Ma te tahuri mai, ma te humarie ka ora
ai koutou; kei te ata noho, kei te whakawhirinaki he kaha mo koutou;
heoi kihai koutou i pai.

<span id="an_30:16">30:16</span> Na i ki na koutou, Kahore, engari me
rere matou i runga i te hoiho; mo reira ka rere koutou: a, Ka eke matou
ki runga ki te mea tere; mo reira ka tere ano te hunga e whai ana i a
koutou.

<span id="an_30:17">30:17</span> Ko te mano kotahi, ka rere i te riri a
te tangata kotahi; ka rere koutou i te riri a te tokorima; a ka mahue
koutou ano he pou kara i te tihi o te maunga, ano he kara i runga i te
pukepuke.

<span id="an_30:18">30:18</span> ¶ Na konei ano a Ihowa ka tatari, he
mea kia atawhaitia ai koutou e ia, na konei ano ia ka whakanekehia ake,
kia tohungia ai koutou e ia: he Atua whakawa hoki a Ihowa, ka hari te
hunga katoa e tatari ana ki a ia.

<span id="an_30:19">30:19</span> Tera hoki te iwi e noho ki Hiona, ki
Hiruharama; mutu ake tou tangi: he pono ka aroha ia ki a koe, ki tou reo
e tangi ana; ka rongo ia ki a koe, ka whakahoki kupu ia ki a koe.

<span id="an_30:20">30:20</span> Ahakoa homai e te Ariki hei taro ma
koutou ko te ngakau mamae, hei wai ano ko te tukino, e kore ou
kaiwhakaako e huna a muri; engari ka kite ou kanohi i ou kaiwhakaako:

<span id="an_30:21">30:21</span> A ka rongo ou taringa i te kupu i muri
i a koe e mea ana, Ko te ara tenei: na konei atu, ina tahuri koutou ki
matau, ina tahuri ki maui.

<span id="an_30:22">30:22</span> Ka whakapokea hoki e koutou te kopaki o
au whakapakoko hiriwa, me te mea whakakikorua o au whakapakoko koura
whakarewa: ka rukerukea atu e koe, ano he mea poke, a ka mea ki taua
mea, Haere atu.

<span id="an_30:23">30:23</span> A ka homai e ia he ua ki tau purapura e
whakatokia e koe ki te oneone, he taro ano, he hua no te oneone, a ka
whai ngako, ka nui taua mea: i taua ra ano he nunui nga parae e kai ai
au kararehe.

<span id="an_30:24">30:24</span> A ko nga kau me nga kuao kaihe e mahi
ana i te oneone, ka kai i te kai pai, he mea i whakarererea ki te koko,
ki te whakarerere witi.

<span id="an_30:25">30:25</span> A i runga i nga maunga tiketike katoa,
i nga pukepuke ikeike katoa, ka rere he awa, he manga wai, i te ra o te
parekura nui, ina hinga nga pourewa.

<span id="an_30:26">30:26</span> Ko te marama hoki o te marama ka rite
ki te marama o te ra, a ko te marama o te ra, e whitu ona whakanekehanga
ake, ka rite ki te marama o nga ra e whitu, i te ra e takaia ai e Ihowa
te kaiakiko o tana iwi, ina rongoatia e ia te patunga i patua ai ratou.

<span id="an_30:27">30:27</span> ¶ Nana, kei te haere mai te ingoa o
Ihowa i tawhiti, ka tonu tona riri, pongere tonu te paowa e kake ana; ki
tonu ona ngutu i te riri, ko tona arero koia ano kei te ahi e kai ana:

<span id="an_30:28">30:28</span> Ko tona manawa, ano he awa e ngawha
ana, tae ana ki te kaki rawa, hei tatari i nga iwi ki te tatari o te
horihori; a mau rawa ki nga kauae o nga iwi he paraire, hei whakapohehe
i a ratou.

<span id="an_30:29">30:29</span> Ka waiata koutou, me te mea ko te po e
mahia ai te hakari tapu; ka koa te ngakau, ano he tangata e haere ana me
tana putorino, e haere ana ki te maunga o Ihowa, ki te Kamaka o
Iharaira.

<span id="an_30:30">30:30</span> Ka meinga hoki e Ihowa tona reo kororia
kia rangona, kia kitea te tautanga iho o tona ringa, me te weriweri o
tona riri, te mura o te ahi e kai ana, te apuhau, te tupuhi, me te
nganga kohatu.

<span id="an_30:31">30:31</span> Ma te reo hoki o Ihowa ka pakaru ai te
Ahiriana i whiu nei ki te rakau.

<span id="an_30:32">30:32</span> A ko nga whakapanga katoa o te tokotoko
i whakaritea, ko ta Ihowa hoki e whakapa ai ki a ia, ka meinga ki nga
timipera, ki nga hapa: he whawhai whakangaueue hoki tana whawhai ki a
ratou.

<span id="an_30:33">30:33</span> No mua iho hoki a Topete i whakaritea
ai; ae ra, kua rite mo te kingi; kua oti te whakahohonu, te whakanui: ko
tona puranga he ahi, nui atu hoki te wahie; ko te manawa o Ihowa, ano he
awa whanariki, hei whakangiha.

<span id="an_31:1">31:1</span> ¶ Aue te mate mo te hunga e haere ana ki
raro, ki Ihipa ki te tiki whakauru, e okioki ana ki te hoiho; e
whakawhirinaki ana ki te hariata, no te mea he maha, ki te kaieke hoiho
ano, no te mea he nui te kaha; kahore ia e titiro ki te Mea Tapu o Ihar
aira, kahore hoki e rapu tikanga ki a Ihowa!

<span id="an_31:2">31:2</span> Otiia he whakaaro nui ano ia, ka takina
mai ano te kino e ia, e kore ano ana kupu e unuhia e ia: engari ka
whakatika ia ki te whare o nga kaimahi i te kino, ki nga whakauru o nga
kaimahi i te he.

<span id="an_31:3">31:3</span> Na he tangata nei nga Ihipiana, ehara
hoki i te Atua; he kikokiko ano hoki o ratou hoiho, ehara i te wairua.
Te whakamarokanga mai o to Ihowa ringa, ka hinga te kaiawhina, taka tonu
atu te tangata e awhinatia ana, a ka he ngatahi ratou.

<span id="an_31:4">31:4</span> Ko ta Ihowa kupu hoki tenei ki ahau, Ka
rite ki te raiona, ki te kuao raiona e hamama ana ki tana tupapaku, i te
mea ka karangarangatia nga hepara tokomaha ki a ia, kahore ona wehi ki
to ratou reo, e kore ano ia e whakaririka ki to ratou ngangau; ka pera
ano te haerenga iho o Ihowa o nga mano ki te whawhai ki runga ki Maunga
Hiona me to reira pukepuke.

<span id="an_31:5">31:5</span> Ka rite ki nga manu e rere ana ta Ihowa o
nga mano tiaki i Hiruharama, ka tiakina, ka whakaorangia, ka tika atu ia
na runga, ka araaraia e ia.

<span id="an_31:6">31:6</span> ¶ Tahuri ki a ia, kua hohonu rawa nei ta
koutou tutu ki a ia, e nga tama a Iharaira.

<span id="an_31:7">31:7</span> A taua ra hoki ka whakahawea te tangata
ki ana whakapakoko hiriwa, ki ana whakapakoko koura, i hanga e o koutou
ringa ma koutou hei hara.

<span id="an_31:8">31:8</span> Hei reira te Ahiriana ka hinga i te
hoari, ehara na te tangata; a ka pau ia i te hoari, ehara i te tangata:
a ka rere atu ia i te hoari, ka meinga hoki ana taitamariki kia utu
takoha.

<span id="an_31:9">31:9</span> A ka memeha tona kamaka, he wehi hoki, a
ka mataku ona rangatira i te kara, e ai ta Ihowa, kei Maunga Hiona nei
tana ahi, kei Hiruharama tana oumu.

<span id="an_32:1">32:1</span> ¶ Nana, ka kingi te kingi i runga i te
tika, ka whakahaere tikanga ano nga rangatira i runga i te whakawa.

<span id="an_32:2">32:2</span> A ka ai he tangata hei kuhunga ina pa te
hau, hei piringa kei mate i te tupuhi; ka rite ki nga awa wai i te wahi
maroke, ki te ata o te kohatu nui i te whenua ngaunga ra.

<span id="an_32:3">32:3</span> Na e kore e atarua nga kanohi o te hunga
kite; ka whakarongo ano te hunga i te taringa rongo.

<span id="an_32:4">32:4</span> Ka matauria ano te matauranga e te ngakau
o te hunga ponana, a ka hohoro te arero o nga reo kikiki ki te korero
marama.

<span id="an_32:5">32:5</span> E kore te wairangi e kiia i muri he
ohaoha, e kore ano te kaiponu e kiia he atawhai.

<span id="an_32:6">32:6</span> Ka korero hoki te tangata nanakia i te
nanakia, a ka mahi tona ngakau i te kino, kia whakahawea ai ki te tapu,
kia puta ke ai tana korero ki a Ihowa, kia noho tahanga ai i a ia te
wairua o te tangata matekai, kia moti ai hoki he wai mo te tangata
matewai.

<span id="an_32:7">32:7</span> He kino hoki nga hanga a te kaiponu: e
whakatakotoria ana e ia he whakaaro kino, he korero teka e he ai te
hunga iti, ahakoa e tika ana ano nga korero a te rawakore.

<span id="an_32:8">32:8</span> He ohaoha ia nga tikanga a te ohaoha; a
ka u ia ki nga mahi ohaoha.

<span id="an_32:9">32:9</span> ¶ Whakatika e nga wahine e noho pai ana,
whakarongo ki toku reo: e nga tamahine whakaarokore, kia whai taringa ki
aku kupu.

<span id="an_32:10">32:10</span> He maha nga ra i tua atu i te tau e
raruraru ai koutou, e nga wahine maharakore: no te mea ka kore te
whakinga waina, e kore hoki e tae mai te kohikohinga.

<span id="an_32:11">32:11</span> E wiri, e nga wahine e noho humarie
ana; pokaikaha noa iho, e te hunga maharakore; whakarerea nga kakahu,
noho tahanga, whitikiria he kakahu taratara ki o koutou hope.

<span id="an_32:12">32:12</span> Ka papaki ratou ki nga uma mo nga mara
ataahua, mo te waina hua.

<span id="an_32:13">32:13</span> Ka puta ake te tataramoa me te
tumatakuru ki te oneone o taku iwi, ina, ki runga ki nga whare koa katoa
o te pa hari:

<span id="an_32:14">32:14</span> No te mea ka mahue te whare kingi, ka
whakarerea te pa tokomaha: ko te puke me te pourewa ka waiho hei ana a
ake ake, hei mea e koa ai nga kaihe mohoao, hei wahi kai ma nga kahui;

<span id="an_32:15">32:15</span> Kia ringihia mai ra ano i runga te
wairua ki a tatou, kia meinga ra ano te koraha hei mara whai hua, kia
kiia ano te mara whai hua he ngahere.

<span id="an_32:16">32:16</span> Ko reira te whakawa noho ai ki te
koraha, a hei kainga te mara hua mo te tika.

<span id="an_32:17">32:17</span> A ko te mahi a te tika he rongo mau; ko
te whakaotinga o te tika he ata noho, he ngakau u a ake ake.

<span id="an_32:18">32:18</span> Ka noho hoki taku iwi ki te nohoanga o
te rongo mau, ki nga kainga e u ai te ngakau, ki nga okiokinga humarie.

<span id="an_32:19">32:19</span> Ka tarere iho ia te whatu i te hinganga
o te ngahere; a ka whakahoroa rawatia te pa ki raro.

<span id="an_32:20">32:20</span> Ano te hari o koutou, o te hunga e
whakato ana ki te taha o nga wai katoa, e tuku atu ana i nga waewae o te
kau, o te kaihe.

<span id="an_33:1">33:1</span> ¶ Aue te mate mou e pahua nei, a kihai
koe i pahuatia; e tinihanga nei, a kihai ano koe i tinihangatia! kia
mutu tau pahua, ka pahuatia ano koe: kia mutu tau tinihanga, ka
tinihangatia koe.

<span id="an_33:2">33:2</span> Kia atawhai, e Ihowa, ki a matou; kua
tatari nei matou ki a koe: ko koe hei ringa mo ratou i tenei ata, i
tenei ata, hei whakaora mo matou i nga wa o te raru.

<span id="an_33:3">33:3</span> I te rongonga i te ngangau, whati ana nga
iwi: i tou aranga ki runga, marara ana nga iwi.

<span id="an_33:4">33:4</span> Ko te kohikohinga o o koutou taonga ano
he moka e kohi ana; kei te tarapeke o te mawhitiwhiti te rite ina
kokiritia e ratou.

<span id="an_33:5">33:5</span> Ka whakanuia a Ihowa; kei runga hoki tona
nohoanga; nana a Hiona i ki ai i te whakawa, i te tika.

<span id="an_33:6">33:6</span> A ka u nga wa i a koe; hua tonu te
whakaora, te whakaaro nui, te matauranga; ko te wehi ki a Ihowa hei
taonga mona.

<span id="an_33:7">33:7</span> Nana, he tangi o ratou maia i waho; ko
nga karere hohou rongo, tiwerawera ana te tangi.

<span id="an_33:8">33:8</span> Kua ururuatia nga ara, kua kore e haerea
e te tangata: kua paheke i a ia te kawenata, whakahawea ana ia ki nga
pa: kahore te tangata e whakaaroa e ia.

<span id="an_33:9">33:9</span> E tangi ana te whenua, ngohe noa iho; kua
whakama a Repanona, kua memenga; a Harono, rite tonu ki te koraha; ko
nga rau o Pahana, o Karamere, ruirui rawa.

<span id="an_33:10">33:10</span> Katahi ahau ka whakatika, e ai ta
Ihowa; katahi ahau ka whakarewa ake i ahau, katahi ahau ka neke ake.

<span id="an_33:11">33:11</span> Ko to koutou hapu he papapa, whanau ake
he kakau witi; ko to koutou manawa, ka rite ki te ahi, ka kai i a
koutou.

<span id="an_33:12">33:12</span> Ka rite hoki nga iwi ki nga tahunga
kotakota; ki te tataramoa kua tapahia, e tahuna ana ki te ahi.

<span id="an_33:13">33:13</span> ¶ Whakarongo, e koutou o tawhiti, ki
taku i mea ai; e te hunga e tata ana, kia mohio mai ki toku kaha.

<span id="an_33:14">33:14</span> Pawera noa iho nga tangata hara i
Hiona, mau pu te hunga atuakore i te tuiri. Ko wai o tatou e noho ki te
ahi e kai ana? ko wai o tatou e noho ki nga tahunga e kore nei e mutu?

<span id="an_33:15">33:15</span> Ko te tangata e haere ana i runga i te
tika, he tika ano ana korero; ko te tangata e whakahawea ana ki nga
taonga o te tukino, e rukerukea ana e tona ringa te utu whakapati; e
punia ana ona taringa kei rangona he korero toto, e whakamoe ana i on a
kanohi kei kite i te kino;

<span id="an_33:16">33:16</span> Ko te nohoanga mo tera kei runga rawa;
ko tona wahi arai riri ko nga kaha o nga kamaka: ka homai he taro mana,
ka pumau te wai mona.

<span id="an_33:17">33:17</span> Ka kite ou kanohi i te kingi, i tona
ataahua: ka matakitaki ano ki te whenua e hora mai ana i tawhiti.

<span id="an_33:18">33:18</span> Ka whakaaroaroa te wehi e tou ngakau:
kei hea te kaitatau, kei hea te kaipauna takoha? kei hea te kaitatau o
nga pourewa?

<span id="an_33:19">33:19</span> E kore koe e kite i te iwi nanakia, he
hohonu nei to ratou reo, kahore e rangona e koe; he rereke te reo, e
kore e matauria e koe.

<span id="an_33:20">33:20</span> Titiro ki Hiona, ki te pa o a tatou
hakari: ka kitea e ou kanohi a Hiruharama, he nohoanga humarie, he
teneti, e kore e nekehia; e kore tetahi o ona titi e unuhia a ake ake, e
kore ano tetahi o ona taura e motu.

<span id="an_33:21">33:21</span> Engari ki reira a Ihowa ki a tatou me
tona nui, hei wahi mo nga awa whanui mo nga wai nunui; kahore hoki he
waka e hoehoea ki reira, kahore he kaipuke nui e tika na reira.

<span id="an_33:22">33:22</span> No te mea ko Ihowa to tatou kaiwhakawa,
ko Ihowa to tatou kaiwhakatakoto tikanga, ko Ihowa to tatou kingi; mana
tatou e whakaora.

<span id="an_33:23">33:23</span> Kua tangoro kau ou puwhenua, te taea te
turanga o to ratou rewa te whakau, te taea te ra te whewhera: na nui atu
te taonga parakete e wehewehea ana, pahuatia ana nga taonga parau e nga
kopa.

<span id="an_33:24">33:24</span> Kahore hoki he kianga ake a te tangata
whenua, He mate toku; ko te iwi e noho ana i reira, ka murua to ratou
he.

<span id="an_34:1">34:1</span> ¶ Whakatata mai, e nga iwi, kia rongo ai,
kia whai taringa mai, e nga iwi: kia rongo te whenua, me nga mea e hua
ana i runga, te ao, me nga mea katoa e puta ana i roto i a ia.

<span id="an_34:2">34:2</span> Kei runga hoki i nga iwi katoa te riri o
Ihowa, tona weriweri kei runga i o ratou ope katoa: ngaro rawa i a ia,
tukua ana kia patua.

<span id="an_34:3">34:3</span> Ka akiritia atu ano o ratou tupapaku i
patua, ka puta ake hoki te piro o o ratou tinana, a ka rewa nga maunga i
o ratou toto.

<span id="an_34:4">34:4</span> Na ka memeha nga ope katoa o te rangi, ko
nga rangi, koia ano kei te pukapuka i pokaia; ko o ratou ope katoa ka
whakangaro haere, koia ano kei te rau waina ka marere nei, kei te rau
piki e marere ana i runga i te rakau piki.

<span id="an_34:5">34:5</span> Kua inu hoki taku hoari, makona ana, i te
rangi: nana, ka tae iho ki a Eroma, ki te iwi i kanga e ahau, ki te
whakarite whakawa.

<span id="an_34:6">34:6</span> Ki tonu te hoari a Ihowa i te toto; kua
momona i te ngako, i te toto o nga reme, o nga koati, i te ngako o nga
whatukuhu o nga hipi toa; he patunga tapu hoki ta Ihowa i Potora, he
parekura nui i te whenua o Eroma.

<span id="an_34:7">34:7</span> A ka haere tahi mai i roto i a ratou nga
kau maka, nga kau okiha ratou ko nga puru; a ka haurangi to ratou whenua
i te toto, ka momona to ratou puehu i te ngako.

<span id="an_34:8">34:8</span> Ko te ra hoki ia o ta Ihowa rapu utu, ko
te tau whakautu mo ta Hiona totohe.

<span id="an_34:9">34:9</span> ¶ A ka puta ke ona awa hei kapia, ko tona
puehu hei whanariki; na, ko tona whenua, he kapia e ka ana!

<span id="an_34:10">34:10</span> E kore e tineia i te po, i te ao; ka
kake tona paowa ake ake: i tera whakatupuranga, i tera whakatupuranga ka
takoto he ururua kau; e kore tetahi tangata e tika na reira a ake tonu
atu.

<span id="an_34:11">34:11</span> Ka riro ano a reira hei kainga mo te
kawau, mo te matuku; ka noho ano te ruru raua ko te raweni ki reira, ka
whakamarokia ano hoki e ia te taura o te pororaru ki runga, me te kohatu
whakatika o te kore noa iho.

<span id="an_34:12">34:12</span> Ka karangatia ona rangatira kia
whakakingitia, kahore tetahi e tae mai; a ka kore noa iho ona rangatira
katoa.

<span id="an_34:13">34:13</span> A ka tupu te tataramoa ki ona whare
kingi, he ongaonga, he tumatakuru ki ona pa kaha, a ka waiho hei
nohoanga mo te kirehe mohoao, hei marae mo te oteriti.

<span id="an_34:14">34:14</span> Ko nga kuri mohoao o te koraha ka
tutaki ki nga wuruhi, ka karanga te mea ahua koati ki tona hoa; ka
takoto ano te ngarara haere po ki reira, ka kitea he okiokinga mona ki
reira.

<span id="an_34:15">34:15</span> Ka hanga ano e te ruru nui tona kohanga
ki reira, whanau iho, pao iho nga hua, whakamine ano ki raro i tona
taumarumarunga iho: ka huihui ano ki reira nga whatura, ratou ko tana
tane, ko tana tane.

<span id="an_34:16">34:16</span> Rapua i roto i ta Ihowa pukapuka,
korerotia hoki; e kore tetahi o enei e ngaro, e kore tetahi o enei e
hapa i te tane mana; na toku mangai nei hoki te whakahau, ko tona wairua
ano to ratou kaiwhakamine.

<span id="an_34:17">34:17</span> Nana hoki i maka te rota mo ta ratou,
na tona ringa ano i wehewehe taua wahi mo ratou, mea rawa ki te aho: hei
kainga a reira mo ratou a ake ake, ka nohoia a reira e ratou i tena
whakatupuranga, i tena whakatupuranga.

<span id="an_35:1">35:1</span> ¶ Ka koa te koraha me te wahi mokemoke,
ka hari te koraha, koia ano kei te rohi te whai puawai.

<span id="an_35:2">35:2</span> Nui atu te tupu, ka koa, ae ra, koa ana,
waiata ana: ka hoatu te kororia o Repanona ki reira, te nui o Karamere,
o Harono: ka kite ratou i te kororia o Ihowa, i te nui o to tatou Atua.

<span id="an_35:3">35:3</span> Whakakahangia nga ringa ngoikore,
whakaungia nga turi ngonge.

<span id="an_35:4">35:4</span> Mea atu ki te hunga ngakau potatutatu,
Kia kaha, kaua e wehi: nana, ka haere mai to koutou Atua, me te rapu
utu, me te whakautu a te Atua; ka haere mai ano ia ki te whakaora i a
koutou.

<span id="an_35:5">35:5</span> ¶ Ko reira nga kanohi o nga matapo kite
ai, a ka puare nga taringa o nga turi.

<span id="an_35:6">35:6</span> Ko reira te kopa tupeke ai, ano he hata,
ka waiata te arero o te whango; no te mea ka pakaru mai nga wai i te
koraha, nga awa i te wahi titohea.

<span id="an_35:7">35:7</span> Na ka meinga te kirikiri mumura hei
harotoroto, te whenua maroke hei puputanga wai: a i te nohoanga i takoto
ai nga kirehe mohoao, ko te tarutaru, ko te kakaho, ko te wiwi.

<span id="an_35:8">35:8</span> Ka whai huanui ano a reira, me tetahi
ara, ka kiia hoki, Ko te ara o te tapu; e kore te poke e haere i reira;
engari ka waiho mo ratou; a ko te tangata haere ara, ahakoa he wairangi,
e kore e he ki reira.

<span id="an_35:9">35:9</span> Kahore o reira raiona, e kore ano tetahi
kararehe kai kino e tika na reira, e kore e kitea ki reira; engari ka
haereerea e te hunga i hokona.

<span id="an_35:10">35:10</span> Na, ko a Ihowa i hoko ai ka hoki mai,
ka haere mai i runga i te waiata ki Hiona; i runga i o ratou mahunga ko
te haringa e kore e mutu: ka whiwhi ratou ki te koa, ki te hari, a rere
atu ana te pouri me te aue.

<span id="an_36:1">36:1</span> ¶ Na no te tekau ma wha o nga tau o Kingi
Hetekia ka whakaekea mai nga pa taiepa katoa o Hura e Henakeripi kingi o
Ahiria, a riro ana i a ia.

<span id="an_36:2">36:2</span> Na ka tonoa mai e te kingi o Ahiria a
Rapahake i Rakihi ki a Kingi Hetekia, ki Hiruharama; he nui te ope. Na
tu ana ia ki te awakeri o to runga puna wai, ki te ara i te mara o te
kaihoroi kakahu.

<span id="an_36:3">36:3</span> Na ka puta atu ki a ia a Eriakimi, tama a
Hirikia, rangatira o te whare, ratou ko Hepena, kaituhituhi, ko Ioaha,
tama a Ahapa, kaiwhakamahara.

<span id="an_36:4">36:4</span> Na ka mea a Rapahake ki a ratou, Tena,
mea atu ki a Hetekia, ko te kupu tenei a te kingi nui, a te kingi o
Ahiria, He aha tenei whakawhirinaki e whakawhirinaki na koe?

<span id="an_36:5">36:5</span> Ki taku, ko tau ngarahu, me tou kaha mo
te whawhai he kupu noa iho. Ko wai tou whakawhirinakitanga, i whakakeke
ai koe ki ahau?

<span id="an_36:6">36:6</span> Na e whakawhirinaki na koe ki tena kakaho
whati hei tokotoko, ki Ihipa; ki te whakahinga atu te tangata ki reira,
ka ngoto ki tona ringa, na kua tu. Ka pera ano a Parao kingi o Ihipa ki
te hunga katoa e okioki ana ki a ia.

<span id="an_36:7">36:7</span> Na ki te mea koe ki ahau, ko Ihowa, ko to
matou Atua ta matou e whakawhirinaki nei: he teka ianei nana nga wahi
tiketike, me nga aata e whakakahoretia na e Hetekia, i mea na ki a Hura
raua ko Hiruharama, Hei mua i tenei aata koutou koropiko ai?

<span id="an_36:8">36:8</span> Na, tena ra, homai aianei he utu pupuri
ki toku ariki, ki te kingi o Ahiria, a ka hoatu e ahau etahi hoiho ki a
koe, kia rua mano, ki te taea e koe te whakanoho he kaieke ki runga ki a
ratou.

<span id="an_36:9">36:9</span> A me pehea e hoki ai i a koe te kanohi o
tetahi rangatira o nga mea ririki rawa o nga pononga a toku ariki; i a
koe ka whakawhirinaki ki Ihipa ki te hariata, ki te kaieke hoiho mau?

<span id="an_36:10">36:10</span> I ngaro ranei a Ihowa i toku haerenga
mai ki te huna i tenei whenua? I mea mai a Ihowa ki ahau, Haere ki tera
whenua huna ai.

<span id="an_36:11">36:11</span> ¶ Na ka mea a Eriakimi ratou ko Hepena,
ko Ioaha, ki a Rapahake, Tena, korero Hiriani mai ki au pononga; e
mohiotia ana hoki tena reo e matou, kaua hoki e korero reo Hurai mai ki
a matou, i te mea e whakarongo ana te iwi nei i runga i te taiepa.

<span id="an_36:12">36:12</span> Ano ra ko Rapahake, I tonoa mai ranei
ahau e toku ariki ki tou ariki, ki a koe ranei, hei korero i enei kupu?
he teka ianei ki nga tangata e noho ana i runga i te taiepa, kia kainga
e ratou to ratou paru, kia inumia ano to ratou mimi, ara e kout ou tahi?

<span id="an_36:13">36:13</span> Na tu ana a Rapahake, a nui atu tona
reo ki te karanga i te reo o nga Hurai; ka mea, Whakarongo ki nga kupu a
te kingi nui, a te kingi o Ahiria.

<span id="an_36:14">36:14</span> Ko te kupu tenei a te kingi, Kei
tinihangatia koutou e Hetekia; e kore hoki koutou e taea e ia te
whakaora.

<span id="an_36:15">36:15</span> Kei meinga koutou e Hetekia kia
whakawhirinaki ki a Ihowa, i a ia e ki na, Tera tatou ka whakaorangia e
Ihowa; e kore tenei pa e tukua ki te ringa o te kingi o Ahiria.

<span id="an_36:16">36:16</span> Kaua e rongo ki a Hetekia; ko te kupu
hoki tenei a te kingi o Ahiria, Houhia tau rongo ki ahau, haere mai hoki
ki waho, ki ahau; ka kai ai koutou i nga hua o tana waina, o tana waina,
o tana piki, o tana piki, ka inu ano i te wai o tana puna, o tana puna:

<span id="an_36:17">36:17</span> Kia tae atu ra ano ahau ki te tiki atu
i a koutou ki te whenua e penei ana me to koutou nei whenua, ki te
whenua witi, waina, ki te whenua taro, mara waina.

<span id="an_36:18">36:18</span> Kei whakapatia koutou e Hetekia, ki te
mea ia, Ma Ihowa tatou e whakaora. I whakaorangia ranei e tetahi o nga
atua o nga tauiwi tona whenua i te ringa o te kingi o Ahiria?

<span id="an_36:19">36:19</span> Kei hea nga atua o Hamata, o Arapara?
kei hea nga atua o Heparawaima? i whakaorangia ranei e ratou a Hamaria i
toku ringa?

<span id="an_36:20">36:20</span> Na wai o nga atua katoa o enei whenua i
whakaora to ratou whenua i toku ringa, e whakaorangia ai e Ihowa a
Hiruharama i toku ringa?

<span id="an_36:21">36:21</span> Heoi whakarongo kau ana ratou, kihai i
utua tana; ko ta te kingi hoki tena i ako ai; i ki ia, Kaua e utua tana.

<span id="an_36:22">36:22</span> Na haere ana e Eriakimi, tama a
Hirikia, rangatira o te whare ratou ko Hepena kaituhituhi, ko Ioaha,
tama a Ahapa, kaiwhakamahara, ki a Hetekia, he mea haehae o ratou
kakahu, a korerotia ana e ratou ki a ia nga kupu a Rapahake.

<span id="an_37:1">37:1</span> ¶ Na ka rongo a Kingi Hetekia, haea ana e
ia ona kakahu, kei te hipoki i a ia ki te kakahu taratara, a haere ana
ki te whare o Ihowa.

<span id="an_37:2">37:2</span> I tonoa ano e ia a Eriakimi rangatira o
te whare, a Hepena kaituhituhi, me nga kaumatua o nga tohunga, he mea
hipoki ki te kakahu taratara, ki a Ihaia poropiti, tama a Amoho;

<span id="an_37:3">37:3</span> Hei mea ki a ia, Ko te kupu tenei a
Hetekia, Ko tenei ra, he ra no te he, no te whakatuma, no te whakama;
kua taea hoki te whanautanga tamariki, heoi kahore he kaha e whanau ai.

<span id="an_37:4">37:4</span> Tera pea a Ihowa, tou Atua, ka rongo ki
nga kupu a Rapahake i tonoa mai nei e tona ariki, e te kingi o Ahiria,
hei whakorekore ki te Atua ora; a ka riri ki nga kupu i rongo ai a
Ihowa, tou Atua. Na kia ara tau inoi mo nga toenga e noho nei.

<span id="an_37:5">37:5</span> Na ko te haerenga atu o nga tangata a
Kingi Hetekia ki a Ihaia,

<span id="an_37:6">37:6</span> Ka mea a Ihaia ki a ratou, Ki atu ki to
koutou ariki, Ko te kupu tenei a Ihowa, Kaua e wehi i nga kupu i rongo
ra koe, ki era i kohukohu mai ra nga tangata a te kingi o Ahiria ki
ahau.

<span id="an_37:7">37:7</span> Na ka tonoa e ahau he wairua ki a ia, a
ka rongo ia i tetahi rongo, ka hoki ki tona whenua; ka meinga ano hoki
ia e ahau kia hinga i te hoari i tona whenua.

<span id="an_37:8">37:8</span> ¶ Na hoki ana a Rapahake, a rokohanga atu
e ia e whawhai ana te kingi o Ahiria ki Ripina: i rongo hoki ia kua
hapainga mai e ia i Rakihi.

<span id="an_37:9">37:9</span> A ka rongo ia ki a Tirihaka kingi o
Etiopia, ki te korero, Kei te haere mai ki te whawhai ki a koe; na ka
rongo ia, ka tono tangata ano ki a Hetekia, ka mea.

<span id="an_37:10">37:10</span> Ki atu ki a Hetekia kingi o Hura, mea
atu, Kei tinihangatia koe e tou Atua, e tau e okioki na koe, i a ia e ki
na, E kore a Hiruharama e hoatu ki te ringa o te kingi o Ahiria.

<span id="an_37:11">37:11</span> Nana, kua rongo na koa ki ta nga kingi
o Ahiria i mea ai ki nga whenua katoa, ki ta ratou hunanga rawatanga i a
ratou: a e ora ranei koe?

<span id="an_37:12">37:12</span> I whakaora ranei nga atua o nga tauiwi
i nga wahi i huna e oku matua; i Kotana, i Harana, i Retepe, i nga tama
a Erene, i era i Terahara?

<span id="an_37:13">37:13</span> Kei hea te kingi o Hamata, te kingi o
Arapara, te kingi o te pa o Heparawaima, o Hena, o Iwa?

<span id="an_37:14">37:14</span> Na ka tangohia mai e Hetekia te
pukapuka i te ringa o nga karere, korerotia ana e ia. Na haere ana a
Hetekia ki runga, ki te whare o Ihowa, wherahia ana e ia ki te aroaro o
Ihowa.

<span id="an_37:15">37:15</span> Na ka inoi a Hetekia ki a Ihowa, ka
mea,

<span id="an_37:16">37:16</span> E Ihowa o nga mano, e te Atua o
Iharaira, e noho na i runga o nga kerupima, ko koe te Atua, ko koe
anake, o nga kingitanga katoa o te whenua; nau i hanga te rangi me te
whenua.

<span id="an_37:17">37:17</span> Tahuri mai tou taringa, e Ihowa,
whakarongo mai; titiro mai ou kanohi e Ihowa, kia kite koe; kia rongo ki
nga kupu katoa a Henakeripi, ki tana i tuku mai ai hei whakorekore mo te
Atua ora.

<span id="an_37:18">37:18</span> He tika ano, e Ihowa, kua kore i nga
kingi o Ahiria nga iwi katoa, me to ratou whenua.

<span id="an_37:19">37:19</span> Kua maka ano e ratou o ratou atua ki te
ahi; no te mea ehara ratou i te atua; engari he mahi na te ringa
tangata, he rakau, he kohatu; koia i huna ai e ratou.

<span id="an_37:20">37:20</span> Tena ra, whakaorangia matou aianei, e
Ihowa, e to matou Atua, i tona ringa, kia mohio ai nga kingitanga katoa
o te whenua ko koe a Ihowa, ko koe anake.

<span id="an_37:21">37:21</span> ¶ Katahi a Ihaia tama a Amoho ka tono
tangata ki a Hetekia, hei mea, Ko te kupu tenei a Ihowa, a te Atua o
Iharaira, I te mea i inoi koe ki ahau mo Henakeripi kingi o Ahiria;

<span id="an_37:22">37:22</span> Na ko ta Ihowa kupu tenei i korero ai
mona, Kua whakahawea te wahine, te tamahine a Hiona ki a koe: kataina
iho koe e ia; ruru ana te mahunga o te tamahine a Hiurharama ki a koe.

<span id="an_37:23">37:23</span> Ko wai tau i whakorekore na, i kohukohu
na? ki a wai tou reo i whakarahia na, tou kanohi i kake na ki runga? ki
te Mea Tapu o Iharaira.

<span id="an_37:24">37:24</span> Meatia ana e koe au karere hei
whakorekore mo te Ariki; kua mea na koe, Kua kake ahau, me aku tini
hariata, ki runga ki nga wahi tiketike o nga maunga, ki roto rawa o
Repanona; ka tuaina ano e ahau nga hita roroa o reira, me o reira kauri
papai: ka tae ano ahau ki te wahi tiketike o tona wahi whakamutunga mai,
ki te ngahere o tona mara whai hua.

<span id="an_37:25">37:25</span> Keria ana e ahau, inu wai ana ahau,
maroke ake i te kapu o toku waewae nga awa katoa o Ihipa.

<span id="an_37:26">37:26</span> Kahore ranei koe i rongo i mua noa atu,
naku tena i mea? i nga ra onamata naku tena i hanga? Katahi nei ka
whakaputaina e ahau, a ka waiho na koe hei mea i nga pa taiepa hei
puranga rukerukenga.

<span id="an_37:27">37:27</span> Koia i iti ai te kaha o o reira
tangata; wehi ana ratou, porahurahu kau ana; rite tonu ki te tarutaru o
te parae, ki te otaota matomato, ki te taru i runga i nga tuanui, ki te
witi i ngingio i te mea kiano i tupu noa.

<span id="an_37:28">37:28</span> Otira e matau ana ahau ki tou nohoanga
iho, ki tou haerenga atu, ki tou haerenga mai, me tou nananga ki ahau.

<span id="an_37:29">37:29</span> Na, mo tau nananga ki ahau, mo te mea
kua tae ake nei tau whakamanamana ki oku taringa, mo reira ka kuhua e
ahau taku matau ki tou ihu, taku paraire ki ou ngutu; a ka whakahokia
koe na te ara i haere mai na koe.

<span id="an_37:30">37:30</span> A ko te tohu tenei ki a koe, I tenei
tau ka kai koutou i nga mea tupu noa ake, a i te rua o nga tau ko nga
tupu noa ake o te tau; na hei te toru o nga tau koutou whakato ai,
kokoti ai, whakato ai i nga mara waina, kai ai i nga hua o aua mara.

<span id="an_37:31">37:31</span> Na, tera e hou ano whakararo nga
pakiaka o nga oranga i mawhiti o te whare o Hura, ka hua ano nga hua
whakarunga.

<span id="an_37:32">37:32</span> E puta ake hoki he toenga i Hiruharama,
he oranga i Maunga Hiona. E taea tenei e te ngakau nui o Ihowa o nga
mano.

<span id="an_37:33">37:33</span> Na ko ta Ihowa kupu tenei mo te kingi o
Ahiria, E kore ia e haere mai ki tenei pa, e kore ano e perea he pere e
ia ki konei, e kore ano e maua e ia he whakangungu rakau ki mua i tenei
pa, e opehia ranei he puke hei whawhaitanga ki konei.

<span id="an_37:34">37:34</span> Ko te ara i haere mai ai ia, ka hoki ia
ma reira; e kore ano ia e tae ki tenei pa, e ai ta Ihowa.

<span id="an_37:35">37:35</span> Ka tiakina hoki e ahau tenei pa, ka
whakaorangia; he whakaaro ki ahau, ki taku pononga ano, ki a Rawiri.

<span id="an_37:36">37:36</span> Na ka puta atu te anahera a Ihowa, a
patua iho e ia i te puni o nga Ahiriana kotahi rau e waru tekau ma rima
mano: a te marangatanga ake i te ata, nana, o ratou tinana! he tupapaku
katoa ratou.

<span id="an_37:37">37:37</span> Na turia atu ana e Henakeripi kingi o
Ahiria, haere ana, hoki ana, noho rawa atu kei Ninewe.

<span id="an_37:38">37:38</span> A i a ia e koropiko ana i te whare o
tona atua, o Nitiroko, patua iho ia e ana tama, e Ataramereke raua ko
Heretere, ki te hoari; mawhiti tonu atu raua ki te whenua o Ararata, a
ko tana tama ko Etara Harono, te kingi i muri i a ia.

<span id="an_38:1">38:1</span> ¶ I aua ra ka turoro a Hetekia, me kahore
ka marere. Na ka haere a Ihaia poropiti, tama a Amoho ki a ia, ka mea ki
a ia, Ko te kupu tenei a Ihowa, Whakahaua iho tou whare, no te mea ka
mate koe, e kore e ora.

<span id="an_38:2">38:2</span> Na ka tahuri te mata o Hetekia ki te
pakitara, a ka inoi ki a Ihowa,

<span id="an_38:3">38:3</span> Ka mea, Tena ra, e Ihowa kia mahara ki
oku haereerenga i tou aroaro i runga i te pono, i te ngakau tapatahi, ki
taku meatanga i te pai ki tau titiro. Na tangi ana a Hetekia; nui atu te
tangi.

<span id="an_38:4">38:4</span> Na ka puta te kupu a Ihowa ki a Ihaia, ka
mea,

<span id="an_38:5">38:5</span> Haere, mea atu ki a Hetekia, Ko te kupu
tenei a Ihowa, a te Atua o Rawiri, o tou tupuna, Kua rangona tau inoi e
ahau, kua kitea e ahau ou roimata: nana, ka tapiritia e ahau ou ra ki
nga tau kotahi tekau ma rima.

<span id="an_38:6">38:6</span> Ka whakaorangia koe me tenei pa e ahau i
te ringa o te kingi o Ahiria; ka tiakina ano e ahau tenei pa;

<span id="an_38:7">38:7</span> Ko te tohu ano tenei a Ihowa ki a koe, ka
oti i a Ihowa tenei mea i korerotia nei e ia.

<span id="an_38:8">38:8</span> Nana, ka whakahokia ake e ahau te
atarangi i nga nekehanga i heke atu ai i runga i te whakaatu haora a
Ahata; kia tekau nga nekehanga whakamuri. Na kotahi tekau nga nekehanga
i hoki ake ai te ra, no nga nekehanga ano i heke iho ai.

<span id="an_38:9">38:9</span> ¶ Ko te tuhituhi a Hetekia kingi o Hura,
i a ia i mate ra, a ora ake ana i tona mate.

<span id="an_38:10">38:10</span> I mea ahau, I te poutumarotanga o oku
ra, tera ahau e tomo ki nga kuwaha o te reinga: kua tangohia atu i ahau
te toenga o oku tau.

<span id="an_38:11">38:11</span> I ki ahau, e kore ahau e kite i a
Ihowa, ara i a Ihowa i runga i te whenua o te hunga ora; heoi ano aku
tirohanga ki te tangata, ki te hunga e noho ana i te ao.

<span id="an_38:12">38:12</span> Ko te wa i ahau nei kua riro, mauria
atu ana i ahau, ano he teneti no te hepara; kei ta te kaiwhatu kakahu
taku kopaki i toku ora; ka tapahia mai ahau e ia i roto i nga miro: i te
ao, i te po, mutu pu taku i a koe.

<span id="an_38:13">38:13</span> I whakamarie ahau i ahau a taea noatia
te ata; tera tana e rite ki ta te raiona, ka wawahia e ia oku iwi katoa;
i te ao, i te po, mutu pu taku i a koe.

<span id="an_38:14">38:14</span> I koroki ahau, pera i ta te warou, i ta
te kareni; i tangi ahau me te kukupa; matawaia ana oku kanohi i te
tirohanga whakarunga. E Ihowa, e tukinotia ana ahau, pikitia toku
turanga.

<span id="an_38:15">38:15</span> Kia pehea he kupu maku? Nana i korero
ki ahau, nana ano i mahi; i oku tau katoa ka ata haere ahau i runga i te
kawa o toku wairua.

<span id="an_38:16">38:16</span> E te Ariki, kei enei mea te ora o te
tangata, kei enei mea katoa ano te ora o toku wairua: mo reira
whakahokia ake ahau e koe ki te ora, kia ora ai ahau.

<span id="an_38:17">38:17</span> Nana, he mea kia rangimarie ai ahau i
pa ai te pouri kino ki ahau: otiia he aroha nou ki toku wairua i ora ai
ahau i roto i te rua o te ngaromanga: kua oti nei hoki oku hara katoa te
maka e koe ki muri i tou tuara.

<span id="an_38:18">38:18</span> E kore hoki e taea e te reinga te
whakawhetai ki a koe, e kore te mate e ahei te whakamoemiti ki a koe; ko
te hunga e heke ana ki te rua kahore o ratou tumanako ki tou pono.

<span id="an_38:19">38:19</span> Ko te tangata ora, ko te tangata ora,
mana te whakawhetai ki a koe, te penei me taku nei i tenei ra: tera tou
pono ka whakakitea e te matua ki nga tamariki.

<span id="an_38:20">38:20</span> I tata mai a Ihowa ki te whakaora i
ahau, mo reira ka waiatatia e matou aku waiata i runga i nga aho
whakatangi i nga ra katoa e ora ai matou i roto i te whare o Ihowa.

<span id="an_38:21">38:21</span> I ki hoki a Ihaia, Tikina he papa piki,
whakapiritia ki te whewhe, a ka ora ia.

<span id="an_38:22">38:22</span> I ki ano a Hetekia, He aha te tohu tera
ahau ka haere ki runga ki te whare o Ihowa?

<span id="an_39:1">39:1</span> ¶ I taua wa ka tukua mai he pukapuka me
tetahi hakari ki a Hetekia e Meroraka Pararana, tama a Pararana kingi o
Papurona; i rongo hoki i te mate ia a kua ora.

<span id="an_39:2">39:2</span> A koa tonu a Hetekia ki a ratou,
whakakitea ana e ia ki a ratou te whare o ana mea papai, te hiriwa, te
koura, nga kinaki kakara, te hinu pai, me te whare katoa o ana mea mo te
whawhai, me nga mea katoa i rokohanga ki roto ki ona taonga; kahore t
etahi mea o tona whare, o tona kingitanga katoa, i kore te whakakitea e
Hetekia ki a ratou.

<span id="an_39:3">39:3</span> Katahi a Ihaia poropiti ka haere ki a
Kingi Hetekia, ka mea ki a ia, I pehea mai enei tangata? i haere mai
hoki ratou i hea ki a koe? Ano ra ko Hetekia, I haere mai ratou ki ahau,
i te whenua hoi, i Papurona.

<span id="an_39:4">39:4</span> Ano ra ko tera, Ko ehea mea i kitea e
ratou i roto i tou whare? Ka mea a Hetekia, Kua kitea e ratou nga mea
katoa i toku whare. Kahore tetahi mea i roto i oku taonga i kore te
whakakitea e ahau ki a ratou.

<span id="an_39:5">39:5</span> ¶ Na ka mea a Ihaia ki a Hetekia,
Whakarongo ki te kupu a Ihowa o nga mano.

<span id="an_39:6">39:6</span> Nana, kei te haere mai nga ra e kawea ai
ki Papurona nga mea katoa o tou whare, me nga mea kua rongoatia nei e ou
matua a taea noatia tenei ra; e kore tetahi mea e mahue, e ai ta Ihowa.

<span id="an_39:7">39:7</span> Ka tangohia ano e ratou etahi o au tama e
puta mai i a koe, e whanau nei mau; a hei unaka ratou ki te whare o te
kingi o Papurona.

<span id="an_39:8">39:8</span> Ano ra ko Hetekia ki a Ihaia, Pai tonu te
kupu a Ihowa i korerotia na e koe. I mea hoki ia, Ka mau hoki te rongo
me te pono i oku ra.

<span id="an_40:1">40:1</span> ¶ Whakamarietia, whakamarietia taku iwi,
e ai ta to koutou Atua.

<span id="an_40:2">40:2</span> Korero i runga i te whakamarie ki
Hiruharama, karanga ki a ia, kua mutu tana whawhai, kua murua tona he: i
haere rua hoki ta te ringa o Ihowa ki a ia hei utu mo ona hara katoa.

<span id="an_40:3">40:3</span> ¶ He reo no tetahi e karanga ana,
Whakapaia e koutou i te koraha te huarahi o Ihowa, whakatikaia i te
titiohea he ara nui mo to tatou Atua.

<span id="an_40:4">40:4</span> Ko nga raorao katoa ka whakarewaina ake,
ko nga maunga katoa me nga pukepuke, ka whakapapakutia iho: ko nga wahi
kopikopiko ka meinga kia tika, ko nga wahi taratara kia papatairite.

<span id="an_40:5">40:5</span> Ka whakapuakina ano te kororia o Ihowa, a
ka kite ngatahi nga kikokiko katoa: he mea korero hoki tenei na te
mangai o Ihowa.

<span id="an_40:6">40:6</span> I mea mai te reo o tetahi, Karanga. A ka
mea tetahi, Ko te aha kia karangatia e ahau? He tarutaru nga kikokiko
katoa, a ko tona pai katoa, rite tonu ki te puawai o te parae.

<span id="an_40:7">40:7</span> Ko te tarutaru ka maroke, ko te puawai ka
memenga, no te mea e hangia ana e te wairua o Ihowa: he pono, he
tarutaru te iwi.

<span id="an_40:8">40:8</span> Ko te tarutaru e maroke, ko te puawai e
memenge; ko te kupu ia a to tatou Atua, tu tonu.

<span id="an_40:9">40:9</span> ¶ E koe, e te kaikawe o te rongo pai ki
Hiona, e piki ki te maunga tiketike; e koe, e te kaikawe o te rongo pai
ki Hiruharama, whakaarahia tou reo, kia kaha; whakaarahia, kaua hei
wehi; korero atu ki nga pa o Hura, Nana, to koutou Atua!

<span id="an_40:10">40:10</span> Nana, ka haere mai te Ariki, a Ihowa, i
runga i te kaha, ka whakahaerea ano tona kingitanga e tona ringa: na, ko
te utu mona kei a ia ano, kei tona aroaro te wahi mana.

<span id="an_40:11">40:11</span> Ka rite ki ta te hepara tana whangai i
tana kahui, ka whakaminea nga reme e tona ringa, ka hikitia ki tona uma,
ka ata arahina nga mea e whakangote ana.

<span id="an_40:12">40:12</span> ¶ Na wai i mehua nga wai ki te kapu o
tona ringa, he whanganga ringaringa ano tana ruri mo nga rangi,
whaowhina ake e ia te puehu o te whenua ki te mehua, ko nga maunga,
paunatia ana e ia, ki te pauna ringaringa, ko nga pukepuke ki te pauna
papa?

<span id="an_40:13">40:13</span> Na wai ta te wairua o Ihowa i tika ai?
ko wai ranei tana kaiwhakatakoto whakaaro hei whakaako i a ia?

<span id="an_40:14">40:14</span> Ko wai tona hoa whakatakoto whakaaro
hei tohutohu i a ia ki te ara o te whakawa, hei whakaako i a ia ki te
matauranga, hei whakakite i te ara o te mohio ki a ia?

<span id="an_40:15">40:15</span> Nana, ko nga iwi, ano he pata wai i
roto i te peere! ki ta te whakaaro he puehu ririki ratou i te pauna;
nana, ko nga motu, maua ake e ia, he mea ririki rawa te rite.

<span id="an_40:16">40:16</span> E kore ano e ranea a Repanona mo te
ahi, me nga kararehe hoki o reira, e kore e ranea hei tahunga tinana.

<span id="an_40:17">40:17</span> Ko nga iwi katoa, he kore noa iho i
tona aroaro; iti iho ratou i te kahore, he horihori kau i tona whakaaro.

<span id="an_40:18">40:18</span> ¶ Na ka whakaritea e koutou te Atua ki
a wai? he aha hoki te ahua e whakaahuatia ai ia e koutou?

<span id="an_40:19">40:19</span> Ko te whakapakoko, na te kaimahi ia i
whakarewa, na te kaitahu i whakakikorua ki te koura, a hanga ana mo
reira he mekameka hiriwa.

<span id="an_40:20">40:20</span> Ko te tangata, he rawakore rawa ia ki
te hoatu whakahere pera, whiriwhiria ana e ia he rakau e kore e pirau;
rapua ana e ia he kaimahi mohio mana, hei hanga i tetahi whakapakoko e
kore e nekenekehia.

<span id="an_40:21">40:21</span> Kahore ianei koutou i mohio? kahore
koutou i rongo? kahore ianei i korerotia ki a koutou i te timatanga?
kahore ianei koutou i matau i nga whakaturanga ra ano o te whenua?

<span id="an_40:22">40:22</span> Ko ia te noho ana i runga i te porohita
o te whenua, a ko o reira tangata, ano he mawhitiwhiti; ko nga rangi,
horahia ana e ia ano he kakahu tauarai, horahia ana e ia ano he teneti
hei nohoanga;

<span id="an_40:23">40:23</span> Ko nga rangatira, whakahokia iho e ia
ki te kahore; ko nga kaiwhakawa o te whenua, meinga ana e ia hei mea
horihori noa iho.

<span id="an_40:24">40:24</span> Ae ra, kahore ratou i whakatokia; ae
ra, kahore ratou i ruia; ae ra, kahore to ratou take i whai pakiaka ki
te whenua: ka pupuhi hoki ia ki a ratou, a ka maroke ratou; ka rite ki
te kakau witi, ka kawhakina e te paroro.

<span id="an_40:25">40:25</span> Na ki ta koutou, kei to wai he ahua
moku? ka rite ranei ahau ki a wai? e ai ta te Mea Tapu.

<span id="an_40:26">40:26</span> E ara o koutou kanohi ki runga titiro
ai, na wai enei mea i hanga, na wai o ratou mano i whakaputa mai he mea
tatau tonu: karangatia ana e ia nga ingoa o ratou katoa, maroro rawa,
pakari tonu te kaha; e kore tetahi e ngaro.

<span id="an_40:27">40:27</span> ¶ He aha koe i korero ai, e Hakopa, i
mea ai, e Iharaira, Kua huna toku ara ki a Ihowa, kua mahue i toku Atua
toku whakawa?

<span id="an_40:28">40:28</span> Kahore koe i mohio? kahore koe i rongo,
ko te Atua onamata, ko Ihowa, ko te Kaihanga o nga pito o te whenua, e
kore ia e ngenge, e kore ia e mauiui? e kore tona matauranga e taea te
rapu.

<span id="an_40:29">40:29</span> E homai ana e ia he kaha ki te hunga
ngenge: a whakanuia ana e ia te pakari o te mea ngoikore.

<span id="an_40:30">40:30</span> Ahakoa ko nga taitamariki, ka ngenge
tonu, ka mauiui, a ko nga taitama, ka hinga rawa.

<span id="an_40:31">40:31</span> Tena ko te hunga e tatari ana ki a
Ihowa, puta hou ana he kaha mo ratou; kake ana ratou ki runga; ko nga
parirau, koia ano kei o nga ekara; ka rere ratou, a e kore e mauiui; ka
haere, a e kore e ngenge.

<span id="an_41:1">41:1</span> ¶ Whakarongoa i toku aroaro, e nga motu;
a kia puta hou mai he kaha mo nga iwi: me neke mai ratou; a me korero
ratou: tatou tahi me whakatata ki te whakawa.

<span id="an_41:2">41:2</span> Na wai i whakaara ake tetahi i te
rawhiti, i karangatia e ia i runga i te tika ki tona waewae? homai ana e
ia nga iwi ki tona aroaro, meinga ana ia e ia hei rangatira mo nga
kingi; homai ana ratou e ia ano he puehu ki tana hoari, ano he kakau wit
i e aia ana, ki tana kopere.

<span id="an_41:3">41:3</span> Whaia ana ratou e ia, haere ora atu ana
ia; ae ra, i te ara kihai i haerea e ona waewae.

<span id="an_41:4">41:4</span> Na wai oti tenei i mahi, karangaranga ai
i nga whakatupuranga mai i te timatanga! Ko ahau, ko Ihowa, ko te
timatanga, a kei nga whakamutunga, ko ahau nei.

<span id="an_41:5">41:5</span> I kite nga motu, a wehi ana, pairi noa
iho nga pito o te whenua, whakatata ana, haere mai ana.

<span id="an_41:6">41:6</span> Uru ana ratou ki te mahi a tona hoa, a
tona hoa, me ta ratou ki ki tona tuakana, ki tona teina, Kia maia.

<span id="an_41:7">41:7</span> Na kei te whakatenatena te kamura i te
kaitahu koura, te kaiwhakamaeneene ki te hama, i te tangata e patu ana
ki te paepae, ko tana kupu mo te whakapiringa, kei te pai; na whakaukia
ana e ia ki te whao, te taea te whakanekeneke.

<span id="an_41:8">41:8</span> Ko koe, e Iharaira, ko taku pononga, ko
Hakopa, ko taku i whiriwhiri ai, ko te uri o taku i aroha ai, o
Aperahama;

<span id="an_41:9">41:9</span> Ko taku ano i tango mai ai i nga pito o
te whenua; he mea karanga nei hoki koe naku i roto i ona topito; ko taku
kupu hoki ki a koe, Ko koe taku pononga; he mea whiriwhiri koe naku,
kahore koe e maka atu e ahau.

<span id="an_41:10">41:10</span> ¶ Kaua e wehi; kei a koe nei hoki ahau;
kaua ano e tirotiro; ko ahau nei hoki tou Atua: maku koe e whakakaha, ae
ra, maku koe e awhina, ka tautokona ake ano koe e te ringa matau o toku
tika.

<span id="an_41:11">41:11</span> Nana, ka whakama, ka numinumi kau te
hunga katoa e riri ana ki a koe: ka rite ki te kahore; ka ngaro te hunga
e ngangare ana ki a koe.

<span id="an_41:12">41:12</span> Ka rapua ratou, ou hoariri, e koe, a e
kore e kitea; ko te hunga i whawhai ki a koe, ka rite ki te kahore, ki
te moti noa iho.

<span id="an_41:13">41:13</span> No te mea ko ahau, ko Ihowa, ko tou
Atua, kei te pupuri i tou matau, kei te mea ki a koe, Kaua e wehi; ko
ahau hei whakauru mou.

<span id="an_41:14">41:14</span> Kaua e wehi, e te kutukutu, e Hakopa, e
nga tangata o Iharaira; maku koe e awhina, e ai ta Ihowa, ta tou
kaihoko, ta te Mea Tapu o Iharaira.

<span id="an_41:15">41:15</span> Nana, kua meinga koe e ahau hei patu
witi, koi tonu, hou tonu, he whai niho: ka patua e koe nga maunga, a
ngotangota noa; ko nga pukepuke, ka meinga e koe kia rite ki te papapa.

<span id="an_41:16">41:16</span> Rererere ana ratou i a koe, kahikina
tonutia atu e te hau, titaritaria ake ratou e te paroro: ko koe ia ka
hari ki a Ihowa, ka whakamanamana ki te Mea Tapu o Iharaira.

<span id="an_41:17">41:17</span> E rapu ana nga ware, nga rawakore i te
wai, a kahore kau, he ake o ratou arero i te matewai: ka rongo ahau, a
Ihowa, ki ta ratou; e kore ahau, te Atua o Iharaira, e whakarere i a
ratou.

<span id="an_41:18">41:18</span> Ka whakapuaretia e ahau he awa ki nga
wahi tiketike, he puna wai i waenganui i nga raorao; ka meinga e ahau te
koraha hei harotoroto wai, te whenua maroke hei puputanga wai.

<span id="an_41:19">41:19</span> Ka whakatokia e ahau te koraha ki te
hita, ki te kowhai, ki te ramarama, ki te rakau hinu; ka tu i ahau te
kauri ki te titohea, te rimu, ratou tahi ano ko te ake.

<span id="an_41:20">41:20</span> Kia kite ai ratou, kia mohio ai, kia
mahara ai, kia matau ngatahi ai, he mea mahi tenei na te ringa o Ihowa;
na te Mea Tapu o Iharaira tenei i hanga.

<span id="an_41:21">41:21</span> ¶ Kawea mai ta koutou totohe, e ai ta
Ihowa; whakaputaina mai a koutou kupu kaha, e ai ta te Kingi o Hakopa.

<span id="an_41:22">41:22</span> Me whakaputa mai e ratou, a me whakaatu
mai ki a tatou nga mea meake pono mai: whakaaturia mai e koutou nga mea
o te tuatahi, he pehea ranei, kia whakaaroarohia ai e tatou, kia
mohiotia ai to ratou mutunga iho; korerotia ranei ki a tatou nga mea e
puta a mua.

<span id="an_41:23">41:23</span> Whakaaturia nga mea e haere ake ana i
muri, kia mohio ai matou he atua koutou: tena ra, mahia he pai, he kino
ranei, kia wehi ai matou, kia kite ngatahi ai.

<span id="an_41:24">41:24</span> Nana, no te kahore koutou, ko a koutou
mahi no te kahore rawa; he mea whakarihariha te tangata nana koutou i
whiriwhiri.

<span id="an_41:25">41:25</span> Kua oho mai i ahau tetahi i te raki, a
kua tae mai ia; no te rerenga mai o te ra tetahi e karanga ana ki toku
ingoa: ko tona taenga mai ki nga rangatira, ano e eke ana ki te paru
pokepoke, ano ko te kaihanga rihi e takatakahi ana i te paru.

<span id="an_41:26">41:26</span> Na wai i whakaatu mai i te timatanga,
kia mohio ai tatou? na wai i nga wa onamata, mo ta tatou ki ake, He tika
tana? ae ra, kihai i whakaaturia e tetahi, ae ra, kihai i korerotia e
tetahi, kihai ano tetahi i rongo i a koutou korero.

<span id="an_41:27">41:27</span> Maku te kupu tuatahi ki Hiona, Nana,
tenei ratou: a ka hoatu e ahau ki Hiruharama he kaikawe i te rongo pai.

<span id="an_41:28">41:28</span> I titiro ano ahau, a kahore he tangata;
na i roto i enei katoa kahore he kaiwhakatakoto whakaaro hei whakahoki
kupu mai i taku uinga ki a ratou.

<span id="an_41:29">41:29</span> Nana, ko ratou katoa he horihori kau;
he kore noa iho a ratou mahi: ko a ratou whakapakoko whakarewa he hau,
he mea tikangakore.

<span id="an_42:1">42:1</span> ¶ Nana, taku pononga e tautokona ake nei
e ahau, taku i whiriwhiri ai, ahuareka tonu toku ngakau ki a ia: ka
waiho e ahau toku wairua ki runga ki a ia; mana e whakapuaki te whakawa
ki nga tauiwi.

<span id="an_42:2">42:2</span> E kore ia e hamama, e kore ano tona reo e
ara, e kore e rangona i te ara.

<span id="an_42:3">42:3</span> Ko te kakaho kope e kore e whatiia
porokeretia e ia: e kore hoki te muka whakapaowa e tineia e ia: ka
whakapuakina e ia te whakawa i runga i te pono.

<span id="an_42:4">42:4</span> E kore ia e ngoikore, e kore e
ngakaukore, kia takoto ra ano i a ia te whakawa ki te whenua: ka tatari
ano nga motu ki tana ture.

<span id="an_42:5">42:5</span> ¶ Ko te kupu tenei a te Atua, a Ihowa,
nana nei nga rangi i hanga, i hora; nana nei i takoto ai te whenua me
nga mea ano e puta mai ana i reira; nana nei i homai he manawa ki o
reira tangata, me te wairua ano ki te hunga e haereere ana i reira.

<span id="an_42:6">42:6</span> He mea karanga koe naku, na Ihowa, i
runga i te tika, maku ano tou ringa e pupuri, maku koe e tiaki, ka hoatu
ano koe e ahau hei kawenata ki te iwi, hei marama mo nga tauiwi;

<span id="an_42:7">42:7</span> Hei whakatitiro i nga kanohi matapo, hei
whakaputa mai i nga herehere i roto i te whare e tutaki tonu ana, i te
hunga e noho ana i te pouri, i roto i te whare herehere.

<span id="an_42:8">42:8</span> Ko Ihowa ahau: ko toku ingoa tena: e kore
ano e tukua e ahau toku kororia ki tetahi atu, toku whakamoemiti ki te
whakapakoko.

<span id="an_42:9">42:9</span> Nana, kua puta mai nga mea o mua, he mea
hou enei e whakaaturia nei e ahau: i te mea kahore ano kia pihi noa ka
korerotia nei e ahau ki a koutou.

<span id="an_42:10">42:10</span> Waiatatia ki a Ihowa he waiata hou, me
te whakamoemiti ki a ia i te pito o te whenua, e te hunga e haere ana ki
raro, ki te moana, e o reira tini mea, e nga motu, e nga tangata e noho
ana i reira.

<span id="an_42:11">42:11</span> No reira kia nui te reo o te koraha, o
nga pa ano o reira, o nga kainga, e nohoia ana e Kerara; kia waiata nga
tangata o Here, kia hamama ratou i runga i te tihi o nga maunga.

<span id="an_42:12">42:12</span> Kia whakakororiatia a Ihowa e ratou,
kia kauwhautia te whakamoemiti ki a ia i nga motu.

<span id="an_42:13">42:13</span> ¶ Ka puta mai a Ihowa, ko te ahua kei
to te tangata marohirohi; ka whakaoho i te hae ka pera i te tangata
whawhai; ka karanga, ae ra, ka hamama; ka kaha noa atu i ona hoariri.

<span id="an_42:14">42:14</span> Ka roa nei taku whakamorokitanga, i
whakarongo puku ahau, whakakoromaki tonu; katahi nei ahau ka aue, ka
pera me te wahine e whanau ana; ka whakahotu ahau, ka kahekahe ngatahi.

<span id="an_42:15">42:15</span> Ka whakaururuatia e ahau nga maunga me
nga pukepuke, ka maroke i ahau nga otaota katoa o reira; ka meinga nga
awa hei motu, ka maroke ano i ahau nga harotoroto.

<span id="an_42:16">42:16</span> Ka kawea ano e ahau nga matapo ma te
ara kihai nei ratou i mohio: ka meinga te pouri hei marama ki to ratou
aroaro, me nga wahi kopikopiko kia tika. Ka meatia enei mea e ahau ki a
ratou, e kore ano ahau e whakarere i a ratou.

<span id="an_42:17">42:17</span> Ka hoki ratou ki muri, nui atu to ratou
whakama, to te hunga e whakawhirinaki ana ki nga whakapakoko, e mea ana
ki te mea whakarewa, Ko koutou o matou atua.

<span id="an_42:18">42:18</span> ¶ Whakarongo, e nga turi; titiro, e nga
matapo, kia kite ai koutou.

<span id="an_42:19">42:19</span> Ko wai atu te matapo? ko taku pononga
nei anake; ko wai te turi hei rite mo taku pononga i unga nei e ahau? ko
wai te matapo hei rite mo te tangata e mau nei tana rongo ki ahau? ko
wai te matapo hei rite mo ta Ihowa pononga?

<span id="an_42:20">42:20</span> He maha nga mea e kitea ana e koe, heoi
kahore e mahara: e puare ana ona taringa, heoi kahore e rongo.

<span id="an_42:21">42:21</span> Pai tonu mai a Ihowa, he whakaaro ki
tona tika; ka whakanuia e ia te ture, ka whakahonoretia.

<span id="an_42:22">42:22</span> Ko tenei iwi ia he pahuatanga, he
taonga parau; he mea mahanga ratou katoa i roto i nga rua, ngaro tonu i
roto i te whare herehere, hei pahuatanga ratou, kahore hoki he
kaiwhakaora; hei taonga parau; kahore hoki he tangata e ki ana,
Whakahokia.

<span id="an_42:23">42:23</span> Ko wai i roto i a koutou e whai taringa
ki tenei? ko wai e mahara mai, e whakarongo mai, mo nga wa hoki o muri?

<span id="an_42:24">42:24</span> Na wai a Hakopa i tuku hei taonga
parau? a Iharaira hoki hei meatanga ma nga kaipahua? he teka ianei na
Ihowa? kua hara nei hoki tatou ki a ia, kinai hoki ratou i pai kia haere
i ana ara, kihai i whakarongo ki tana ture.

<span id="an_42:25">42:25</span> Na reira ringihia ana e ia te aritarita
o tona riri ki a ia, me te pakanga kaha; wera ana ia i tetahi taha, i
tetahi taha, te mohio ia; tahuna ana ia, heoi kihai tona ngakau i
mahara.

<span id="an_43:1">43:1</span> ¶ Na inaianei ko te kupu tenei a Ihowa, a
tou kaihanga, e Hakopa, a tou kaiwhakaahua, e Iharaira, Kaua e wehi: kua
oti nei hoki koe te hoko e ahau, kua karangatia e ahau tou ingoa; naku
koe.

<span id="an_43:2">43:2</span> Ka haere koe i roto i te wai, ko ahau hei
hoa mou; i nga awa ano, e kore e huri mai ki runga i a koe; ki te haere
koe i roto i te ahi, e kore koe e wera, e kore ano te mura e ka ki a
koe.

<span id="an_43:3">43:3</span> Ko Ihowa hoki ahau, ko tou Atua, ko te
Mea Tapu o Iharaira, ko tou kaiwhakaora: i hoatu e ahau a Ihipa hei utu
mou, a Etiopia raua ko Tepa hei wahi mou.

<span id="an_43:4">43:4</span> I te mea he taonga nui koe ki taku
titiro, he mea e whakahonoretia ana, a i arohaina koe e ahau; mo reira
ka hoatu e ahau he tangata mo tou turanga, he iwi hoki hei utu mou kia
ora.

<span id="an_43:5">43:5</span> Kaua e wehi: kei a koe nei hoki ahau: ka
kawea mai e ahau ou uri i te rawhiti, ka kohikohia mai koe i te uru.

<span id="an_43:6">43:6</span> Ka mea ahau ki te raki, Homai; ki te
tonga, Kaua e kaiponuhia: kawea mai aku tama i tawhiti, aku tamahine i
te pito o te whenua;

<span id="an_43:7">43:7</span> Te hunga katoa i huaina nei toku ingoa mo
ratou: naku hoki ratou i hanga hei whakakororia moku: naku ia i
whakaahua, naku hoki ia i mahi.

<span id="an_43:8">43:8</span> ¶ Whakaputaina mai nga matapo he kanohi
nei o ratou, nga turi he taringa nei o ratou.

<span id="an_43:9">43:9</span> Kia huihui nga iwi katoa, kia rupeke tahi
nga tauiwi: ko wai i roto i a ratou hei whakaatu i tenei, hei korero i
nga mea o mua ki a tatou? kia homai e ratou o ratou kaiwhakaatu, kia
whakatikaia atu ai ta ratou: ma ratou ranei e whakarongo, e mea mai, He
pono.

<span id="an_43:10">43:10</span> Ko koutou hei whakaatu mo taku, e ai ta
Ihowa, me taku pononga i whiriwhiria e ahau, kia mohio ai koutou, kia
whakapono ai ki taku, kia matau ai ko ahau ia, kahore he Atua i
whakaahuatia i mua i ahau, kahore hoki tetahi i muri i ahau.

<span id="an_43:11">43:11</span> Ko ahau, ko ahau nei ano, a Ihowa;
kahore atu hoki he kaiwhakaora, ko ahau anake.

<span id="an_43:12">43:12</span> Naku i whakaatu, naku hoki i whakaora,
naku ano i korero, i te mea kahore he atua ke i roto i a koutou: na ko
koutou hei kaiwhakaatu moku, e ai ta Ihowa, a ko te Atua ahau.

<span id="an_43:13">43:13</span> Ae ra, i te mea kahore ano he ra ko
ahau tenei; e kore hoki tetahi e whakaora ake i roto i toku ringa: maku
e mahi, ko wai hoki hei whakakahore?

<span id="an_43:14">43:14</span> ¶ Ko te kupu tenei a Ihowa, a to koutou
kaihoko, a te Mea Tapu o Iharaira, He whakaaro ki a koutou i unga
tangata ai ahau ki Papurona, a ka mauria mai e ahau ratou katoa, he
mawhiti mai, ara nga Karari i runga i nga kaipuke i harakoa ai ratou.

<span id="an_43:15">43:15</span> Ko Ihowa ahau, ko to koutou Mea Tapu,
ko te kaihanga o Iharaira, ko to koutou Kingi.

<span id="an_43:16">43:16</span> Ko te kupu tenei a Ihowa nana nei i
homai te ara i te moana, te huarahi i roto i nga wai kaha;

<span id="an_43:17">43:17</span> Nana nei i whakaputa mai te hariata, te
hoiho, te ope, me te kaha; takoto tahi ana ratou, te ara ki runga: kua
keto ratou, kua tineia, ano he muka.

<span id="an_43:18">43:18</span> Kaua e mahara ki nga mea o mua; ko nga
mea onamata kaua e whakaaroa.

<span id="an_43:19">43:19</span> Tenei ahau te mahi nei i te mea hou;
akuanei te tupu ai: e kore ranei e mohiotia e koutou? ka oti i ahau he
ara i te koraha, he awa i te titohea.

<span id="an_43:20">43:20</span> Ka whakakororiatia ahau e nga kararehe
o te parae, e nga kirehe mohoao, e nga otereti; no te mea ka hoatu e
ahau he wai i te koraha, he awa i te titohea, hei inu ma taku iwi, ma
taku i whiriwhiri ai;

<span id="an_43:21">43:21</span> Ma te iwi i whakaahuatia e ahau maku,
ma ratou e kauwhau te whakamoemiti moku.

<span id="an_43:22">43:22</span> ¶ Na kihai nei koe i karanga ki ahau, e
Hakopa; kua hoha koe ki ahau e Iharaira.

<span id="an_43:23">43:23</span> Kihai i kawea mai e koe ki ahau au hipi
hei tahunga tinana; kihai ano ahau i whakakororiatia ki au patunga tapu.
Kahore aku whakamahi i a koe ki te whakahere, kihai ano koe i ngenge, i
te meatanga i te whakakakara.

<span id="an_43:24">43:24</span> Kihai i hokona e koe he kakaho reka
maku ki te moni, kihai hoki ahau i makona i te ngako o au patunga tapu;
engari i whakamahia ahau e koe ki ou hara, mauiui ana ahau i au mahi he.

<span id="an_43:25">43:25</span> Ko ahau, ko ahau nei ano, te kaimuru
atu i ou he, he whakaaro ano ki ahau: e kore ano ou hara e maharatia e
ahau.

<span id="an_43:26">43:26</span> Whakamaharatia ahau; tatou ka whakawa
ki a tatou ano; korerotia e koe tau, kia whakatikaia ai koe.

<span id="an_43:27">43:27</span> Ko tou papa tuatahi, i hara; ko ou
kaiwhakaako, whakakeke ana ki ahau.

<span id="an_43:28">43:28</span> Na reira whakapokea iho e ahau nga
rangatira o te wahi tapu, a hoatu ana e ahau a Hakopa ki te kanga, a
Iharaira ki te tawai.

<span id="an_44:1">44:1</span> ¶ Na whakarongo, e taku pononga, e
Hakopa, e Iharaira, e taku i whiriwhiri ai.

<span id="an_44:2">44:2</span> Ko te kupu tenei a Ihowa, a tou kaihanga,
nana nei koe i whakaahua i roto i te kopu, mana nei koe e awhina, Kaua e
wehi, e Hakopa, e taku pononga, e Iehuruna, e taku i whiriwhiri ai.

<span id="an_44:3">44:3</span> No te mea ka ringihia e ahau he wai ki
runga ki te tangata matewai, he awa ki te wahi maroke: ka ringihia e
ahau toku wairua ki ou uri, taku manaaki ki tau whanau.

<span id="an_44:4">44:4</span> A ka tupu ratou i waenga taru, ano he
wirou i te taha o nga rerenga wai.

<span id="an_44:5">44:5</span> Ka ki ake tenei, Na Ihowa ahau; ko tetahi
atu, karangatia ana e ia ko Hakopa hei ingoa mona; ko tetahi atu,
tuhituhi ana tona ringa ki a Ihowa, whakahuatia ake e ia ko Iharaira hei
ingoa mona.

<span id="an_44:6">44:6</span> Ko te kupu tenei a Ihowa, a te Kingi o
Iharaira, a tona kaihoko ano, a Ihowa o nga mano, Ko ahau te tuatahi ko
ahau ano te mutunga; Kahore atu hoki he atua, ko ahau anake.

<span id="an_44:7">44:7</span> Ko wai hoki hei rite moku, hei karanga,
hei whakaatu, hei whakarite kia noho rarangi, mai o toku whakaritenga i
te iwi onamata? a ma ratou e whakaatu nga mea meake puta mai, me nga mea
ano e puta a mua.

<span id="an_44:8">44:8</span> Kaua e wehi, kaua e pawera: kihai ianei i
korerotia e ahau ki a koe nga mea onamata, i whakaaturia hoki? ko koutou
ano hei kaiwhakaatu moku. Tera atu ranei tetahi atua ke? ae ra, kahore
he kamaka; kahore ahau e mohio ki tetahi.

<span id="an_44:9">44:9</span> ¶ Ko nga kaiwhakaahua o te whakapakoko,
he horihori katoa ratou; kahore hoki he pai o a ratou mea ahuareka: ko o
ratou kaiwhakaatu kahore e kite, kahore e mohio; e whakama ai ratou.

<span id="an_44:10">44:10</span> Ko wai te kaiwhakaahua o tetahi atua,
te kaiwhakarewa ranei o te whakapakoko kahore nei ona pai?

<span id="an_44:11">44:11</span> Nana, ko ona hoa katoa, ka whakama: ko
nga kaimahi ano, he tangata nei ratou: kia huihui mai ratou katoa, tu
ai. Ka wehi, ka whakama ngatahi.

<span id="an_44:12">44:12</span> E hangaia ana e te parakimete he toki,
ka mahi i roto i nga waro, whakaahuatia ana e ia ki te hama, puta ana te
kaha o tona ringa ki te mahi i taua mea; ka hemo ano ia i te kai, kore
noa iho he kaha; kahore e inu i te wai, mauiui noa iho.

<span id="an_44:13">44:13</span> Ko te kamura, whakamarokia mai ana e ia
te aho, tuhia iho e ia ki te pene, mahia ana e ia ki te waru; tohungia
ana e ia ki te kapehu, mahia ana e ia kia rite ki te ahua o te tangata,
ki te ataahua ano o te tangata; hei mea mo roto i te whare.

<span id="an_44:14">44:14</span> Tuaina ana e ia he hita mana, tikina
ana e ia te kaiperi, me te oki, a whakapakaritia ana e ia mana tetahi i
roto i nga rakau o te ngahere; whakatokia ana e ia te ahe hei whakatupu
ma te ua.

<span id="an_44:15">44:15</span> Katahi ka waiho hei wahie ma te
tangata: ka tangohia hoki e ia tetahi wahi hei whakamahana i a ia; ina,
whakaungia ana e ia, hei tunu taro; na kei te hanga ano ia i tetahi
atua, koropikoria atu ana e ia; mahia ana e ia hei whakapakoko, tapapa
to nu atu ki reira.

<span id="an_44:16">44:16</span> Ko tetahi wahi o taua rakau, e tahuna
ana e ia ki te ahi, ko tetahi wahi, hei mea i te kikokiko hei kai mana;
tunua ana e ia tana e tunu ai, a ka makona: ae ra, ka mahana ano ia, a
ka mea, Ha, kua mahana ahau, kua kite i te ahi.

<span id="an_44:17">44:17</span> Ko te toenga, hanga ake e ia hei atua,
hei whakapakoko mana: tapapa ana ia, koropiko ana, inoi ana ki taua mea,
ka mea, Whakaorangia ahau; ko koe nei hoki toku atua.

<span id="an_44:18">44:18</span> Kahore ratou e mohio, kahore e mahara;
no te mea kua araia e ia o ratou kanohi kei kite, o ratou ngakau kei
matau.

<span id="an_44:19">44:19</span> Kahore hoki e anga ake te ngakau o
tetahi, kahore e mohio, kahore e matau, e ki ake ai ia, Ko tetahi wahi o
tenei i tahunga e ahau ki te ahi; i tunua ano e ahau he taro ki ona
ngarahu, tunua ana e ahau he kikokiko, kainga ake e ahau; a kia meing a
e ahau te toenga o taua rakau hei mea whakarihariha? me tapapa ranei
ahau ki te take rakau?

<span id="an_44:20">44:20</span> Ko tana kai, he pungarehu; kua
tinihangatia tona ngakau, a ngau ke ana ia, te whakaora ia i tona
wairua, te ki ake ranei, Kahore ranei he korero teka i toku matau?

<span id="an_44:21">44:21</span> ¶ Kia mahara ki enei, e Hakopa, e
Iharaira; he pononga hoki koe naku; naku koe i whai ahua ai, he pononga
hoki koe naku: e Iharaira, e kore koe e wareware i ahau.

<span id="an_44:22">44:22</span> Ko ou he, murua ake e ahau, me te mea
he kapua matotoru; ko ou hara, me te mea he kapua: hoki mai ki ahau;
naku hoki koe i hoko.

<span id="an_44:23">44:23</span> Waiata, e nga rangi, he mahi hoki tenei
na Ihowa. Hamama, e nga wahi o raro rawa o te whenua. Kia pakaru mai ta
koutou waiata, e nga maunga, e te ngahere, e nga rakau katoa o reira; no
te mea kua oti a Hakopa te hoko e Ihowa, kua whai kororia ia i a
Iharaira.

<span id="an_44:24">44:24</span> Ko te kupu tenei a Ihowa, a tou
kaihoko, nana nei koe i whai ahua ai, no roto mai ano i te kopu, Ko
Ihowa ahau, ko te kaihanga o nga mea katoa, naku anake nga rangi i hora,
naku i takoto ai te whenua: ko wai toku hoa?

<span id="an_44:25">44:25</span> Ko nga tohu a te hunga korero teka he
ana i a ia, ko nga tohunga tuaahu whakahaurangitia ana e ia; ko te hunga
whakaaro nui, whakahokia ana e ia ki muri, ko to ratou matauranga,
whakapoauautia iho.

<span id="an_44:26">44:26</span> Mana pu i a ia te kupu a tana pononga,
te whakaaro a ana karere rite rawa i a ia; ko tana kupu ki Hiruharama,
Ka nohoia koe; ki nga pa o Hura, Ka hanga koutou; maku ano e whakaara
ona wahi kua ururuatia.

<span id="an_44:27">44:27</span> Ko tana kupu ki te rire, Kia mimiti:
maku ano e whakamaroke ou awa.

<span id="an_44:28">44:28</span> Ko tana kupu mo Hairuha, He hepara ia
naku, ka rite ano i a ia taku katoa i pai ai; mana hoki e ki ki
Hiruharama, Ka hanga koe; a ki te temepara, Ka whakatakotoria ou
turanga.

<span id="an_45:1">45:1</span> ¶ Ko te kupu tenei a Ihowa ki tana i
whakawahi ai, ki a Hairuha, he mea pupuri nei naku tona ringa matau, kia
pehia ai e ia nga iwi ki raro i a ia; maku ano e wewete to nga hope o
nga kingi; ko nga tatau ka whakapuaretia ki tona aroaro; e kore ano nga
kuwaha e tutakina.

<span id="an_45:2">45:2</span> Ko ahau e haere i mua i a koe, ki te
whakatikatika i nga wahi tapokopoko: ko nga tatau parahi ka pakaru i
ahau; ka tapahia ano e ahau nga tutaki rino.

<span id="an_45:3">45:3</span> Ka hoatu ano e ahau ki a koe nga taonga o
te pouri, me nga mea huna o nga wahi ngaro, kia mohio ai koe ko Ihowa
ahau, e whakahua atu nei i tou ingoa, ko te Atua o Iharaira.

<span id="an_45:4">45:4</span> He whakaaro naku ki taku pononga, ki a
Hakopa, ki a Iharaira, ki taku i whiriwhiri ai, na reira koe, tou ingoa,
i karangatia ai e ahau: whakahuatia ana e ahau tou ingoa i te mea kahore
ano koe kia mohio ki ahau.

<span id="an_45:5">45:5</span> ¶ Ko Ihowa ahau, kahore atu hoki; kahore
ke atu he atua, ko ahau anake: maku koe e whitiki, ahakoa kahore koe i
mohio ki ahau:

<span id="an_45:6">45:6</span> Kia mohio ai te hunga i te rawhiti, me o
te uru, kahore atu, ko ahau anake. Ko Ihowa ahau, kahore ke atu.

<span id="an_45:7">45:7</span> Naku te marama i whai ahua ai, naku i
hanga te pouri; ko ahau te kaihohou rongo, te kaihanga ano o te kino: ko
ahau, ko Ihowa, te kaimahi o enei mea katoa.

<span id="an_45:8">45:8</span> Maturuturu iho, e nga rangi i runga; kia
ringihia mai ano he tika e nga kapua; kia puare te whenua, kia hua te
whakaora, kia wana ngatahi te tika; naku, na Ihowa, taua mea i hanga.

<span id="an_45:9">45:9</span> Aue te mate mo te tangata e totohe ana ki
tona Kaiwhakaahua! He maramara rihi i roto i nga maramara rihi o te
oneone! E mea ake ranei te paru ki tona kaiwhakaahua, He aha tau e mahi
na? e mea ranei tau i hanga ai, Kahore ona ringa?

<span id="an_45:10">45:10</span> Aue te mate mo te tangata e mea ana ki
tona papa, He aha tau kua whanau nei? ki te wahine ranei, He aha te mea
ka whakamamae na koe?

<span id="an_45:11">45:11</span> ¶ Ko te kupu tenei a Ihowa, a te Mea
Tapu o Iharaira, a tona Kaiwhakaahua ano, Uia mai ki ahau nga mea e puta
mai a mua; ko nga meatanga ki aku tamariki, ki te mahi hoki a oku ringa,
whakahaua mai ahau e koe.

<span id="an_45:12">45:12</span> Naku i mahi te whenua, i hanga hoki nga
tangata o runga: naku, na oku ringa i hora nga rangi; ko o ratou mano
katoa he mea whakahau naku.

<span id="an_45:13">45:13</span> Naku ia i whakaara ake i runga i te
tika, maku ano e whakatikatika ona ara katoa: ko ia hei hanga i toku pa,
hei tuku i aku parau kia haere, kahore hoki he utu, kahore he moni
whakapati, e ai ta Ihowa o nga mano.

<span id="an_45:14">45:14</span> Ko te kupu tenei a Ihowa, Ko nga mauiui
o Ihipa, ko nga taonga hokohoko o Etiopia, ko nga Tapeani, he tangata
roroa, ka tae mai ki a koe, a ka riro i a koe; ka whai ratou i a koe; ka
tae mekameka mai, ka piko ki a koe, ka mea, He pono kei roto i a koe te
Atua, kahore atu hoki, kahore he Atua.

<span id="an_45:15">45:15</span> He pono he Atua koe e whakangaro ana i
a koe, e te Atua o Iharaira, e te Kaiwhakaora.

<span id="an_45:16">45:16</span> Ka whakama, ae ra, ka numinumi kau
ratou katoa; ka riro ngatahi ki te whakama nga kaimahi o nga
whakapakoko.

<span id="an_45:17">45:17</span> Ko Iharaira ia, ka ora i roto i a
Ihowa, he whakaoranga pumau tonu. E kore koutou e whakama, e kore e
numinumi a ake ake.

<span id="an_45:18">45:18</span> Ko te kupu hoki tenei a Ihowa, a te
kaihanga o nga rangi; ko ia te Atua; nana i whakawhaiahua te whenua,
nana i mahi; nana i whakapumau, kihai i hanga e ia hei takoto kau, i
whakaahuatia e ia hei nohoanga. Ko Ihowa ahau, kahore ke atu.

<span id="an_45:19">45:19</span> Kihai ahau i korero i te wahi ngaro, i
te wahi pouri o te whenua; kihai ahau i mea ki te uri o Hakopa, Rapua
ahau, he mea noa iho. Ko taku korero, ko ta Ihowa, kei te tika, e
whakaatu ana i nga mea e rite ana.

<span id="an_45:20">45:20</span> ¶ Huihui, haere mai, whakatata ngatahi
mai, e nga oranga o nga iwi: kahore he mohio o te hunga e mau ana i te
rakau o ta ratou whakapakoko, e inoi ana ki te atua e kore nei e
whakaora.

<span id="an_45:21">45:21</span> Whakaaturia, kawea mai kia tata, kia
whakatakoto whakaaro ngatahi ratou: na wai tenei i korero i mua riro na
wai i whakaatu i nga wa onamata? He teka ianei naku, na Ihowa? Kore atu
hoki he atua, ko ahau anake; he Atua tika, he kaiwhakaora; kahor e ke
atu, ko ahau anake.

<span id="an_45:22">45:22</span> Tahuri mai ki ahau, kia ora ai koutou,
e nga pito katoa o te whenua: ko te Atua hoki ahau, kahore ke atu.

<span id="an_45:23">45:23</span> Kua waiho ahau e ahau ano hei oati; kua
puta atu te kupu i toku mangai i runga i te tika, e kore ano e hoki mai,
ara ka tuturi nga turi katoa ki ahau, ka oati mai ano nga arero katoa;

<span id="an_45:24">45:24</span> Ka mea mai tetahi ki ahau, Kei a Ihowa
anake te tika, te kaha: ka haere mai ki a ia nga tangata, a ko nga
tangata katoa i riri ki a ia ka whakama.

<span id="an_45:25">45:25</span> Ma Ihowa ka tika ai, ka whakamanamana
ai te uri katoa o Iharaira.

<span id="an_46:1">46:1</span> ¶ Kua piko a Pere, kua tuohu a Nepo; kei
runga i te kirehe, i te kararehe a ratou whakapakoko: ko nga mea e haria
haeretia ana e koutou ka meinga hei kawenga, hei taimaha ki te kararehe
mauiui ra.

<span id="an_46:2">46:2</span> Tuohu ana ratou, piko ngatahi ana; kihai
i taea te pikaunga te pupuri, heoi ko ratou nei ano ka riro hei parau.

<span id="an_46:3">46:3</span> Whakarongo ki ahau, e te whare o Hakopa,
e nga morehu katoa o te whare o Iharaira, he mea waha nei koutou naku no
te kopu mai ano, he mea pikau no roto mai ra ano i te puku.

<span id="an_46:4">46:4</span> Tae noa atu ki to koutou koroheketanga ko
ahau tenei, ka pikaua ano koutou e ahau a hina noa; naku i mahi, maku
ano e mau, maku ano e pikau, maku ano e whakaora.

<span id="an_46:5">46:5</span> ¶ Ki ta koutou kei to wai he ahua moku?
ko wai e rite ana ki ahau? me whakarite ahau ki a wai, e kotahi ai to
maua ahua?

<span id="an_46:6">46:6</span> Ko te hunga e tahoro ana i te koura i te
peke, e pauna ana i te hiriwa ki te pauna, kei te utu i te kaitahu
koura, hanga ake e ia hei atua; tapapa ana ratou, koropiko ana.

<span id="an_46:7">46:7</span> Amohia ana ia e ratou i runga i te
pokohiwi, pikaua ana, kua waiho e ratou ki tona wahi, tu ana ia; te taea
e ia te nekeneke atu i tona wahi: ka karanga ano hoki tetahi ki a ia,
heoi e kore ia e whakahoki kupu, e kore e whakaora i a ia i roto i t ona
mate.

<span id="an_46:8">46:8</span> Mahara ki tenei, whakatane, whakahokia ki
te ngakau, e te hunga poka ke.

<span id="an_46:9">46:9</span> Maharatia nga mea tuatahi onamata: ko
ahau hoki te Atua, kahore ke atu; ko ahau te Atua, kahore hoki tetahi
hei rite moku.

<span id="an_46:10">46:10</span> I te timatanga e whakaatu ana i nga mea
o te mutunga, a i nga wa onamata ko nga mea kahore ano i meatia; i ki
ahau, Ko te whakaaro i whakatakotoria e ahau mau tonu, ka oti ano i ahau
taku katoa i pai ai.

<span id="an_46:11">46:11</span> Ka karangatia hoki e ahau he manu kai
kino i te rawhiti, ko te tangata kei a ia toku whakaaro i te whenua
tawhiti; ina, kua korerotia nei e ahau, ka whakaputaina ano e ahau; kua
takoto i ahau, ka oti ano i ahau.

<span id="an_46:12">46:12</span> Whakarongo ki ahau, e te hunga ngakau
pakari, e matara atu ana i te tika:

<span id="an_46:13">46:13</span> Ka kawea mai e ahau toku tika kia tata;
e kore e matara atu; e kore ano taku whakaora e roa; ka whakawhiwhia ano
e ahau a Hiona ki te whakaora, mo Iharaira, mo toku kororia.

<span id="an_47:1">47:1</span> ¶ Haere iho, e noho ki te puehu, e te
tamahine wahine a Papurona: e noho ki te whenua, kahore he torona, e te
tamahine a nga Karari; e kore hoki koe e kiia i muri he kiri angiangi,
he whakatarapi.

<span id="an_47:2">47:2</span> E mau ki nga kohatu mira, hurihia he
paraoa: tangohia ake tou arai, huhua ake te waewae, kia takoto kau te
huha; e whiti i nga awa.

<span id="an_47:3">47:3</span> Ka kitea ou wahi e takoto tahanga ana, ae
ra ka kitea tou mea e whakama ai koe: ka rapu utu ahau, e kore ano e
whakaae ki tetahi tangata.

<span id="an_47:4">47:4</span> Ko to tatou kaihoko, ko Ihowa o nga mano
tona ingoa, ko te Mea Tapu o Iharaira.

<span id="an_47:5">47:5</span> Noho kupukore, haere ki te pouri, e te
tamahine a nga Karari; e kore hoki koe e kiia i muri, ko te wahine
rangatira o nga kingitanga.

<span id="an_47:6">47:6</span> I riri ahau ki taku iwi, i whakapokea
toku kainga tupu; tukua ana e ahau ki tou ringa; kihai i puta tou aroha
ki a ratou, whakataimahatia rawatia iho e koe tau ioka ki te kaumatua.

<span id="an_47:7">47:7</span> ¶ I mea ano koe, Hei wahine rangatira
ahau ake ake: na kihai noa iho tou ngakau i mea ki enei mea; kihai koe i
mahara ki tona mutunga.

<span id="an_47:8">47:8</span> Na whakarongo aianei ki tenei, e te
wahine e whai na ki nga ahuareka, e noho kore wehi na, e mea na i roto i
tou ngakau, Tenei ahau, kahore atu hoki, ko ahau anake; e kore ahau e
noho pouaru, e kore ahau e mohio ki te matenga o nga tamariki.

<span id="an_47:9">47:9</span> Otira ka pa whakarere enei e rua ki a koe
i te ra kotahi, te matenga o nga tamariki, te pouarutanga; ka pa enei ki
a koe i tona tonuitanga, ahakoa te nui o au mahi makutu, te maha rawa o
au whaiwhaia.

<span id="an_47:10">47:10</span> I whakawhirinaki hoki koe ki tou kino,
i mea, Kahore he kaititiro moku: ko ou whakaaro nui me tou mohio, na ena
koe i whakangau ke; i mea ai koe i tou ngakau, Ko ahau tenei, kahore ke
atu, ko ahau anake.

<span id="an_47:11">47:11</span> Mo reira ka tae mai te kino ki a koe, e
kore tona putanga e mohiotia e koe, ka taka ano te he ki a koe, e kore e
taea e koe te karo; ka tae hohoro mai ano ki a koe te whakangaro, e kore
e mohiotia e koe.

<span id="an_47:12">47:12</span> Tena ra, e tu, me au whaiwhaia, me au
makutu maha, i mahia ra e koe i tou tamarikitanga ake, me kahore koe e
whai pai, me kahore tau e taea.

<span id="an_47:13">47:13</span> Kua hoha koe i te maha o nga whakaaro i
whakatakotoria e koe. Tena ra, kia tu nga kaiwhakaaro ki nga rangi, nga
kaititiro ki nga whetu, nga mea mohio ki nga marama, kia whakaorangia
koe e ratou i nga mea meake tupono ki a koe.

<span id="an_47:14">47:14</span> Nana, ka rite ratou ki te kakau witi,
ka wera i te ahi; e kore ratou e ora i te ngaunga a te ahi: ehara i te
ngarahu hei whakamahanatanga, ehara hoki i te ahi hei painatanga.

<span id="an_47:15">47:15</span> Na ka pera nga mea ki a koe, i mahi ai
koe ki reira: ko te hunga i hokohoko ki a koe mai i tou
taitamarikitanga, ka kotiti atu ratou ki tona wahi, ki tona wahi; kahore
he kaiwhakaora mou.

<span id="an_48:1">48:1</span> ¶ Whakarongo ki tenei, e te whare o
Hakopa, e te hunga kua huaina nei ko Iharaira hei ingoa mo koutou, kua
puta ake nei i roto i nga wai o Hura; e whakaoati ana i te ingo o Ihowa,
e whakahua ana i te Atua o Iharaira, ehara ia i te mea i runga i te
pono, i te tika.

<span id="an_48:2">48:2</span> Ki ta ratou karanga hoki, no te pa tapu
ratou, e okioki ana hoki ki te Atua o Iharaira; ko Ihowa o nga mano tona
ingoa.

<span id="an_48:3">48:3</span> He mea whakaatu naku nonamata nga mea o
mua; ae ra, i puta ano hoki aua mea i toku mangai, he mea korero naku;
kitea rawatia ake kua mahia e ahau, kua puta.

<span id="an_48:4">48:4</span> I mohio hoki ahau he pakeke koe, he uaua
rino hoki tou kaki, he parahi tou rae;

<span id="an_48:5">48:5</span> Na reira naku i whakaatu ki a koe
inamata; kiano i puta kua korerotia e ahau ki a koe: kei ki koe, Na taku
whakapakoko ena mahi, he mea whakahau enei na te mea i whaowhaoa e ahau,
na te mea i whakarewaina e ahau.

<span id="an_48:6">48:6</span> Kua rongo koe; tirohia tenei katoa: a e
kore ianei e whakaaturia e koutou? Kua korerotia nei e ahau ki a koe he
mea hou, he mea i muri i tenei wa, he mea huna, kihai i mohiotia e koe;

<span id="an_48:7">48:7</span> He mea hanga nonaianei, kahore hoki
inamata: i mua i tenei ra kihai i rangona e koutou; kei ki koe, Nana, i
mohiotia e ahau.

<span id="an_48:8">48:8</span> Ae ra, kihai koe i rongo, kihai i mohio;
ae ra, mai o mua kihai tou taringa i whakapuaretia: i mohio hoki ahau i
mahi tinihanga koe, a no te kopu ano koe i huaina ai he poka ke.

<span id="an_48:9">48:9</span> ¶ Ka whakaaro ahau ki toku ingoa, a ka
puhoi toku riri; ka whakaaro ki te whakamoemiti ki ahau, a ka pehi i
taku ki a koe, kei hatepea atu koe.

<span id="an_48:10">48:10</span> Kua oti ou para te tahi e ahau, ehara
ia i te mea hei hiriwa; he mea whiriwhiri koe naku i roto i te oumu, i
te tangi.

<span id="an_48:11">48:11</span> He whakaaro ki ahau, he whakaaro ki
ahau, i meatia ai tenei e ahau: kia whakapokea koia toku ingoa? e kore
ano toku kororia e hoatu e ahau ki tetahi atu.

<span id="an_48:12">48:12</span> Whakarongo ki ahau, e Hakopa, e
Iharaira, e taku i karanga ai; ko ahau ia, ko ahau te tuatahi, ko ahau
ano te mutunga.

<span id="an_48:13">48:13</span> Ae ra, na toku ringa i whakatakoto nga
turanga o te whenua, na toku matau i hora nga rangi; ki te karangatia
ratou e ahau, ka tu ngatahi ratou.

<span id="an_48:14">48:14</span> Huihui mai, e koutou katoa, whakarongo
hoki; na wai o ratou enei mea i whakaatu? He mea aroha ia na Ihowa; ka
oti i a ia tana i pai ai ki Papurona, ka pa ano tona ringa ki nga
Karari.

<span id="an_48:15">48:15</span> Naku, naku te kupu, ae ra, he mea
karanga ia naku, naku ia i kawe mai, ka tika ano i a ia tona ara.

<span id="an_48:16">48:16</span> ¶ Whakatata mai ki ahau, whakarongo ki
tenei; ko taku, no te timatanga ra ano ehara i te korero puku: i nga wa
o aua mea, i reira ahau; na, inaianei na te Ariki, na Ihowa ahau i unga
mai, na tona wairua ano.

<span id="an_48:17">48:17</span> Ko te kupu tenei a Ihowa, a tou
kaihoko, a te Mea Tapu o Iharaira, Ko Ihowa ahau, ko tou Atua e whakaako
nei i a koe ki te pai mou, e arahi nei i a koe i te ara e haere ai koe.

<span id="an_48:18">48:18</span> Aue, me i rongo koe ki aku whakahau,
ina, kua rite ki te awa te mau o te rongo ki a koe; ko tou tika, koia
ano kei nga ngaru o te moana.

<span id="an_48:19">48:19</span> Kua rite ano ou uri ki te onepu, nga
whanau o ou whekau ki te kirikiri o reira; ko tona ingoa kihai i hatepea
atu, kihai i whakangaromia i toku aroaro.

<span id="an_48:20">48:20</span> Haere atu i Papurona, e rere i roto i
nga Karari; kia waiata te reo i a koutou e whakaatu ana; korerotia
tenei, whakapuakina ki te pito o te whenua; ki atu, Kua oti i a Ihowa
tana pononga, a Hakopa te hoko.

<span id="an_48:21">48:21</span> Kihai ano ratou i matewai i a ia e
arahi ana i a ratou i nga koraha; i meinga e ia te wai mo ratou kia rere
i roto i te kamaka: i wahia e ia te kamaka, a pupu mai ana te wai.

<span id="an_48:22">48:22</span> Kahore he maunga rongo ki te hunga
kino, e ai ta Ihowa.

<span id="an_49:1">49:1</span> ¶ Whakarongo, e nga motu, ki ahau; kia
whai whakaaro, e nga iwi o tawhiti; na Ihowa ahau i karanga, no te kopu
mai ano; no nga whekau o toku whaea i whakahua ai ia i toku ingoa.

<span id="an_49:2">49:2</span> A meinga iho e ia toku mangai hei hoari
koi; huna ana ahau e ia ki te taumarumarunga iho o tona ringa; a meinga
ana ahau e ia hei pere kua oti te oro; kuhua ana ahau e ia ki tana papa
pere.

<span id="an_49:3">49:3</span> I mea ano ia ki ahau, Ko koe taku
pononga; ko Iharaira, mau ka whai kororia ai ahau.

<span id="an_49:4">49:4</span> Ko ahau ia i mea, Maumau mauiui noa ahau,
he kore noa iho, he tekateka noa i whakapaua ai e ahau toku kaha; raia,
kei a Ihowa he whakawa moku, kei toku Atua hoki he wahi maku.

<span id="an_49:5">49:5</span> Na akuanei, e ai ta Ihowa, nana nei ahau
i whakaahua i te kopu hei tangata mana, hei whakahoki mai i a Hakopa ki
a ia, kia kohikohia ai a Iharaira ki a ia; ka nui hoki ahau ki te aroaro
o Ihowa, ko toku Atua hoki hei kaha moku;

<span id="an_49:6">49:6</span> Ae ra, i mea ia, He mea nohinohi kia
waiho koe hei tangata maku, hei whakaara i nga iwi o Hakopa, hei
whakahoki mai i nga oranga o Iharaira: ka hoatu ano koe e ahau hei
marama ki nga tauiwi, kia ai koe hei whakaoranga maku, a te pito ra ano
o te ao.

<span id="an_49:7">49:7</span> ¶ Ko te kupu tenei a Ihowa, a te kaihoko
o Iharaira, a tona Mea Tapu hoki, ki ta te tangata e whakahawea nei, ki
ta te iwi e whakarihariha nei, ki te pononga a nga ariki, Ka kite nga
kingi, ka whakatika ano, ka koropiko hoki nga rangatira; he mea h oki na
Ihowa, he pono hoki ia, na te Mea Tapu o Iharaira; nana hoki koe i
whiriwhiri.

<span id="an_49:8">49:8</span> Ko te kupu tenei a Ihowa: No te ra
manakohanga atu i whakahoki kupu ai ahau ki a koe, no te ra whakaora
hoki i awhinatia ai koe e ahau; maku ano koe e tiaki, ka hoatu ano koe e
ahau hei kawenata mo te iwi, hei whakaara i te whenua, hei mea kia no
hoia nga kainga tupu kua ururuatia;

<span id="an_49:9">49:9</span> Hei mea ki nga herehere, Haere; ki te
hunga i te pouri, Whakaatu i a koutou: ka kai ratou ki nga ara, ka ai
hoki he wahi kai ma ratou ki nga pukepuke katoa.

<span id="an_49:10">49:10</span> E kore ratou e matekai, e kore ano e
matewai, e kore hoki te werawera, te ra ranei, e pakakinakina ki a
ratou; no te mea ko to ratou kaiatawhai hei arahi i a ratou; mana hoki
ratou e arahi ki nga puna wai.

<span id="an_49:11">49:11</span> A ka waiho e ahau oku maunga katoa hei
ara, ka whakateiteitia hoki oku huanui.

<span id="an_49:12">49:12</span> Nana, ka haere mai enei i tawhiti;
nana, ko ena i te raki, i te taha hoki ki te uru, ko ena hoki i te
whenua o Hinimi.

<span id="an_49:13">49:13</span> ¶ Waiata, e nga rangi; kia hari hoki, e
te whenua; kia pakaru mai ta koutou waiata, e nga maunga: ka whakamarie
hoki a Ihowa i tana iwi, ka aroha hoki ki ana kua tukinotia nei.

<span id="an_49:14">49:14</span> Otiia i mea a Hiona, Kua whakarerea
ahau e Ihowa, kua wareware ahau i toku Ariki.

<span id="an_49:15">49:15</span> Tera ranei e wareware i te wahine tana
kohungahunga, a kore ake ona aroha ki te tamaiti a tona kopu? E wareware
ano ratou: ko ahau nei, e kore ahau e wareware ki a koe.

<span id="an_49:16">49:16</span> Nana, kua taia koe e ahau ki nga kapu o
oku ringa; kei toku aroaro tonu ou taiepa.

<span id="an_49:17">49:17</span> Ka hohoro au tamariki; ka haere atu i
roto i a koe ou kaiwawahi, ou kaiwhakamoti.

<span id="an_49:18">49:18</span> ¶ Tahuri ake ou kanohi a karapoi noa,
titiro hoki; ka huihui katoa ena, ka haere mai ki a koe. E ora ana ahau,
e ai ta Ihowa, ina, ka kakahu koe i a ratou, ano he mea whakapaipai, ka
herehere hoki i a ratou ki a koe, kei nga mea o te wahine marena hou te
rite.

<span id="an_49:19">49:19</span> Na, ko ou wahi ururua, ko ou wahi kua
tuheatia me tou whenua kua huna, he pono ka kopiri rawa koe mo nga
kainoho, a ka matara atu ou kaiwhakamoti.

<span id="an_49:20">49:20</span> Ko nga tamariki i whakapania ai koe,
tera ano ratou e mea ki ou taringa, E kiki ana te wahi nei moku:
whakawateatia atu, kia noho ai ahau.

<span id="an_49:21">49:21</span> A ka mea koe i tou ngakau, Na wai enei
i whanau ai ki ahau, kua whakakorea nei aku tamariki i ahau, he moke, he
parau, he kopikopiko nei ahau? na wai ra enei i whakatupu ake? Nana, i
waiho mokemoke ahau: ko enei, i hea ra enei?

<span id="an_49:22">49:22</span> Ko te kupu tenei a te Ariki, a Ihowa,
Nana, ka ara atu toku ringa ki nga tauiwi, ka tu hoki taku kara ki nga
iwi: a ka maua mai e ratou au tama, awhi rawa ki o ratou uma, ka kawea
mai hoki au tamahine i runga i o ratou pokohiwi.

<span id="an_49:23">49:23</span> A hei matua atawhai mou nga kingi, ko a
ratou kuini hoki hei kaiwhakangote mou: ka piko iho ratou ki a koe,
tapapa rawa ki te whenua, ka mitimiti hoki i te puehu o ou waewae: a ka
mohio koe ko Ihowa ahau; e kore hoki te hunga e tatari ana ki aha u e
whakama.

<span id="an_49:24">49:24</span> ¶ Tera ranei e tangohia nga taonga
parau i te tangata kaha, e mawhiti ranei te tangata kua tika nei tona
hereherenga?

<span id="an_49:25">49:25</span> Na ko te kupu tenei a Ihowa, Ina, ka
tangohia mai nga herehere a te tangata kaha, ka whakahokia mai ano nga
taonga parau a te nanakia: ka ngangare ano ahau ki te tangata e ngangare
ana ki a koe, ka whakaora hoki i au tamariki.

<span id="an_49:26">49:26</span> A ka whangaia atu e ahau to ratou
kikokiko ake ma ou kaiwhakatupu kino; ka haurangi ano ratou i o ratou
ake toto, me te mea na te waina reka; a ka mohio nga kikokiko katoa ko
ahau, ko Ihowa, e whakaora nei i a koe, ko tou kaihoko hoki, ko te Mea
Nui o Hakopa.

<span id="an_50:1">50:1</span> ¶ Ko te kupu tenei a Ihowa, Kei hea ianei
te pukapuka whakarere o to koutou whaea, i whakarerea ai ia e ahau? Ko
wai ranei te tangata, i ahau ana moni, i hokona atu ai koutou e ahau ki
a ia? Nana, he kino no koutou i hokona atu ai koutou, na a kout ou mahi
whanoke ano i whakarerea ai to koutou whaea.

<span id="an_50:2">50:2</span> Na te aha i taku haerenga mai i kore ai
he tangata, he aha i taku karangatanga i kore ai tetahi e oho ake? kua
mutua koia toku ringa, te tau ai te araarai? kua kore ranei he kaha moku
hei whakaora? Nana, maku, ma taku kupu riri, ka maroke ai te m oana, ka
meinga ai nga awa hei koraha: piro ana o ratou ika i te waikore, ka mate
hoki i te matewai.

<span id="an_50:3">50:3</span> E whakakakahu ana ahau i nga rangi ki te
mangu, uhia iho te taratara hei hipoki mo ratou.

<span id="an_50:4">50:4</span> ¶ Kua homai ki ahau e te Ariki, e Ihowa,
he arero matau, kia mohio ai ahau ki te ata ngarahu atu i te korero ki
te tangata e mauiui ana. E whakaara ana ia i tenei ata, i tenei ata, e
whakaara ana i toku taringa ki te whakarongo kia pera me ta te hu nga
mohio.

<span id="an_50:5">50:5</span> Kua oti te whakatuwhera e te Ariki, e
Ihowa toku taringa, kihai hoki ahau i tutu, kihai i hoki whakamuri.

<span id="an_50:6">50:6</span> Tukua atu ana e ahau toku tuara ki nga
kaiwhiu, oku paparinga ki nga kaihutihuti; ko toku kanohi kihai i huna
kei whakama, kei tuwhaina.

<span id="an_50:7">50:7</span> No te mea ka awhinatia mai ahau e te
Ariki, e Ihowa; koia ahau te whakama ai; koia i whakamarotia ai e ahau
toku kanohi ano he kiripaka; e mohio ana hoki ahau e kore ahau e
whakama.

<span id="an_50:8">50:8</span> E tata ana te kaiwhakatikatika moku; ko
wai hei whawhai ki ahau? kia tu ngatahi taua: ko wai he hoariri moku?
kia tata mai ia ki ahau.

<span id="an_50:9">50:9</span> Nana, ko te Ariki, ko Ihowa, hei awhina
moku; ko wai hei whakahe i ahau? Nana, ka tawhitotia katoatia ratou ano
he kakahu, ka pau ratou i te purehurehu.

<span id="an_50:10">50:10</span> ¶ Ko wai o koutou e wehi ana i a Ihowa,
e rongo ana ki te reo o tana pononga; ko te tangata e haere ana i te
pouri, kahore hoki he whakamarama, kia okioki ia ki te ingoa o Ihowa,
kia taupuhipuhi atu ki tona Atua.

<span id="an_50:11">50:11</span> Nana, e koutou katoa e tahu na i te
ahi, e whitiki na i a koutou ki nga rama muramura; haere i te marama o
ta koutou ahi, i nga rama muramura hoki i whakangihaia na e koutou.
Tenei ta toku ringa mo koutou, ka takoto iho koutou me te tangi ano.

<span id="an_51:1">51:1</span> ¶ Whakarongo ki ahau, e koutou e whai na
i te tika, e rapu na i a Ihowa; titiro ki te kohatu i haua mai ai
koutou, ki te poka i te rua i keria mai ai koutou.

<span id="an_51:2">51:2</span> Titiro ki a Aperahama, ki to koutou
matua, ki a Hera hoki i whanau ai koutou: he kotahi hoki ia, karangatia
ana ia e ahau, manaakitia ana, whakanuia ana.

<span id="an_51:3">51:3</span> Ta te mea kua whakamarie a Ihowa i Hiona;
kua whakamarie ia i ona wahi katoa ka ururuatia, kua mea hoki i tona
wahi koraha kia rite ki Erene, i tona wahi titohea kia rite ki te kari a
Ihowa; he koa, he hari, ka kitea i roto, he whakawhetai, me te reo hoki
e waiata ana.

<span id="an_51:4">51:4</span> ¶ Whakarongo ki ahau, e aku tangata, kia
whai taringa ki ahau, e taku iwi: ka puta atu hoki he ture i roto i
ahau, ka takoto ano i ahau taku whakawa hei whakamarama mo nga iwi.

<span id="an_51:5">51:5</span> Kei te tata mai toku tika; kua puta taku
whakaora, ma oku ringa e whakawa mo nga iwi: ka tatari ki ahau nga motu,
ka okioki ki toku ringa.

<span id="an_51:6">51:6</span> Anga ake o koutou kanohi ki nga rangi,
tirohia iho te whenua i raro; ka memeha atu hoki nga rangi, ano he
paowa, ka tawhitotia te whenua, me he kakahu, ko te hunga hoki e noho
ana i reira ka apena te mate: ko taku whakaoranga ia ka mau tonu: e ko
re ano toku tika e heke.

<span id="an_51:7">51:7</span> Whakarongo ki ahau, e koutou e mohio na
ki te tika, e te hunga kei o koutou ngakau nei taku ture; kei wehi i te
tawai a te tangata, kei numinumi i a ratou taunu.

<span id="an_51:8">51:8</span> Ka kai hoki te purehurehu i a ratou, ano
he kakahu, ka pau ratou, ano he huruhuru hipi i te huhu: ka mau tonu ia
toku tika, taku whakaora ki nga whakapaparanga katoa.

<span id="an_51:9">51:9</span> ¶ Maranga, maranga, kakahuria te kaha, e
te ringa o Ihowa! maranga, kia rite ki nga ra o mua ra, ki nga
whakatupuranga onamata. Ehara oti i a koe nana i kotikoti a Rahapa, i
wero te tarakona?

<span id="an_51:10">51:10</span> Ehara oti i a koe nana i whakamaroke te
moana, nga wai o te rire nui? ko nga wai hohonu o te moana waiho ake e
koe hei huarahi haerenga mo te hunga kua oti te hoko.

<span id="an_51:11">51:11</span> Na, ko a Ihowa i hoko ai ka hoki mai,
ka haere mai ki Hiona, me te waiata ano ratou: i runga i o ratou mahunga
he hari e kore e mutu: ka whiwhi ratou ki te koa, ki te hari; a rere ana
te pouri me te aue.

<span id="an_51:12">51:12</span> Ko ahau, ina, maku koutou e whakamarie;
ko wai koe, e wehi na i te tangata e matemate nei, i te tama a te
tangata ka meinga nei hei tarutaru?

<span id="an_51:13">51:13</span> Ka wareware nei hoki ki a Ihowa, ki tou
kaihanga, nana nga rangi i hora, nana i whakatakoto te turanga mo te
whenua; ka pawera tonu koe i nga ra katoa i te riri o te kaiwhakawhiu, i
te mea e anga mai ana ia ki te whakamate? a kei hea te riri o t e
kaiwhakawhiu?

<span id="an_51:14">51:14</span> Hohoro tonu te wetekina o te herehere i
whakaraua; e kore hoki ia e mate, e heke ki te poka, e kore hoki e
whakakorea he taro mana.

<span id="an_51:15">51:15</span> Ko Ihowa ia ahau, ko tou Atua, i
whakakorikori nei i te moana, a hamama ana ona ngaru: ko Ihowa o nga
mano tona ingoa.

<span id="an_51:16">51:16</span> A kua hoatu e ahau aku kupu ki tou
mangai; kua hipokina koe ki te marumaru o toku ringa, kia whakatokia ai
nga rangi, kia takoto ai te turanga mo te whenua, hei mea hoki ki Hiona,
Ko koe taku iwi.

<span id="an_51:17">51:17</span> ¶ Maranga, maranga, whakatika, e
Hiruharama, i whakainumia nei e te ringa o Ihowa ki te kapu o tona riri:
kua inu koe i nga nganga o te kapu wiri, he mea tatau nau.

<span id="an_51:18">51:18</span> Kohore kau tetahi hei tautiti i a ia o
nga tama katoa i whanau i roto i a ia; kahore hoki tetahi o nga tama i
atawhaitia e ia hei pupuri i tona ringa.

<span id="an_51:19">51:19</span> Ka rua enei mea ka pono nei ki a koe;
ko wai hei tangi ki a koe/ ko te whakangaromanga, ko te wawahanga, ko te
matekai, ko te hoari: me pehea taku whakamarie i a koe?

<span id="an_51:20">51:20</span> Kua hemo au tama; e takoto ana i te
ahunga mai o nga ara katoa, ano he anaterope i roto i te kupenga; ki
tonu ratou i te riri o Ihowa, i te whakatupehupehu o tou Atua.

<span id="an_51:21">51:21</span> Mo reira, whakarongo ki tenei, e koe
kua tukinotia nei; e haurangi ana, raia, ehara i te haurangi waina.

<span id="an_51:22">51:22</span> Ko te kupu tenei a tou Ariki, a Ihowa,
ara a tou Atua, e tohe nei i ta tona iwi, Nana, ka tangohia e ahau te
kapu wiri i tou ringa, nga nganga o te kapu o toku riri; e kore e inumia
ano e koe a muri ake nei.

<span id="an_51:23">51:23</span> A ka hoatu e ahau ki te ringa o te
hunga e whakatupu kino nei i a koe, i mea ra ki tou wairua, Piko iho
nei, kia haere atu ai matou; na kua whakatakotoria e koe tou tuara hei
whenua, hei huarahi mo te hunga i haere atu ra.

<span id="an_52:1">52:1</span> ¶ Maranga, maranga; kakahuria tou kaha, e
Hiona; kakahuria ou kahu whakapaipai, e Hiruharama, e te pa tapu! no te
mea heoi ano haerenga mai ki a koe o te mea kokotikore, o te mea poke.

<span id="an_52:2">52:2</span> Ruperupea atu te puehu i a koe,
whakatika, noho iho, e Hiruharama: wetekina nga here i tou kaki, e te
tamahine herehere a Hiona.

<span id="an_52:3">52:3</span> Ko te kupu hoki tenei a Ihowa, Kua hokona
kautia atu koutou; na ehara i te moni mana koutou e whakahoki mai.

<span id="an_52:4">52:4</span> Ko te kupu hoki tenei a te Ariki, a
Ihowa, I haere atu taku iwi ki Ihipa i mua, ki reira noho ai; na kahore
he rawa i whakatupuria kinotia ai ratou e te Ahiriana.

<span id="an_52:5">52:5</span> Na he aha ra taku i konei, e ai ta Ihowa;
ka kahakina kautia atu nei hoki taku iwi? tangi aue ana i o ratou
rangatira, e ai ta Ihowa, e whakahaweatia tonutia ana toku ingoa i tenei
ra, i tenei ra.

<span id="an_52:6">52:6</span> Mo konei ka mohio taku iwi ki toku ingoa:
mo konei ka mohio ratou i taua ra ko ahau te korero nei; nana, ko ahau
tenei.

<span id="an_52:7">52:7</span> ¶ Ano te ahuareka o nga waewae i runga i
nga maunga o te kaikawe i te rongo pai, e kauwhau ana i te maunga rongo;
e kawe mai ana i te rongo whakahari o te pai, e kauwhau ana i te ora; e
mea ana ki a Hiona, E kingi ana tou Atua!

<span id="an_52:8">52:8</span> Te reo o au tutei! ka maranga i a ratou
te reo, ka waiata ngatahi; no te mea ka kite ratou he kanohi, he kanohi,
ua whakahoki a Ihowa i Hiona.

<span id="an_52:9">52:9</span> Hamama, waiata ngatahi, e nga wahi o
Hiruharama kua ururuatia; kua whakamarie hoki a Ihowa i tana iwi, kua
hoko i Hiruharama.

<span id="an_52:10">52:10</span> Kua huhua te ringa tapu o Ihowa ki te
aroaro o nga tauiwi katoa, a ka kite nga pito katoa o te ao i te
whakaora a to tatou Atua.

<span id="an_52:11">52:11</span> Maunu, maunu, haere atu i reira: kaua e
pa ki te mea poke; haere atu i roto i a ia; kia ma, e nga kai mau o nga
oko a Ihowa.

<span id="an_52:12">52:12</span> E kore hoki koutou e haere kaika, e
kore hoki e haere pera i te whati; no te mea ka haere a Ihowa i to
koutou aroaro; ko te Atua hoki o Iharaira hei hiku mo koutou.

<span id="an_52:13">52:13</span> ¶ Nana, ka mahi tupato taku pononga, ka
whakatiketiketia ia, ka hapainga ki runga, a ka tiketike rawa atu.

<span id="an_52:14">52:14</span> Pera i te tini i miharo ki a koe; i
kino iho hoki tona kanohi i to te tangata, tona ahua i to nga tama a te
tangata:

<span id="an_52:15">52:15</span> Waihoki he maha nga iwi ka tauhiuhia e
ia; a ka kopi te mangai o nga kingi ki a ia; no te mea ko nga mea kihai
i korerotia ki a ratou ka kitea, ko nga mea kihai i rangona ka mohiotia.

<span id="an_53:1">53:1</span> ¶ Ko wai i whakapono ki ta matou korero;
i whakaaturia ranei ki a wai te ringaringa o Ihowa?

<span id="an_53:2">53:2</span> Ka tupu ake hoki ia ki tona aroaro, ano
he rakau wana, me te pakiaka hoki i te oneone maroke, kahore ona
ahuareka, kahore hoki he pai; a ka titiro tatou ki a ia, te ai he
ataahua e minamina ai tatou ki a ia.

<span id="an_53:3">53:3</span> I whakahengia, i whakakahoretia ia e te
tangata; he tangata pouri, kua mohio hoki ki te tangi: a, i ahua huna
nga kanohi ki a ia; i whakakahoretia, kihai hoki tatou i whakaaro ki a
ia.

<span id="an_53:4">53:4</span> ¶ He pono, nana o tatou mate i pikau,
nana hoki i waha o tatou pouri: ko tatou ia i mea, i tukitukia, i patua
ia e te Atua, i whakawhiua.

<span id="an_53:5">53:5</span> Kahore, i werohia ia mo o tatou he, i
kurua mo o tatou kino: nona te whiunga i mau ai to tatou rongo, kei ona
karawarawa hoki he rongoa mo tatou.

<span id="an_53:6">53:6</span> Ko tatou katoa, ano he hipi, kua marara
ke, kua anga atu tatou ki tona ara, ki tona ara; na Ihowa ia i mea kia
tau iho ki a ia te kino o tatou katoa.

<span id="an_53:7">53:7</span> I tukinotia ia, i whakawhiua; heoi kihai
i kuihi tona mangai: ano he reme i arahina ia kia patua, me te hipi hoki
i te aroaro o ona kaikutikuti e wahangu ana, kihai i kuihi tona waha.

<span id="an_53:8">53:8</span> Na te tukino, na te whakawa, tangohia atu
ana ia; tena ko tona whakatupuranga, ko wai o ratou i whakaaro kua wehea
atu ia i te ao ora? he mahi he hoki na taku iwi i patua ai ia.

<span id="an_53:9">53:9</span> A ka whakaritea hei te hunga kino he
urupa mona; i te tangata taonga ia i tona matenga; ahakoa kahore ana
mahi tutu, kahore ano he tinihanga i tona mangai.

<span id="an_53:10">53:10</span> ¶ Otiia i pai hoki a Ihowa kia kurua
ia; nana ia i mea kia mamae. Ina meinga e koe tona wairua hei whakahere
mo te he, ka kite ia i tona uri, ka whakaroa i ona ra, a ko ta Ihowa i
pai ai ka ata oti i a ia.

<span id="an_53:11">53:11</span> Ka kite ia i ta tona wairua i uaua ai,
a tatu ana te ngakau: ma te mohio ki a ia ka whakatikaia ai te tini e
taku pononga tika; mana hoki o ratou kino e waha.

<span id="an_53:12">53:12</span> Mo reira ka hoatu e ahau he wahi mona i
roto i o te hunga nui, a ka tu ngatahi ia me te hunga kaha i te taonga:
mo tona wairua i ringihia e ia ki te mate, a i taua ngatahitia me nga
poka ke; nana hoki nga hara o te tini i waha, nana i wawao nga poka ke.

<span id="an_54:1">54:1</span> ¶ Waiata, e te pakoko, e koe kahore ano
nei i whanau: kia pakaru mai te waiata, hamama, e koe kahore ano kia
whakamamae: he tini hoki nga tamariki a te noho kau i nga tamariki a te
mea whai hoa, e ai ta Ihowa.

<span id="an_54:2">54:2</span> Kia rahi atu te turanga mo tou teneti;
kia maro hoki nga uhi o ou nohoanga: aua e kaiponuhia; kia roa ou taura,
kia u hoki ou poupou.

<span id="an_54:3">54:3</span> Ka tohatoha noa atu hoki koe ki matau, ki
maui; a ka riro nga tauiwi i ou uri; ma ratou ano ka nohoia ai nga pa
kua ururuatia.

<span id="an_54:4">54:4</span> Kaua e wehi; ta te mea e kore koe e
whakama; kaua ano e numinumi, ta te mea e kore koe e whakama; no te mea
ka wareware i a koe te whakama o tou tamahinetanga; a heoi ano
maharatanga ki te ingoa kino o tou pouarutanga.

<span id="an_54:5">54:5</span> Ko tou Kaihanga tau tahu; ko Ihowa o nga
mano tona ingoa; ko te Mea Tapu hoki o Iharaira tou kaiwhakaora; ko te
Atua o te whenua katoa ka huaina ki a ia.

<span id="an_54:6">54:6</span> ¶ No te mea kua karanga a Ihowa ki a koe,
ano he wahine kua whakarerea, kua pouri te ngakau, ano he hoa wahine o
te taitamarikitanga, i te mea kua mahue, e ai ta tou Atua.

<span id="an_54:7">54:7</span> He iti te wahi i mahue ai koe i ahau; he
nui ia nga atawhainga e kohikohi ai ahau i a koe.

<span id="an_54:8">54:8</span> He riri puhake, i huna ahau i toku kanohi
i a koe, he wahi iti; he aroha mau tonu ia toku e aroha ai ki a koe, e
ai ta Ihowa, ta tou kaiwhakaora.

<span id="an_54:9">54:9</span> He penei hoki tenei ki ahau me nga wai i
a Noa; i ahau i oati ra, e kore e hurihia ano te whenua e nga wai i a
Noa: waihoki ka oati nei ahau, e kore ahau e riri ki a koe, e kore ano e
whakatupehupehu ki a koe.

<span id="an_54:10">54:10</span> Ko nga maunga hoki ka riro ke, ko nga
pukepuke ka nekehia atu; tena ko toku aroha e kore e rere ke i a koe, e
kore ano e nekehia ketia te kawenata e mau ai taku rongo; e ai ta Ihowa
e atawhai nei i a koe.

<span id="an_54:11">54:11</span> ¶ E koe, kua whakawhiua nei, kua puhia
nei e te awha! kahore ano i whakamarietia, nana, maku ou kohatu e
whakatakoto, he pai hoki te kakano; ka hanga ano e ahau ou turanga ki te
hapira.

<span id="an_54:12">54:12</span> Ka hanga ano e ahau ou tihi ki te rupi,
ou tatau ki te karapanaka, ou rohe katoa ano ki nga kohatu whakapaipai.

<span id="an_54:13">54:13</span> A ka whakaakona e Ihowa au tamariki
katoa; ka nui hoki te rangimarie ki au tamariki.

<span id="an_54:14">54:14</span> Ka whakaturia koe ki runga ki te tika,
ka whakamataratia atu i a koe te tukino; e kore hoki koe e wehi; e kore
ano te pawera e tata ki a koe.

<span id="an_54:15">54:15</span> Nana, huihui noa ratou, ehara ia i te
mea naku: ko te tangata e huihui ana ki te whawhai ki a koe ka papahoro,
he mea mou.

<span id="an_54:16">54:16</span> Nana, naku i hanga te parakimete e
pupuhi nei i te ahi waro, e mau nei i te mea hei mahi mana; naku hoki te
kaihuna i hanga hei whakamoti.

<span id="an_54:17">54:17</span> E kore tetahi patu e hanga ana mou e
marohirohi: ko nga arero katoa e whakatika mai ana ki a koe ki te
whakawa, mau ano e whakahe. Ko ta nga pononga a Ihowa tenei, tuku iho,
tuku iho; naku hoki ratou i tika ai, e ai ta Ihowa.

<span id="an_55:1">55:1</span> ¶ E! e nga tangata katoa e matewai ana,
haere mai ki nga wai! me te tangata kahore ana moni; haere mai, hokona,
kainga! Haere mai, hokona he waina, he waiu; kaua he moni, kaua he utu.

<span id="an_55:2">55:2</span> He aha ra i hokona ai e koutou te moni mo
nga mea ehara i te taro, to koutou uaua mo nga mea e kore ai koutou e
makona? ata whakarongo mai ki ahau, a kainga te mea pai; kia ora hoki o
koutou wairua i nga mea momona.

<span id="an_55:3">55:3</span> Tahuri mai o koutou taringa, haere mai ki
ahau; whakarongo mai, a ka ora o koutou wairua, a maku e whakarite ki a
koutou he kawenata mau tonu, ara nga atawhainga pono i a Rawiri.

<span id="an_55:4">55:4</span> Nana, kua waiho ia e ahau hei kaiwhakaatu
ki nga iwi, hei rangatira, hei kaiwhakahau mo nga tauiwi.

<span id="an_55:5">55:5</span> Nana, ka karanga koe i te iwi kihai i
mohiotia e koe; ka rere mai ano ki a koe nga iwi kahore i mohio ki a
koe; mo Ihowa hoki, mo tou Atua, mo te Mea Tapu o Iharaira; nana hoki
koe i whakanui.

<span id="an_55:6">55:6</span> ¶ Rapua a Ihowa, kei kitea ana ia:
karangatia atu, kei tata ana mai ia.

<span id="an_55:7">55:7</span> Kia whakarere te tangata kino i tona ara,
te tangata mahi he i ona whakaaro; kia hoki ki a Ihowa, a ka aroha ia ki
a ia; ki to tatou Atua hoki, he nui rawa hoki tana mahi tohu.

<span id="an_55:8">55:8</span> Ehara hoki oku whakaaro i o koutou
whakaaro, o koutou hurarahi i oku huarahi, e ai ta Ihowa.

<span id="an_55:9">55:9</span> Ta te mea e ikeike ake ana te rangi i te
whenua, waihoki ko oku huarahi e ikeike ake ana i o koutou huarahi, ko
oku whakaaro i o koutou whakaaro.

<span id="an_55:10">55:10</span> Ka rite hoki ki te ua raua ko te
hukarere e rere iho ana i te rangi, a e kore e hoki ki reira; engari e
whakamakuku ana i te whenua, e mea ana kia whai hua, kia pihi ake, kia
homai ano he purapura ma te kaiwhakato, he taro ma te tangata e kai an
a:

<span id="an_55:11">55:11</span> Ka pena ano taku kupu e puta ana i toku
mangai: e kore e hoki kau, mai ki ahau; engari ka meatia taku i pai ai,
ka taea hoki taku i unga atu ai.

<span id="an_55:12">55:12</span> Ta te mea ka haere atu koutou me te
hari ano, ka arahina i runga i te rangimarie; ka pakaru mai te waiata a
nga maunga, a nga pukepuke, i to koutou aroaro, a ka papaki ringa nga
rakau katoa o te whenua.

<span id="an_55:13">55:13</span> He tataramoa i mua, ka puta ake he
kauri; he tumatakuru i mua, ka puta ake he ramarama: a ka waiho hei
ingoa ki a Ihowa, hei tohu mo a mua tonu atu, e kore e motuhia.

<span id="an_56:1">56:1</span> ¶ Ko te kupu tenei a Ihowa, Puritia te
whakawa, mahia te tika; no te mea ka tata he putanga mo taku whakaora,
he whakakitenga mo toku tika.

<span id="an_56:2">56:2</span> Ka hari te tangata nana tenei mahi, te
tama a te tangata e pupuri nei i a ia, mau tonu; e pupuri ana, a kahore
e whakapoke i te hapati, e tiaki ana i tona ringa kei mahi i tetahi he.

<span id="an_56:3">56:3</span> ¶ Kaua hoki te tama a te tangata ke, kua
hona nei ki a Ihowa, e korero, e mea, He pono ka wehea rawatia mai ahau
e Ihowa i roto i tana iwi; kaua ano te unaka e ki, Nana, he rakau maroke
ahau.

<span id="an_56:4">56:4</span> Ko ta Ihowa kupu hoki tenei mo nga unaka
e pupuri ana i aku hapati, e whiriwhiri ana i nga mea e paingia ana e
ahau, a e hopu ana i taku kawenata;

<span id="an_56:5">56:5</span> Ka hoatu e ahau he wahi ki a ratou i roto
i toku whare, i roto ano i oku taiepa, he ingoa ano e pai ake ana i o
nga tama, i o nga tamahine; he ingoa mau tonu taku e hoatu ai ki a
ratou, he mea e kore e hatepea atu.

<span id="an_56:6">56:6</span> Ko nga tamariki hoki a te tangata ke, kua
oti te hono ki a Ihowa, he mea kia mahi ai ratou ki a ia, kia aroha ki
te ingoa o Ihowa, kia waiho hei pononga mana; ko te hunga katoa e pupuri
ana, a kahore e whakapoke i te hapati, a e hopu ana i taku k awenata;

<span id="an_56:7">56:7</span> Ka kawea ratou e ahau ki toku maunga
tapu, ka whakahari ano ahau i a ratou i roto i toku whare inoi; ka
manakohia a ratou tahunga tinana, me a ratou patunga tapu i runga i taku
aata; no te mea ka kiia toku whare, He whare inoi mo nga iwi katoa.

<span id="an_56:8">56:8</span> He kupu tenei na te Ariki, na Ihowa, na
te kaikohikohi mai o te hunga o Iharaira i peia atu, Kua kohikohia era
ki a ia; ka kohikohi ano ahau i etahi atu ki a ia.

<span id="an_56:9">56:9</span> ¶ E nga kirehe katoa o te parae, haere
mai ki te kai, e nga kirehe katoa o te ngahere.

<span id="an_56:10">56:10</span> Ko ona tutei, he matapo katoa, kahore e
mohio; he kuri reokore katoa ratou, e kore e tau; he momoe, he takoto, e
matenui ana ki te moe.

<span id="an_56:11">56:11</span> Ae ra, he kuri apo kai ratou, kahore
rawa e makona; he hepara enei e kore e ngoto te matauranga; anga katoa
ana ratou ki tona ara, ki tona ara, ki te mea taonga mona i tona wahi, i
tona wahi.

<span id="an_56:12">56:12</span> Ko ta ratou ki, Haere mai, maku e tiki
he waina, kia nui ano ta tatou inu i te wai kaha; a ka rite te ra apopo
ki tenei ra, he ra kei runga noa atu tona nui.

<span id="an_57:1">57:1</span> ¶ Ka riro ki te kore te tangata tika, a
kahore e maharatia iho e te ngakau o tetahi tangata: e tangohia atu ano
hoki te hunga tohu tangata; te mahara tetahi, e tangohia atu ana te
tangata tika kei kite i te he.

<span id="an_57:2">57:2</span> Ka haere ia ki te rangimarie, ka okioki
ratou ki o ratou takotoranga, ka haere tena, tena, i runga i tona
whakaaro tapatahi.

<span id="an_57:3">57:3</span> ¶ Ko koutou ia, awhi mai ki konei, e nga
tama a te wahine makutu, e nga uri o te tangata puremu, o te wahine
kairau.

<span id="an_57:4">57:4</span> He takaro ta koutou ki a wai? ki a wai te
hamama nui o o koutou mangai, te whetero roa o te arero? He teka ianei
he whanau koutou na te poka ke, he uri no te teka,

<span id="an_57:5">57:5</span> Koutou, e tahu na i o koutou hiahia i
waenga i nga oki, i raro i nga rakau kouru nui katoa; e patu na i nga
tamariki i nga awaawa, i raro i nga pari kohatu?

<span id="an_57:6">57:6</span> Kei nga kohatu maeneene o te awa tou
whai; ko ena, ko ena te rota i a koe; ringihia ana e koe he ringihanga
ki ena, whakaekea atu ana he whakahere. E marie ranei ahau ki ena?

<span id="an_57:7">57:7</span> I runga i te maunga tiketike, aua noa atu
ki runga, i hanga e koe tou takotoranga, piki ai ki reira ki te mea
patunga tapu.

<span id="an_57:8">57:8</span> Kua oti ano tou whakamahara te whakatu e
koe ki tua i te tatau, i nga pou: kua hura hoki koe i a koe ki tetahi
atu, ehara i ahau, kua piki ki runga; kei te whakanui i tou takotoranga,
whakaritea ana e koe he kawenata ki a ratou; i matenuitia ano e koe to
ratou takotoranga i te wahi i kite ai koe.

<span id="an_57:9">57:9</span> I haere atu ano koe ki te kingi, mea rawa
ki te hinu, whakanuia ana e koe au hinu whakaranu; unga ana e koe au
karere ki tawhiti, whakaititia ana koe e koe ano ki raro rawa ki te
reinga.

<span id="an_57:10">57:10</span> Mauiui ana koe i te roa o tou ara;
otiia kahore koe i mea, Kahore he manakohanga, Kua kitea e koe e nui
haere ana tou kaha; koia koe te ruha ai.

<span id="an_57:11">57:11</span> I pawera koe, i wehi i a wai, i teka ai
koe, i kore ai e mahara ki ahau, i kore ai tou ngakau e mea mai? kihai
ianei ahau i whakarongo puku he wa roa i mua ra ano, na kahore ou wehi
ki ahau?

<span id="an_57:12">57:12</span> Maku e whakaatu tou tika; tena ko au
mahi, e kore koe e whai pai i ena.

<span id="an_57:13">57:13</span> ¶ Ka tangi koe, ma ou huihui koe e
whakaora; otiia ka kahakina ratou e te hau, ka riro katoa atu i te nga:
ko te tangata ia e whakawhirinaki ana ki ahau, mona te whenua, ka riro
hoki i a ia toku maunga tapu;

<span id="an_57:14">57:14</span> Ka ki ano ia, Opehia ake, opehia ake,
whakapaia te ara, hapainga atu te tutukitanga waewae i te ara o taku
iwi.

<span id="an_57:15">57:15</span> Ko te kupu hoki tenei a te Mea tiketike
o runga rawa, ko tona kainga nei kei nga wa onamata, ko tona ingoa ko
Tapu; ko te wahi e noho nei ahau kei te tiketike, kei te tapu, i te
tangata he maru rawa tona ngakau, he papaku, hei whakahauora i te w
airua o te hunga papaku, hei whakahauora i te ngakau o nga mea kua maru.

<span id="an_57:16">57:16</span> E kore hoki ahau e whawhai a ake ake, e
kore ano e mau tonu toku riri: pena ka pehia rawatia te wairua i toku
aroaro, me nga manawa i hanga e ahau.

<span id="an_57:17">57:17</span> ¶ He he no tona apo taonga i riri ai
ahau, i patu ai i a ia; i huna ahau i toku mata, i riri, a haere kotiti
ke ana ia i runga i te ara o tona ngakau.

<span id="an_57:18">57:18</span> Kua kite ahau i ona ara, ka rongoatia
ano ia e ahau: ka arahi ano ahau i a ia, ka whakahoki ano i nga
whakamarietanga ki a ia, ki ona tangata ano hoki e tangi ana.

<span id="an_57:19">57:19</span> Ko ahau te kaihanga o nga hua o nga
ngutu; Ka mau, ka mau te rongo ki te hunga i tawhiti, ki te hunga i
tata, e ai ta Ihowa; maku ano ia e rongoa.

<span id="an_57:20">57:20</span> Ko te hunga kino ia rite tonu ki te
moana ngarungaru; e kore e marino, heoi kei te aia ake e ona wai te
puehu, te paru.

<span id="an_57:21">57:21</span> Kahore he maunga rongo ki te hunga
kino, e ai ta toku Atua.

<span id="an_58:1">58:1</span> ¶ Kia rahi te karanga, kaua e kaiponuhia,
kia rite ki te tetere te nui o tou reo, whakaaturia ki taku iwi to ratou
poka ke, o ratou hara ki te whare o Hakopa.

<span id="an_58:2">58:2</span> He rapu ano ia ta ratou i ahau i tenei
ra, i tenei ra, e ahuareka ana hoki ki te mohio ki aku ara: me te mea he
iwi e mahi ana i te tika, a kihai i whakarere i te whakaritenga a tona
Atua, e ui ana ratou ki ahau ki nga whakaritenga o te tika, e a huareka
ana ki te awhi ki te Atua.

<span id="an_58:3">58:3</span> ¶ Ko ta ratou ki, he aha matou i nohopuku
ai, a kahore koe e titiro mai? he aha matou i whakapouri ai i o matou
wairua, te mohio mai koe? Nana, i te ra e nohopuku ai koutou e kitea ana
e koutou te ahuareka mo koutou ano; e akiakina ana hoki e kouto u a
koutou whakamauiui katoa.

<span id="an_58:4">58:4</span> Nana, ko ta koutou nohopuku, hei mea
totohe, hei mea ngangare, kia moto ai ki te ringa o te kino: kahore
koutou i nohopuku i tenei ra hei mea kia rangona ai to koutou reo i
runga.

<span id="an_58:5">58:5</span> Ko taku nohopuku ianei tenei i whiriwhiri
ai? he ra e whakapouri ai te tangata i tona wairua? He tuohu koia no te
mahunga o te tangata, ano he kakaho? he whariki i te kakahu taratara, i
te pungarehu, ki raro i a ia? E kiia ranei tenei e koe he no hopuku, he
ra e manakohia ana e Ihowa?

<span id="an_58:6">58:6</span> He teka ianei ko te nohopuku tenei i
whiriwhiria e ahau? kia whakatangorotia nga here a te kino, kia wetekina
nga paihere o te ioka, kia tukua te hunga e tukinotia ana kia haere noa
atu, kia wawahia e koutou nga ioka katoa?

<span id="an_58:7">58:7</span> He teka ianei ko te tuwha i tau taro ma
te tangata e mate ana i te kai, ko te mau mai ki tou whare i nga
rawakore i peia atu? kia hipokina hoki te tangata e tu tahanga ana, ina
kitea e koe; kia kaua hoki e huna i a koe i ou kikokiko ake?

<span id="an_58:8">58:8</span> ¶ Ko reira tou marama puta ai, ano ko te
puaotanga, ka hohoro ano ou mate te mahu; ka haere tou tika ki mua i a
koe, ko te kororia ano o Ihowa hei hiku mou.

<span id="an_58:9">58:9</span> Ko reira koe karanga ai, a ka whakahoki
kupu mai a Ihowa; ka tangi koe, a ka mea ia, Tenei ahau. Ki te
whakarerea atu e koe te ioka i waenganui i a koe, te kokirihanga atu o
te maihao, me te korero kino;

<span id="an_58:10">58:10</span> Ki te mea ano ka whai ngakau koe ki te
tangata matekai, a ka makona i a koe te wairua e pehia ana e te mamae;
ko reira tou marama puta ai i roto i te pouri, ka rite hoki tou pouri ki
te poutumaro:

<span id="an_58:11">58:11</span> Ka arahina tonutia ano koe e Ihowa, ka
makona ano tou wairua i a ia i nga wahi kore wai, ka whakakahangia ano
ou whenua; a ka rite koe ki te kari kua oti te whakamakuku ki te wai, ki
te puna hoki e pupu ake ana, e kore nei ona wai e poto.

<span id="an_58:12">58:12</span> Ka hanga ano e ou uri nga wahi kua
ururuatia noatia ake; ka ara ano i a koe nga turanga o nga
whakapaparanga maha; a ka huaina koe, Ko te kaihanga o te taiepa pakaru,
Ko te kaiwhakahou o nga wahi i nga ara hei nohoanga.

<span id="an_58:13">58:13</span> ¶ Ki te tahuri atu tou waewae i te
hapati, i te mea i tau i pai ai i taku ra tapu, a ka kiia e koe te
hapati he ahurareka, he tapu no Ihowa, he mea honore, a ka
whakahonoretia ia e koe, ka kore hoki e mahi i ou ara ake, e kite i au
ake e ahuareka ai, e korero i au korero ake:

<span id="an_58:14">58:14</span> Katahi koe ka whai oranga ngakau i roto
i a Ihowa; ka meinga ano e ahau nga wahi tiketike o te whenua hei hoiho
mou; ka whangaia hoki koe ki te wahi tupu a tou papa, a Hakopa: na te
mangai hoki o Ihowa te kupu.

<span id="an_59:1">59:1</span> ¶ Nana, kihai i mutua te ringa o Ihowa,
te tau ai te whakaora; kihai ano i taimaha tona taringa, te rongo ai ia.

<span id="an_59:2">59:2</span> Engari na o koutou he i wehe koutou ko to
koutou Atua, na o koutou hara ano i huna ai tona mata ki a koutou, te
whakarongo ai ia.

<span id="an_59:3">59:3</span> Kua poke hoki o koutou ringa i te toto, o
koutou maihao i te he; ko o koutou ngutu kua korero teka, ko o koutou
arero kei te whakapuaki i te whanoke.

<span id="an_59:4">59:4</span> Kahore he karanga ki te tika, kahore he
tohe ki te pono; ko te horihori to ratou okiokinga, e korero teka ana
ratou; ko to ratou hapu he nanakia, whanau ake te kino.

<span id="an_59:5">59:5</span> E paoa ana e ratou nga hua o te neke, e
hanga ana e ratou te whare pungawerewere: ko te tangata e kai ana i a
ratou hua ka mate, a ki te kopengia tetahi, ka puta he waipera.

<span id="an_59:6">59:6</span> E kore o ratou whare pungawerewere e tau
hei kakahu, e kore ano ratou e whai hipoki i a ratou mahi: ko a ratou
mahi he mahi na te kino, he mahi nanakia kei o ratou ringa.

<span id="an_59:7">59:7</span> E rere ana o ratou waewae i te kino,
hohoro tonu hoki ratou ki te whakaheke i te toto harakore: ko o ratou
whakaaro he whakaaro ki te kino, he whakamoti, he wawahi kei o ratou
ara.

<span id="an_59:8">59:8</span> Kahore o ratou matauranga ki te ara o te
rangimarie, kahore hoki he whakawa i o ratou ara; ko o ratou huarahi,
whakakopikopikoa ake e ratou: ko te hunga katoa e haere ana na reira, e
kore e mohio ki te rangimarie.

<span id="an_59:9">59:9</span> ¶ Na reira matara noa atu te whakawa i a
tatou, te mau tatou i te tika: e taria atu ana e tatou te marama, na ko
te pouri; te tiaho, na kei te haere nei tatou i te pouri.

<span id="an_59:10">59:10</span> E whawha ana tatou ki te taiepa ano he
matapo, ae ra, me te mea ko te hunga kahore he kanohi: e tutuki ana o
tatou waewae i te poutumarotanga me te mea i te ahiahi; he rite tatou ki
te tupapaku i roto i nga tangata pakari.

<span id="an_59:11">59:11</span> Kei te ngengere tatou katoa ano he pea;
ko to tatou rite kei te kukupa e tumutumu tonu ana. E tatari ana tatou
ki te whakawa, heoi kua kahore; ki te whakaora, otiia kei tawhiti atu i
a tatou.

<span id="an_59:12">59:12</span> Kua nui hoki o matou poka ke i tou
aroaro, e whakaatu ana hoki o matou hara i to matou he; kei a matou nei
hoki o matou poka ke, a ko o matou kino, e mohiotia ana era e matou;

<span id="an_59:13">59:13</span> He poka ke, he whakakahore ki a Ihowa,
he peka atu i te whai i to matou Atua, he whanoke nga korero, he
whakakeke; kua hapu, kua puaki i te ngakau he kupu teka.

<span id="an_59:14">59:14</span> Kua tahuri atu nei ki muri te whakawa,
ko te tika tu mai ana i tawhiti; kua hinga hoki te pono i te waharoa, a
kahore he tomokanga mo te tika.

<span id="an_59:15">59:15</span> Ae ra, kua kore te pono; a ko te
tangata e whakarere ana i te kino ka waiho hei taonga parau. Na ka kite
a Ihowa, ka kino ki tana titiro, no te mea kahore he whakawa.

<span id="an_59:16">59:16</span> ¶ Na titiro rawa mai ia, kahore he
tangata, miharo ana ia no te mea kahore he kaiwawao; na, kei tona ringa
he whakaora mona; ko tona tika, na tera ia i tautoko ake.

<span id="an_59:17">59:17</span> I kakahuria hoki e ia te tika hei
pukupuku, ko te whakaora hei potae ki tona mahunga; kakahuria ana e ia
nga kakahu o te rapu utu hei kakahu, ropia mai ana te hae hei koroka.

<span id="an_59:18">59:18</span> Ko tana utu ka rite ki a ratou mahi, he
riri ki ona hoa whawhai, he utu ki ona hoariri; ki nga motu hoki ka
homai e ia he utu.

<span id="an_59:19">59:19</span> Na ka wehingia te ingoa o Ihowa i te
uru, tona kororia i te rawhiti. Ka haere mai hoki ia ano he awa e taheke
ana, e aia ana e te manawa o Ihowa.

<span id="an_59:20">59:20</span> A ka haere mai te kaihoko ki Hiona, ki
te hunga o Hakopa e tahuri atu ana i te poka ke, e ai ta Ihowa.

<span id="an_59:21">59:21</span> Ko ahau nei, ko taku kawenata tenei ki
a ratou, e ai ta Ihowa: Ko toku wairua i a koe na, me aku kupu i hoatu e
ahau ki tou mangai, e kore e neke atu i tou mangai, i te mangai o ou
uri, i te mangai ano o nga uri o ou uri, e ai ta Ihowa, aianei a ake
tonu atu.

<span id="an_60:1">60:1</span> ¶ E ara, kia marama; kua tae mai hoki tou
marama, kua whiti te kororia o Ihowa ki a koe.

<span id="an_60:2">60:2</span> Tera hoki e hipokina te whenua e te
pouri, nga iwi e te pouri kerekere; ka whiti ia a Ihowa ki a koe, ka
kitea hoki ki a koe tona kororia.

<span id="an_60:3">60:3</span> A ka haere mai nga tauiwi ki tou marama,
nga kingi ki ou hihi, ina whiti mai.

<span id="an_60:4">60:4</span> Kia ara ou kanohi i tetahi taha, i tetahi
taha, titiro atu hoki; kei te huihui ratou katoa, e haere mai ana ki a
koe; ka haere mai au tama i tawhiti, ka hikitia hoki au tamahine ki nga
ringa.

<span id="an_60:5">60:5</span> Ka kite koe i reira, ka whakamaramatia,
ka wehi ano tou ngakau, ka nui; no te mea ka tahuri ki a koe nga mea
maha o te moana, ka tae ano ki a koe nga taonga o nga tauiwi.

<span id="an_60:6">60:6</span> Ka kapi koe i te kamera, he tini, i nga
kamera tere o Miriana, o Epa; ka haere mai era katoa i Hepa: me te mau
mai ano i te koura, i te whakakakara; ka kauwhautia ano e ratou nga
whakamoemiti ki a Ihowa.

<span id="an_60:7">60:7</span> Ka huihuia nga hipi katoa o Kerara ki a
koe, hei kaimahi mau nga hipi toa o Nepaiota; ka manakohia ratou ina eke
ki runga ki taku aata, a ka whakakororiatia e ahau te whare o toku
kororia.

<span id="an_60:8">60:8</span> Ko wai enei e rere nei ano he kapua, me
he kukupa nei, ki o ratou matapihi?

<span id="an_60:9">60:9</span> ¶ He pono ka tatari nga motu ki ahau, me
nga kaipuke o Tarahihi i te tuatahi, ki te kawe mai i au tama i tawhiti:
i a ratou, i ta ratou hiriwa, i ta ratou koura hoki, hei mea ki te ingoa
o Ihowa, o tou Atua, ki te Mea Tapu o Iharaira, no te mea ka oti koe te
whakakororia e ia.

<span id="an_60:10">60:10</span> Ka hanga ano ou taiepa e nga tangata
ke, ko o ratou kingi ano hei kaimahi mau: he riri hoki noku i patu ai
ahau i a koe, he manako ia naku i atawhai ai ahau i a koe.

<span id="an_60:11">60:11</span> Ka tuwhera tonu ano ou kuwaha: e kore e
tutakina i te ao, i te po, kia kawea mai ai nga taonga o nga tauiwi ki a
koe, kia arahina mai ai hoki o ratou kingi me ratou.

<span id="an_60:12">60:12</span> Ko te iwi hoki, me te kingitanga, e
kore e mahi ki a koe, ka ngaro; ina, ka moti rawa aua iwi.

<span id="an_60:13">60:13</span> Ka tae mai te kororia o Repanona ki a
koe, te kauri, te rimu, me te ake ngatahi hei whakapaipai, mo te wahi i
toku kainga tapu, a ka whakakororiatia e ahau te wahi o oku waewae.

<span id="an_60:14">60:14</span> Ka haere mai ano, ka piko ki a koe nga
tama a ou kaitukino, a ko te hunga katoa i whakahawea ki a koe, ka piko
ki nga kapu o ou waewae; a ka kiia koe, Ko te pa o Ihowa, Ko te Hiona o
te Mea Tapu o Iharaira.

<span id="an_60:15">60:15</span> ¶ He mea whakarere nei koe i mua, he
mea i kinongia, kahore hoki tetahi kia haere i waenganui i a koe, na ka
meinga koe e ahau hei mea nui e mau tonu ana, he kaonga ngakau ki nga
whakatupuranga maha.

<span id="an_60:16">60:16</span> Ka ngotea ano e koe te waiu o nga
tauiwi, ka ngotea te u o nga kingi: a ka mohio koe ko ahau, ko Ihowa,
tou kaiwhakaora, tou kaihoko, te Mea Nui o Hakaopa.

<span id="an_60:17">60:17</span> Ko te parahi ka whakaputaia ketia e
ahau hei koura, ko te rino ka whakaputaia ketia hei hiriwa, ka puta ke
te rakau hei parahi, ka puta ke nga kohatu hei rino; ko ou kaitohutohu
ka meinga he rongo e mau ana, ko ou kaiakiaki he tika.

<span id="an_60:18">60:18</span> E kore e rangona i muri te mahi nanakia
ki tou whenua; te whakamoti te wawahi, ki ou rohe; engari ka kiia, ou
taiepa, ko te Whakaoranga, ou kuwaha ko te Whakamoemiti.

<span id="an_60:19">60:19</span> E kore te ra e waiho i muri hei
whakamarama mou i te awatea; na, ko te marama e tiaho nei, e kore tera e
whakamarama i a koe; ko Ihowa hoki hei whakamarama mou ake ake, ko tou
Atua hoki hei whakakororia i a koe.

<span id="an_60:20">60:20</span> Heoi ano hekenga o tou ra, e kore ano
tou marama e pewa; no te mea ko Ihowa hei whakamarama pumau mou, a ka
mutu nga ra o tou tangihanga.

<span id="an_60:21">60:21</span> Ko tou iwi hoki, tika katoa, ka pumau
tonu ki a ratou te whenua; he peka whakato naku, he mahi na oku ringa,
kia whai kororia ai ahau.

<span id="an_60:22">60:22</span> To te mea nohinohi putanga ake, he
mano, to te mea iti, he iwi kaha: maku, ma Ihowa, e whakahohoro i tona
wa e rite ai.

<span id="an_61:1">61:1</span> ¶ Kei runga i ahau te wairua o te Ariki,
o Ihowa; na Ihowa nei hoki ahau i whakawahi hei kauwhau i te rongo pai
ki te hunga mahaki; kua unga mai ahau e ia ki te takai i te hunga ngakau
maru, ki te kauwhau ki nga whakarau kia haere noa, ki nga hereh ere, kua
tuwhera te whareherehere;

<span id="an_61:2">61:2</span> Kia karangatia te tau manako mai o Ihowa,
te ra rapu utu o to tatou Atua; kia whakamarietia te hunga katoa e tangi
ana:

<span id="an_61:3">61:3</span> Kia whakatakotoria he tikanga mo te hunga
katoa o Hiona e tangi ana, kia whakaputaia ketia o ratou pungarehu hei
ataahua, te tangihanga hei hinu koa, te wairua pouri hei kakahu
whakamoemiti; a ka kiia ratou he rakau na te tika, he mea whakato na
Ihowa, kia whai kororia ai ia.

<span id="an_61:4">61:4</span> ¶ Ka hanga ano e ratou nga wahi kua
ururuatia noatia ake, ka ara i a ratou nga wahi kua kore rawa i mua, ka
whakahoutia e ratou nga pa kua ururuatia, nga mea kua kore i era
whakatupuranga noa atu.

<span id="an_61:5">61:5</span> A ka tu te tangata ke, ka whangai i a
koutou hipi, ko nga tama ano a te tangata ke hei kaiparau ma koutou, hei
kaitiaki waina ma koutou.

<span id="an_61:6">61:6</span> Ko koutou ia ka kiia ko nga tohunga a
Ihowa, ka kiia koutou ko nga minita a to tatou Atua: ko nga taonga o nga
tauiwi hei kai ma koutou, ko to ratou kororia hei whakamanamana ma
koutou.

<span id="an_61:7">61:7</span> Mo to koutou whakama e rua nga whakautu;
mo te numinumi kau ka koa ratou ki ta ratou wahi: ae ra, i to ratou
whenua ka haere rua mai nga mea ma ratou, ka mau tonu hoki to ratou koa.

<span id="an_61:8">61:8</span> E aroha ana hoki ahau, a Ihowa, ki te
whakawa, e kino ana ki te pahua, ki te whakahaere he; ka hoatu ano e
ahau i runga i te pono ta ratou i mahi ai, ka whakaritea he kawenata mau
tonu ki a ratou.

<span id="an_61:9">61:9</span> Ka matauria ano to ratou uri i roto i nga
tauiwi, o ratou whanau i roto i nga iwi: ko te hunga katoa e kite ana i
a ratou ka mohio ki a ratou he uri no ta Ihowa i manaaki ai.

<span id="an_61:10">61:10</span> ¶ Ka nui toku koa ki a Ihowa, ka
whakamanamana toku wairua ki toku Atua; kua whakakakahuria hoki ahau e
ia ki nga kakahu o te whakaoranga, ropia mai ana e ia te tika ki ahau
hei koroka; ka rite ki ta te tane marena hou e kopare nei i te
whakapaipa i ki a ia, ki ta te wahine marena hou whakapaipai i a ia ki
ana mea whakapaipai.

<span id="an_61:11">61:11</span> Ka rite hoki ki ta te whenua e mea nei
i tona tupu kia kokiri ake, ki ta te kari e mea nei i nga mea kua
whakatokia ki reira kia tupu, ka pena ano ta te Ariki, ta Ihowa, ka
meinga e ia te tika me te whakamoemiti kia tupu ki te aroaro o nga iwi k
atoa.

<span id="an_62:1">62:1</span> ¶ He whakaaro ki Hiona i kore ai ahau e
noho hu, he whakaaro, ki Hiruharama te ata noho ai ahau, kia puta ra ano
tona tika ano he tiahotanga, tona whakaoranga ano he rama e ka ana.

<span id="an_62:2">62:2</span> A ka kite nga tauiwi i tou tika, nga
kingi katoa i tou kororia; a he ingoa hou e whakahuatia ki a koe, he mea
whakahua na te mangai o Ihowa.

<span id="an_62:3">62:3</span> Hei karauna ataahua ano koe i te ringa o
Ihowa, hei potae kingi i te ringa o tou Atua.

<span id="an_62:4">62:4</span> E kore koe e kiia a muri ake nei, He mea
whakarere; heoi ano kianga o tou whenua, He ururua; engari ka huaina
koe, ko Hepetipa; tou whenua, ko Peura: no te mea ka ahuareka a Ihowa ki
a koe, a ka whai tahu tou whenua.

<span id="an_62:5">62:5</span> Kei te marenatanga hoki o te taitamariki
ki te wahine te rite o te marenatanga o au tamariki ki a koe; kei te koa
hoki o te tane marena hou ki te wahine marena hou te rite o te koa o tou
Atua ki a koe.

<span id="an_62:6">62:6</span> ¶ Kua oti he kaitiaki te whakarite e ahau
ki ou taiepa, e Hiruharama; e kore e kopia te mangai i te ao, i te po. E
nga kaiwhakahua o to Ihowa ingoa, kei ata noho,

<span id="an_62:7">62:7</span> Kaua hoki e whakamutua ta koutou ki a ia,
kia whakapumautia ra ano a Hiruharama e ia, kia meinga ra ano hei
whakamoemiti i runga i te whenua.

<span id="an_62:8">62:8</span> Kua oatitia e Ihowa tona ringa matau,
tona takakau kaha, E kore e hoatu e ahau tau witi a muri hei kai ma ou
hoariri; e kore ano nga tangata ke e inu i tau waina i mauiui ai koe.

<span id="an_62:9">62:9</span> Engari ko nga tangata nana i whawhaki, ma
ratou e kai, whakamoemiti tonu atu ki a Ihowa; a ko nga tangata nana i
kohikohi mai, ka inumia e ratou ki nga marae o toku wahi tapu.

<span id="an_62:10">62:10</span> ¶ Tika atu, tika atu ma nga kuwaha;
whakapaia te ara o te iwi; opehia ake, opehia ake te huanui; kohikohia
atu nga kamaka; whakaarahia he kara ki nga iwi.

<span id="an_62:11">62:11</span> Nana, kua korero a Ihowa ki te pito o
te whenua, Mea atu ki te tamahine a Hiona, Nana, ko tou whakaoranga te
haere mai nei! nana, kei a ia tona utu, kei tona aroaro ano tana mahi.

<span id="an_62:12">62:12</span> A ka huaina ratou, Ko te iwi tapu, Ko
ta Ihowa i hoko ai; ka huaina ano hoki koe, He mea i rapua, He pa kahore
i mahue.

<span id="an_63:1">63:1</span> ¶ Ko wai tenei e haere mai nei i Eroma,
he mea rongoa mai nga kakahu i Potora? tenei he kororia rawa nei ona
kakahu, e haere ana i runga i te nui o tona kaha? Ko ahau e korero atu
nei i runga i te tika, ko te mea kaha ki te whakaora.

<span id="an_63:2">63:2</span> He aha i whero ai ou kakahu? i rite ai ou
weweru ki o te kaitakahi i te takahanga waina?

<span id="an_63:3">63:3</span> Na toku kotahi te takahanga waina i
takahi, kahore hoki he tangata o te iwi hei hoa moku: takahia iho ratou
e ahau, he riri noku; takatakahia ana ratou e ahau ki raro, i ahau e
weriweri ana; pati ana o ratou toto ki oku weruweru, whakapokea iho e
ahau toku kakahu katoa.

<span id="an_63:4">63:4</span> Kei roto hoki i toku ngakau te ra o te
rapu utu; kua tae mai ano te tau o aku i hoko ai.

<span id="an_63:5">63:5</span> Na ka titiro atu ahau, a kahore he
kaiawhina, miharo ana ahau no te mea kahore he kaitautoko ake: na kua
meatia e toku takakau, he whakaoranga moku; ko toku weriweri, na tera
ahau i tautoko ake.

<span id="an_63:6">63:6</span> Na takahia ana e ahau nga iwi i ahau e
riri nei; i ahau ano e weriweri ana ka whakahaurangitia ratou e ahau, a
ringihia ana e ahau to ratou toto ki te whenua.

<span id="an_63:7">63:7</span> ¶ Ka whakahuatia e ahau nga mahi aroha a
Ihowa, nga whakamoemiti ki e Ihowa, ka rite ki nga mea i homai e Ihowa,
ki a tatou; ki te nui hoki o te pai ki te whare o Iharaira i homai nei e
ia ki a ratou; he mea i rite tonu ki ana mahi tohu tangata, ki te nui
ano o ana mahi aroha.

<span id="an_63:8">63:8</span> I mea hoki ia, He pono, ko taku iwi
ratou, he tamariki e kore e korero teka: na ko ia to ratou kaiwhakaora.

<span id="an_63:9">63:9</span> I o ratou pouritanga ngakau katoa i pouri
ano ia, a whakaorangia ake ratou e te anahera o tona aroaro; he aroha
nona, he mahi tohu tangata i hoko ai ia i a ratou, hikitia ana ratou,
whakahaereerea ana i nga ra katoa onamata.

<span id="an_63:10">63:10</span> Heoi whakakeke ana ratou, whakapouritia
iho e ratou tona wairua tapu. Na ka puta ke ia hei hoariri mo ratou; kei
te whawhai ano ia ki a ratou.

<span id="an_63:11">63:11</span> Katahi ia ka mahara ki nga ra o mua, ki
a Mohi, ki tana iwi, i mea ia, Kei hea ia nana ratou i kawe ake i te
moana me nga hepara o tana kahuri? kei hea te kaiwhakanoho o tona wairua
tapu ki waenganui i a ratou?

<span id="an_63:12">63:12</span> I arahi nei i a ratou, he meatanga na
te ringa matau o Mohi, na tona takakau kororia? i wahi nei i nga wai i
to ratou aroaro, hei mea i tetahi ingoa mona e mau tonu ana?

<span id="an_63:13">63:13</span> I arahi nei i a ratou i waenganui o te
moana, ano he hoiho i te koraha, te hinga ratou?

<span id="an_63:14">63:14</span> Kei te kararehe e haere ana ki raro ki
te awaawa te rite, pera tonu ta te wairua o Ihowa meatanga i a ratou kia
okioki: pera tonu tau arahanga i tau iwi, i whai ingoa kororia ai koe.

<span id="an_63:15">63:15</span> ¶ Titiro mai i runga i te rangi,
matakitaki mai i runga i te nohoanga o tou tapu, o tou kororia; kei hea
tou ngakau nui, me au mahi nunui? ko te ohoohonga o ou whekau, ko au
mahi tohu ka pehia iho ki ahau.

<span id="an_63:16">63:16</span> He pono ko koe to matou papa, kahore
nei hoki a Aperahama e mohio ki a matou, kahore ano hoki a Iharaira e
mahara ki a matou: ko koe, e Ihowa, to matou papa; ko to matou kaihoko,
nonamata mai tou ingoa.

<span id="an_63:17">63:17</span> He aha koe, e Ihowa, i mea ai i a matou
kia kotiti atu i au ara, whakapakeketia iho e koe o matou ngakau kia
kaua e wehi ki a koe? Hoki mai, kia mahara ki au pononga, ki nga hapu o
tou kainga pumau.

<span id="an_63:18">63:18</span> He iti nei te wa i mau ai taua kainga
ki te iwi o tou tapu: e takatakahia ana tou wahi tapu e o matou hoariri.

<span id="an_63:19">63:19</span> Kua meinga matou kia rite ki te hunga
kihai nei koe i kingi mo ratou; ki te hunga kihai nei i huaina ki tou
ingoa.

<span id="an_64:1">64:1</span> ¶ Aue me i haehae koe i nga rangi, me i
heke iho, me i rere a wai nga maunga i tou aroaro!

<span id="an_64:2">64:2</span> Kia rite ki te ngiha o te ahi tahu rara,
ki te ahi e koropupu ai nga wai; kia mohiotia ai tou ingoa e ou hoariri,
kia wiri ai nga iwi i tou aroaro!

<span id="an_64:3">64:3</span> I tau meatanga i nga mea wehi kihai nei i
whakaaroa e matou, i heke iho koe, rere a wai ana nga maunga i tou
aroaro.

<span id="an_64:4">64:4</span> Kahore hoki kia rangona noatia i mua,
kihai i mohiotia e te taringa, kihai hoki te kanohi i kite i te Atua, ko
koe anake, e mahi nei i nga mea mo te tangata e tatari ana ki a ia.

<span id="an_64:5">64:5</span> Ko tau, he whakatau ki te tangata e koa
ana, e mahi ana i te tika, ki te hunga e mahara ana ki a koe i au ara.
Nana, i riri na koe, he hara hoki no matou; kua roa noa atu matou ki aua
ara, a ka ora ranei matou?

<span id="an_64:6">64:6</span> ¶ Ko matou katoa hoki kua rite ki te
tangata poke, a ko o matou tika ki te kakahu kua paru: e memenge ana
matou katoa ano he rau rakau; kei te hau te rite o o matou kino e kahaki
nei i a matou.

<span id="an_64:7">64:7</span> Kahore hoki he tangata e karanga ana ki
tou ingoa, e whakaoho ana i a ia ki te hopu i a koe: kua huna nei hoki e
koe tou mata ki a matou, a kua huna matou e koe na o matou he.

<span id="an_64:8">64:8</span> Na inaianei, e Ihowa, ko koe to matou
papa; ko matou te paru, ko koe to matou kaipokepoke; he mahi hoki matou
katoa na tou ringa.

<span id="an_64:9">64:9</span> Kaua, e Ihowa, e whakanuia rawatia te
riri, kaua hoki e mahara tonu ki te kino. Nana, titiro mai ra, he iwi
matou katoa nau.

<span id="an_64:10">64:10</span> He koraha kau ou pa tapu, he koraha a
Hiona, kua ururuatia a Hiruharama.

<span id="an_64:11">64:11</span> Ko to matou whare tapu, ko to matou
whare ataahua, ko te wahi i whakamoemiti ai o matou matua ki a koe, kua
waiho hei kanga ma te ahi, moti iho a matou mea matenui katoa.

<span id="an_64:12">64:12</span> Ka whakamanawanui ranei koe, e Ihowa,
ki enei mea? ka whakarongo puku ranei koe? ka nui rawa ranei tau
whakatupukino i a matou?

<span id="an_65:1">65:1</span> ¶ E rapua ana ahau e te hunga kihai nei i
ui ki ahau; e kitea ana ahau e te hunga kihai nei i kimi i ahau: i mea
ahau, Tenei ahau, tenei ahau, ki te iwi kihai nei i karangatia toku
ingoa ki a ratou.

<span id="an_65:2">65:2</span> Tuwhera tonu oku ringa i te ra roa nei ki
te iwi tutu e haere nei i te ara kahore i pai, e whai ana i o ratou
whakaaro ake,

<span id="an_65:3">65:3</span> Ki te iwi he whakapataritari tonu nei ta
ratou ki ahau ki toku aroaro, he patu whakahere i roto i nga kari, he
tahu whakakakara ki runga ki nga aata pereki;

<span id="an_65:4">65:4</span> E noho nei i nga urupa, e moe ana i roto
i nga wahi ngaro; e kai ana i te kikokiko poaka, a he hupa no nga mea
whakarihariha kei roto i a ratou oko.

<span id="an_65:5">65:5</span> Ko ta ratou kupu, Tu atu, kaua e
whakatata ki ahau; he tapu rawa hoki ahau i a koe. He paowa enei ki toku
ihu, he ahi e ka ana, a pau noa te ra.

<span id="an_65:6">65:6</span> Nana, kua oti te tuhituhi ki toku aroaro;
e kore ahau e whakarongo puku; ae ra, ka utua e ahau, ka utua ki roto ki
o ratou uma,

<span id="an_65:7">65:7</span> Ara o koutou kino, hui atu ki nga kino o
o koutou matua, e ai ta Ihowa, i tahu whakakakara nei ki runga ki nga
maunga, i whakaiti nei i ahau i runga i nga pukepuke: mo reira ka matua
mehuatia atu e ahau ta ratou mahi ki to ratou uma.

<span id="an_65:8">65:8</span> ¶ Ko te kupu tenei a Ihowa, Ka rite ki te
waina hou e kitea ana i roto i te tautau, a ka kiia, Kaua e whakakorea,
he manaaki hoki kei roto; ka pera ano taku e mea ai, he whakaaro ki aku
pononga, kei kore ratou katoa.

<span id="an_65:9">65:9</span> Ka whakaputaina ake ano e ahau he uri i
roto i a Hakopa, i roto hoki i a Hura, he tangata mona nei aku maunga:
ka riro ano a reira i aku i whiriwhiri ai, ka noho aku pononga ki reira.

<span id="an_65:10">65:10</span> A hei puninga hipi a Harono, hei
tapapatanga te raorao i Akoro mo nga kau a taku iwi i rapu nei i ahau.

<span id="an_65:11">65:11</span> ¶ Ko koutou ia kua whakarere i a Ihowa,
kua wareware ki toku maunga tapu, kua whakapaia e koutou he tepu ma
Kara, whakakiia ana e koutou he ringihanga ki a Meni;

<span id="an_65:12">65:12</span> Ka tukua atu koutou e ahau ma te hoari,
ka tuohu koutou katoa, ka tukitukia: no te mea i karanga ahau, a kihai
koutou i whakao mai, i korero ahau, a kihai koutou i whakarongo; heoi
mahia ana e koutou te kino ki taku tirohanga, whiriwhiria ana e koutou
te mea kihai i paingia e ahau.

<span id="an_65:13">65:13</span> Na ko te kupu tenei a te Ariki, a
Ihowa, Nana, ko aku pononga, ka kai ratou, ko koutou ia ka matekai:
nana, ko aku pononga, ka inu ratou, ko koutou ia ka matewai; nana, ko
aku pononga, ka koa ratou, ko koutou ia ka whakama:

<span id="an_65:14">65:14</span> Nana, ko aku pononga, ka waiata ratou
he koa no te ngakau, ko koutou ia ka tangi i te pouri o te ngakau, ka
aue i te maru o te wairua.

<span id="an_65:15">65:15</span> A ka waiho ano e koutou to koutou ingoa
hei kanga ma aku i whiriwhiri ai, a ka whakamatea koutou e te Ariki, e
Ihowa, ka huaina hoki e ia he ingoa ke ki ana pononga:

<span id="an_65:16">65:16</span> Kia waiho te tangata e manaaki ana i a
ia ano i te whenua, mana ia e manaaki i runga i te Atua o te pono; ko te
tangata hoki e oati ana i te whenua, ko te Atua o te pono hei oati mana;
no te mea ka warewaretia nga raru o mua, a no te mea kei te huna atu i
oku kanohi.

<span id="an_65:17">65:17</span> ¶ Tenei hoki ahau kei te hanga i nga
rangi hou, i te whenua hou; e kore ano o mua e maharatia, e kore ano e
puta ake ki te ngakau.

<span id="an_65:18">65:18</span> Engari kia koa koutou, kia
whakamanamana ki taku e hanga nei ake ake; no te mea tenei ahau te hanga
nei i Hiruharama hei whakamanamananga, i tona iwi ano hei koanga ngakau.

<span id="an_65:19">65:19</span> Ka whakamanamana ano ahau ki
Hiruharama, ka koa ki taku iwi: e kore ano e rangona i muri te reo e
tangi ana, te reo e aue ana i roto i a ia.

<span id="an_65:20">65:20</span> Kahore o reira kohungahunga he torutoru
nei ona ra ake ake, kahore he koroheke kihai i rite ona ra; no te mea
kotahi rau nga tau o te taitamariki i tona matenga; ko te tangata hara
ia, kotahi rau nei ona tau, he mea kanga.

<span id="an_65:21">65:21</span> Ka hanga whare ano ratou, nohoia iho,
ka whakatokia he mara waina, ka kainga ano nga hua.

<span id="an_65:22">65:22</span> E kore e hanga e ratou hei nohoanga iho
mo te tangata ke, e kore e whakatokia hei kai ma tetahi atu tangata: no
te mea ka rite nga ra o taku iwi ki nga ra o te rakau, a ka roa aku i
whiriwhiri ai e ahuareka ana ki te mahi a o ratou ringa.

<span id="an_65:23">65:23</span> E kore ratou e mauiui noa, e kore e
whanau hei mate; no te mea he uri ratou no a Ihowa i manaaki ai, ratou
tahi ano ko ta ratou whanau.

<span id="an_65:24">65:24</span> Kahore ano ratou kia karanga noa, kua
whakao atu ahau; i a ratou ano e korero ana, ka rongo ahau.

<span id="an_65:25">65:25</span> Ko te wuruhi, ko te reme, ka kai tahi
raua; ko te raiona, ka rite ki te kau, ka kai kakau witi; ko te nakahi,
ko te peuhu hei kai mana. E kore ratou e tukino, e whakamate, puta noa i
toku maunga tapu, e ai ta Ihowa.

<span id="an_66:1">66:1</span> ¶ Ko te kupu tenei a Ihowa, Ko te rangi
toku torona, ko te whenua toku turanga waewae: kei hea te whare ka hanga
nei e koutou moku? kei hea hoki te wahi hei okiokinga moku?

<span id="an_66:2">66:2</span> Ko enei mea katoa hoki he mea hanga na
toku ringa, a na kona enei mea katoa i oti ai, e ai ta Ihowa; ko tenei
ia taku e titiro ai, ko te tangata e iti ana, kua maru te wairua, a e
wiri ana ki taku kupu.

<span id="an_66:3">66:3</span> Ko te tangata e patu ana i te kau, me te
mea e tukituki ana i te tangata; te tangata he reme nei tana patunga
tapu, me te mea he kaki kuri e poutoa ana e ia; te tangata e whakaeke
ana i te whakahere, me te mea e whakaeke ana i te toto poaka; te t
angata e tahu ana i te whakakakara, me te mea e manaaki ana i te
whakapakoko. Ae ra, kua whiriwhiria e ratou o ratou ara, e ahuareka ana
hoki to ratou wairua ki a ratou mea whakarihariha.

<span id="an_66:4">66:4</span> Ka whiriwhiria ano e ahau o ratou
whakaaro horihori, a ka kawea a ratou i wehi ai ki runga ki a ratou; no
te mea i karanga ahau, a kihai tetahi i whakao mai, i korero ahau, a
kihai ratou i rongo; heoi mahia ana e ratou te kino i taku tirohanga, a
whiriwhiria ana e ratou te mea kihai i paingia e ahau.

<span id="an_66:5">66:5</span> ¶ Whakarongo ki te kupu a Ihowa, e te
hunga e wiri ana ki tana kupu; Ko o koutou tuakana i kino ra ki a
koutou, i pei ra i a koutou, he whakaaro ki toku ingoa, i mea, Kia
whakakororiatia a Ihowa, kia kite hoki matou i to koutou koa; na ka
whakama r atou.

<span id="an_66:6">66:6</span> He reo, he ngangau, kei te pa, he reo kei
te temepara, ko te reo o Ihowa e whakautu ana i ona hoariri.

<span id="an_66:7">66:7</span> Kiano ia i whakamamae, kua whanau; kiano
i pa ona mamae, kua whanau he tane.

<span id="an_66:8">66:8</span> Ko wai i rongo i te penei? ko wai i kite
i nga mea penei? E whakamamae ranei te whenua i te ra kotahi? e whanau
ranei te iwi i te meatanga kotahi? whakamamae kau hoki a Hiona, kua
whanau ana tama.

<span id="an_66:9">66:9</span> Tera ranei e meinga e ahau kia taka te
ara, a kia kaua e whanau? e ai ta Ihowa; ka meinga ranei e ahau kia
whanau, a kopia iho te kopu? e ai ta tou Atua.

<span id="an_66:10">66:10</span> Kia koa tahi me Hiruharama,
whakamanamana ki a ia, e te hunga katoa e aroha ana ki a ia; kia hari
tahi me ia, kia hari, e te hunga katoa e tangi ana ki a ia.

<span id="an_66:11">66:11</span> He mea hoki ka ngote koutou, a ka
makona i te u, ara i ana whakamarie, he mea hoki ka whakatete koutou, a
ka ora te ngakau i te nui o tona kororia.

<span id="an_66:12">66:12</span> Ko te kupu hoki tenei a Ihowa, Nana,
ano he awa te rangimarie ka horahia atu e ahau ki a ia; ano he waipuke
te kororia o nga tauiwi: ko reira koutou ngote ai; ka hikitia koutou ki
ona kaokao, ka poipoia ki ona turi.

<span id="an_66:13">66:13</span> Ka rite hoki ki te tangata e
whakamarietia ana e tona whaea, ka whakamarie ano ahau ki a koutou; ka
whai whakamarietanga ano koutou i roto i Huriharama.

<span id="an_66:14">66:14</span> Ka kite koutou i tenei, ka koa o koutou
ngakau; ko o koutou whenua, koia ano kei te otaota te tupu; a ka
mohiotia te ringa o Ihowa ki ana pononga, tona riri ki ona hoariri.

<span id="an_66:15">66:15</span> ¶ Nana, ka haere mai a Ihowa me te ahi,
ko ona hariata koia ano kei te tukauati; ki te tuku i tona riri i runga
i te weriweri, i tana whakatupehupehu i roto i nga mura ahi.

<span id="an_66:16">66:16</span> No te mea he ahi ta Ihowa, me tana
hoari ano, ina totohe ia ki nga kikokiko katoa, ka tokomaha ano nga
tupapaku a Ihowa.

<span id="an_66:17">66:17</span> Ko te hunga e whakatapu ana i a ratou,
e pure ana i a ratou i nga kari, e whai ana i tetahi i waenganui, ko te
hunga e kai ana i te kikokiko poaka, i te mea whakarihariha, i te kiore,
ka pau ngatahi ratou, e ai ta Ihowa.

<span id="an_66:18">66:18</span> E mohio ana hoki ahau ki a ratou mahi,
ki o ratou whakaaro. Tenei ake ka huihuia e ahau nga iwi katoa, nga reo,
a ka haere mai ratou, ka kite i toku kororia.

<span id="an_66:19">66:19</span> Ka meinga ano e ahau he tohu ki roto i
a ratou, ka unga ano e ahau o ratou morehu ki nga iwi, ki Tarahihi, ki
Puru, ki Ruru, ki te hunga kukume kopere, ki Tupara, ki Iawana, ki nga
motu i tawhiti kihai nei i rongo ki toku rongo, kihai ano i kite i toku
kororia; a ka whakaaturia e ratou toku kororia i roto i nga tauiwi.

<span id="an_66:20">66:20</span> Ka kawea mai ano e ratou o koutou teina
katoa i roto i nga iwi katoa hei whakahere ki a Ihowa, i runga i te
hoiho, i te hariata, i te amo, i te muera, i te kamera tere, ki toku
maunga tapu ki Hiruharama, e ai ta Ihowa; ka rite ki ta nga tama a I
haraira e kawe nei i te whakahere i roto i te oko ma ki te whare o
Ihowa.

<span id="an_66:21">66:21</span> Ka tango hoki ahau i etahi o ratou hei
tohunga, hei Riwaiti, e ai ta Ihowa.

<span id="an_66:22">66:22</span> Ka rite hoki ki te rangi hou, ki te
whenua hou, ka hanga nei e ahau, a ka pumau tonu ki toku aroaro, e ai ta
Ihowa, ka pera te pumau o to koutou uri, o to koutou ingoa.

<span id="an_66:23">66:23</span> A tenei ake ka haere mai nga kikokiko
katoa i tenei marama, i tenei marama, i tenei hapati, i tenei hapati, ki
te koropiko ki toku aroaro, e ai ta Ihowa.

<span id="an_66:24">66:24</span> A ka haere atu ratou, ka matakitaki ki
nga tinana o nga tangata i he nei ki ahau: e kore hoki to ratou kutukutu
e mate, e kore ano to ratou ahi e tineia, a hei mea whakarihariha ratou
ki nga kikokiko katoa.

------------------------------------------------------------------------

[Next: Jeremiah](jer)
