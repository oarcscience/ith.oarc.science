[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](tit)  [Next](heb) 

------------------------------------------------------------------------

### Maori Bible: Philemon

<span id="an_1:1">1:1</span> ¶ Na Paora, na te herehere a Karaiti Ihu,
na to taua teina hoki, na Timoti, ki ta maua e aroha nei, ki to maua hoa
mahi, ki a Pirimona,

<span id="an_1:2">1:2</span> Ki a Apia hoki, ko to maua tuahine, ki to
maua hoa hoia, ki a Arakipu, ki te hahi hoki i tou whare:

<span id="an_1:3">1:3</span> Kia tau te aroha noa ki a koutou, me te
rangimarie, he mea na te Atua, na to tatou Matua, na te Ariki hoki, na
Ihu Karaiti.

<span id="an_1:4">1:4</span> Tenei ahau te whakawhetai atu nei ki toku
Atua, mau tonu toku mahara ki a koe i aku karakiatanga:

<span id="an_1:5">1:5</span> He rongo noku ki tou aroha, ki tou
whakapono ki te Ariki, ki a Ihu, a ki te hunga tapu katoa;

<span id="an_1:6">1:6</span> Mo te whakahoatanga mai o tou whakapono kia
whai mana, i runga i te matauranga ki nga pai katoa i roto i a koutou,
he mea ki a Karaiti Ihu.

<span id="an_1:7">1:7</span> He nui hoki to matou koa, marie ana hoki te
ngakau i tou aroha, no te mea e ora ana nga ngakau o te hunga tapu i a
koe, e toku teina.

<span id="an_1:8">1:8</span> ¶ Heoi ahakoa he nui toku maia i roto i a
te Karaiti ki te whakatakoto atu i te mea tika ki a koe,

<span id="an_1:9">1:9</span> Na te aroha ke taku ka inoi atu nei, ara
taku, ta te koroheke, ta Paora, he herehere nei inaianei na Ihu Karaiti;

<span id="an_1:10">1:10</span> He kupu tenei naku ki a koe mo taku
tamaiti, mo Onehimu, he mea whanau naku i ahau nei i te herehere:

<span id="an_1:11">1:11</span> I mua, kahore tetahi mea pai ana ki a
koe; inaianei ia, kua whai pai koe i a ia, ahau ano hoki.

<span id="an_1:12">1:12</span> Kua whakahokia atu nei ia e ahau, tona
tinana tonu, ko toku manawa ake ia.

<span id="an_1:13">1:13</span> I mea ano ahau kia puritia ia ki ahau,
hei whakakapi mou ki te mahi ki ahau i roto i nga mekameka o te
rongopai:

<span id="an_1:14">1:14</span> Otira kahore nei tau kupu, kihai ahau i
pai kia meatia tetahi mea; kei riro whakauaua mai tou pai; engari i roto
ano i te ngakau.

<span id="an_1:15">1:15</span> Ko te mea ano pea tenei i motuhia mai ai
ia i a koe mo tetahi wa, kia mau pu ai ia i a koe ake ake;

<span id="an_1:16">1:16</span> Ehara i te mea hei pononga ia i enei wa,
engari tera atu i te pononga, he teina i nui rawa ai toku aroha, tera ia
e nui rawa atu tou, i te kikokiko, i te Ariki ano hoki.

<span id="an_1:17">1:17</span> Na, ki te mea kua waiho ahau hei hoa mou,
manako mai ki a ia me te mea ko ahau.

<span id="an_1:18">1:18</span> Ki te mea ia kua he ia ki tetahi mea au,
kei a ia ranei tetahi mea au, waiho mai maku tena e whakaaro;

<span id="an_1:19">1:19</span> He tuhituhi tenei naku, na Paora, na toku
ringaringa ake, maku e whakautu; na kahore aku meatanga atu ki a koe,
tera ano taku taonga kei a koe, ko koe ano.

<span id="an_1:20">1:20</span> Ae ra, e toku teina, kia whai pai ahau i
a koe i roto i te Ariki: kia ora toku ngakau i roto i te Ariki.

<span id="an_1:21">1:21</span> He u no toku whakaaro ki a koe ka
ngohengohe, i tuhituhi atu ai ahau ki a koe, e mohio ana hoki, tera e
nui atu tau e mea ai i taku e korero atu nei.

<span id="an_1:22">1:22</span> Tenei ano hoki, kia rite mai i a koe
tetahi whare moku: e mea ana hoki ahau tera e mana a koutou inoi, a ka
tukua atu ahau kia a koutou.

<span id="an_1:23">1:23</span> Tenei te oha atu nei ki a koe a Epapara,
toku hoa herehere i roto i a Karaiti Ihu,

<span id="an_1:24">1:24</span> Ratou tahi ko Maka, ko Aritaku, ko
Rimaha, ko Ruka, oku hoa mahi.

<span id="an_1:25">1:25</span> Kia tau te aroha noa o to tatou Ariki, o
Ihu Karaiti ki o koutou wairua. Amine.

------------------------------------------------------------------------

[Next: Hebrews](heb)
