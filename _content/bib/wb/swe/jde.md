[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jo3)  [Next](rev) 

------------------------------------------------------------------------

### Swedish Bible: Jude

<span id="an_1:1">1:1</span> Judas, Jesu Kristi tjänare och Jakobs
broder, hälsar de kallade, dem som äro upptagna i Guds, Faderns, kärlek
och bevarade åt Jesus Kristus.

<span id="an_1:2">1:2</span> Barmhärtighet och frid och kärlek föröke
sig hos eder.

<span id="an_1:3">1:3</span> Mina älskade, då jag nu med all iver har
tagit mig för att skriva till eder om vår gemensamma frälsning, finner
jag det nödigt att i min skrivelse förmana eder att kämpa för den tro
som en gång för alla har blivit meddelad åt de heliga.

<span id="an_1:4">1:4</span> Några människor hava nämligen innästlat sig
hos eder -- några om vilka det för länge sedan blev skrivet att de
skulle hemfalla under den domen -- ogudaktiga människor, som missbruka
vår Guds nåd till lösaktighet och förneka vår ende härskare och herre,
Jesus Kristus.

<span id="an_1:5">1:5</span> Men fastän I redan en gång haven fått
kunskap om alltsammans, vill jag påminna eder därom, att Herren, sedan
han hade frälst sitt folk ur Egyptens land, efteråt förgjorde dem som
icke trodde,

<span id="an_1:6">1:6</span> så ock därom, att de änglar som icke
behöllo sin furstehöghet, utan övergåvo sin boning, hava av honom med
eviga bojor blivit förvarade i mörker till den stora dagens dom.

<span id="an_1:7">1:7</span> Likaså hava ock Sodom och Gomorra med
kringliggande städer, vilka på samma sätt som de förra bedrevo otukt och
stodo efter annat umgänge än det naturliga, blivit satta till ett
varnande exempel, i det att de få lida straff i evig eld.

<span id="an_1:8">1:8</span> Dock göra nu också dessa människor på samma
sätt, förblindade av sina drömmar: köttet besmitta de, men andevärldens
herrar förakta de, och dess härlige smäda de.

<span id="an_1:9">1:9</span> Icke så Mikael, överängeln; när denne
tvistade med djävulen angående Moses' kropp, dristade han sig icke att
över honom uttala någon smädande dom, utan sade allenast: »Herren näpse
dig.»

<span id="an_1:10">1:10</span> Dessa åter smäda vad de icke känna till;
och vad de, likasom de oskäliga djuren, med sina naturliga sinnen kunna
fatta, det bruka de till sitt fördärv.

<span id="an_1:11">1:11</span> Ve dem! De hava trätt in på Kains väg, de
hava för löns skull störtat sig i Balaams villfarelse och hava gått
förlorade till följd av en gensträvighet lik Koras.

<span id="an_1:12">1:12</span> Det är dessa som få hålla gästabud med
eder, där de sitta såsom skamfläckar vid edra kärleksmåltider och
oförsynt se sig själva till godo. De äro skyar utan vatten, skyar som
drivas bort av vindarna. De äro träd som stå nakna på senhösten,
ofruktbara, i dubbel måtto döda, uppryckta med rötterna.

<span id="an_1:13">1:13</span> De äro vilda havsvågor som uppkasta sina
egna skändligheters skum. De äro irrande stjärnor, åt vilka det svarta
mörkret är förvarat till evig tid.

<span id="an_1:14">1:14</span> Om dessa var det ock som Enok, den sjunde
från Adam, profeterade och sade: »Se, Herren kommer med sina mångtusen
heliga,

<span id="an_1:15">1:15</span> för att hålla dom över alla och bestraffa
alla de ogudaktiga för alla de ogudaktiga gärningar som de hava övat,
och för alla de förmätna ord som de i sin syndiga ogudaktighet hava
talat mot honom.»

<span id="an_1:16">1:16</span> De äro människor som alltid knorra och
knota över sin lott, medan de likväl vandra efter sina egna begärelser.
Och deras mun talar stora ord, under det att de dock av egennytta söka
vara människor till behag.

<span id="an_1:17">1:17</span> Men kommen ihåg, I mina älskade, vad som
har blivit förutsagt av vår Herres, Jesu Kristi, apostlar,

<span id="an_1:18">1:18</span> huru de sade till eder: »I den yttersta
tiden skola bespottare uppstå, som vandra efter sina egna ogudaktiga
begärelser.»

<span id="an_1:19">1:19</span> Det är dessa människor som vålla
söndringar, dessa som äro »själiska» och icke hava ande.

<span id="an_1:20">1:20</span> Men I, mina älskade, uppbyggen eder på
eder allraheligaste tro, bedjen i den helige Ande,

<span id="an_1:21">1:21</span> och bevaren eder så i Guds kärlek, under
det att I vänten på vår Herres, Jesu Kristi, barmhärtighet, till evigt
liv.

<span id="an_1:22">1:22</span> Mot somliga av dem, sådana som äro
tvivlande, mån I vara barmhärtiga

<span id="an_1:23">1:23</span> och frälsa dem genom att rycka dem ur
elden; mot de andra mån I också vara barmhärtiga, dock med fruktan, så
att I avskyn till och med deras livklädnad, den av köttet befläckade.

<span id="an_1:24">1:24</span> Men honom som förmår bevara eder ifrån
fall och ställa eder inför sin härlighet ostraffliga, i fröjd,

<span id="an_1:25">1:25</span> honom som allena är Gud, och som är vår
Frälsare genom Jesus Kristus, vår Herre, honom tillhör ära, majestät,
välde och makt, såsom före all tid, så ock nu och i alla evigheter.
Amen.

------------------------------------------------------------------------

[Next: Revelation](rev)
