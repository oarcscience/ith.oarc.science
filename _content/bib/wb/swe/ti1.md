[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](th2)  [Next](ti2) 

------------------------------------------------------------------------

### Swedish Bible: 1 Timothy

<span id="an_1:1">1:1</span> Paulus, Kristi Jesu apostel, förordnad av
Gud, vår Frälsare, och Kristus Jesus, vårt hopp,

<span id="an_1:2">1:2</span> hälsar Timoteus, sin sannskyldige son i
tron. Nåd, barmhärtighet och frid ifrån Gud, Fadern, och Kristus Jesus,
vår Herre!

<span id="an_1:3">1:3</span> Jag bjuder dig, nu såsom när jag for åstad
till Macedonien, att stanna kvar i Efesus och där förmana somliga att
icke förkunna främmande läror

<span id="an_1:4">1:4</span> eller akta på fabler och
släktledningshistorier utan ände, som ju snarare vålla ordstrider än
främja den Guds ordning som kommer till fullbordan i tron.

<span id="an_1:5">1:5</span> Och förmaningens ändamål är kärlek av ett
rent hjärta och av ett gott samvete och av en oskrymtad tro.

<span id="an_1:6">1:6</span> Från dessa stycken hava somliga farit vilse
och vänt sin håg till fåfängligt tal --

<span id="an_1:7">1:7</span> människor som vilja vara lärare i lagen,
fastän de icke förstå ens vad de själva tala, eller vad de ting äro, som
de med sådan säkerhet orda om.

<span id="an_1:8">1:8</span> Men vi veta att lagen är god, om man
nämligen brukar den såsom lagen bör brukas,

<span id="an_1:9">1:9</span> och om man förstår detta, att lagen är till
icke för rättfärdiga människor, utan för dem som trotsa lag och
myndighet, för ogudaktiga och syndare, oheliga och oandliga människor,
fadermördare och modermördare, för mandråpare,

<span id="an_1:10">1:10</span> för dem som öva otukt och onaturlig
vällustsynd, för dem som äro människosäljare, lögnare, menedare eller
något annat som strider mot den sunda läran --

<span id="an_1:11">1:11</span> detta i enlighet med det evangelium om
den salige Gudens härlighet, varmed jag har blivit betrodd.

<span id="an_1:12">1:12</span> Vår Herre Kristus Jesus, som har givit
mig kraft, tackar jag för att han har tagit mig i sin tjänst och funnit
mig vara förtroende värd,

<span id="an_1:13">1:13</span> mig som förut var en hädare och
förföljare och våldsverkare. Men barmhärtighet vederfors mig, eftersom
jag icke bättre visste, när jag i min otro handlade så.

<span id="an_1:14">1:14</span> Och vår Herres nåd blev så mycket mer
överflödande, med tron och kärleken i Kristus Jesus.

<span id="an_1:15">1:15</span> Det är ett fast ord och i allo värt att
mottagas, att Kristus Jesus har kommit i världen för att frälsa syndare,
bland vilka jag är den främste.

<span id="an_1:16">1:16</span> Men att barmhärtighet vederfors mig, det
skedde just för att Kristus Jesus skulle främst på mig bevisa all sin
långmodighet, och låta mig bliva en förstlingsbild av dem som skulle
komma att tro på honom och så vinna evigt liv.

<span id="an_1:17">1:17</span> Men evigheternas konung, den
oförgänglige, osynlige, ende Guden, vare ära och pris i evigheternas
evigheter! Amen.

<span id="an_1:18">1:18</span> Att så förmana dem, det ålägger jag dig,
min son Timoteus, i enlighet med de profetord som en gång uttalades över
dig. Må du i kraft av dem strida den goda striden,

<span id="an_1:19">1:19</span> rustad med tro och med ett gott samvete.
Detta hava nu visserligen somliga skjutit å sido, men de hava därigenom
lidit skeppsbrott i tron.

<span id="an_1:20">1:20</span> Till dem höra Hymeneus och Alexander,
vilka jag har överlämnat åt Satan, för att de skola bliva så tuktade,
att de icke vidare smäda.

<span id="an_2:1">2:1</span> Så uppmanar jag nu framför allt därtill att
man må bedja, åkalla, anropa och tacka Gud för alla människor,

<span id="an_2:2">2:2</span> för konungar och all överhet, så att vi
kunna föra ett lugnt och stilla liv, på ett i allo fromt och värdigt
sätt.

<span id="an_2:3">2:3</span> Sådant är gott och välbehagligt inför Gud,
vår Frälsare,

<span id="an_2:4">2:4</span> som vill att alla människor skola bliva
frälsta och komma till kunskap om sanningen.

<span id="an_2:5">2:5</span> Ty en enda är Gud, och en enda är medlare
emellan Gud och människor: en människa, Kristus Jesus,

<span id="an_2:6">2:6</span> han som gav sig själv till lösen för alla,
varom ock vittnesbördet skulle frambäras, när tiden var inne.

<span id="an_2:7">2:7</span> Och själv har jag blivit satt till att vara
dess förkunnare och apostel -- det säger jag med sanning, jag ljuger
icke -- ja, till att i tro och sanning vara en lärare för hedningar.

<span id="an_2:8">2:8</span> Jag vill alltså att männen allestädes skola
förrätta bön, i det att de, fria ifrån vrede och disputerande, upplyfta
heliga händer.

<span id="an_2:9">2:9</span> Likaledes vill jag att kvinnorna skola
uppträda i hövisk dräkt, att de blygsamt och tuktigt pryda sig, icke med
hårflätningar och guld eller pärlor eller dyrbara kläder,

<span id="an_2:10">2:10</span> utan med goda gärningar, såsom det höves
kvinnor som vilja räknas för gudfruktiga.

<span id="an_2:11">2:11</span> Kvinnan bör i stillhet låta sig
undervisas och därvid helt underordna sig.

<span id="an_2:12">2:12</span> Däremot kan jag icke tillstädja en kvinna
att själv uppträda såsom lärare, ej heller att råda över sin man;
fastmer må hon leva i stillhet.

<span id="an_2:13">2:13</span> Adam blev ju först skapad och sedan Eva.

<span id="an_2:14">2:14</span> Och Adam blev icke bedragen, men kvinnan
blev svårt bedragen och förleddes till överträdelse.

<span id="an_2:15">2:15</span> Dock skall kvinnan, under det hon föder
sina barn, vinna frälsning, om hon förbliver i tro och kärlek och
helgelse, med ett tuktigt väsende.

<span id="an_3:1">3:1</span> Det är ett visst ord, att om någons håg
står till en församlingsföreståndares ämbete, så är det en god
verksamhet han åstundar.

<span id="an_3:2">3:2</span> En församlingsföreståndare bör därför vara
oförvitlig; han bör vara en enda kvinnas man, nykter och tuktig, hövisk
i sitt skick, gästvänlig, väl skickad att undervisa,

<span id="an_3:3">3:3</span> icke begiven på vin, icke våldsam, utan
foglig, icke stridslysten, fri ifrån penningbegär.

<span id="an_3:4">3:4</span> Han bör väl förestå sitt eget hus och hålla
sina barn i lydnad, med all värdighet;

<span id="an_3:5">3:5</span> ty huru skulle dem som icke vet att förestå
sitt eget hus kunna sköta Guds församling?

<span id="an_3:6">3:6</span> Han bör icke vara nyomvänd, för att han
icke skall förblindas av högmod och så hemfalla under djävulens dom.

<span id="an_3:7">3:7</span> Han bör ock hava gott vittnesbörd om sig av
dem som stå utanför, så att han icke utsättes för smälek och faller i
djävulens snara.

<span id="an_3:8">3:8</span> Församlingstjänarna böra likaledes skicka
sig värdigt, icke vara tvetaliga, icke benägna för mycket vindrickande,
icke snikna efter slem vinning;

<span id="an_3:9">3:9</span> de böra äga trons hemlighet i ett rent
samvete.

<span id="an_3:10">3:10</span> Men också dessa skola först prövas;
därefter må de, om de befinnas oförvitliga, få tjäna församlingen.

<span id="an_3:11">3:11</span> Är det kvinnor, så böra dessa likaledes
skicka sig värdigt, icke gå omkring med förtal, men vara nyktra och
trogna i allt.

<span id="an_3:12">3:12</span> En församlingstjänare skall vara en enda
kvinnas man; han skall hålla god ordning på sina barn och väl förestå
sitt hus.

<span id="an_3:13">3:13</span> Ty de som hava väl skött en
församlingstjänares syssla, de vinna en aktad ställning och kunna i
tron, den tro de hava i Kristus Jesus, uppträda med mycken frimodighet.

<span id="an_3:14">3:14</span> Detta skriver jag till dig, fastän jag
hoppas att snart få komma till dig.

<span id="an_3:15">3:15</span> Jag vill nämligen, om jag likväl skulle
dröja, att du skall veta huru man bör förhålla sig i Guds hus, som ju är
den levande Gudens församling, sanningens stödjepelare och grundfäste.

<span id="an_3:16">3:16</span> Och erkänt stor är gudaktighetens
hemlighet: »Han som blev uppenbarad i köttet, rättfärdigad i anden, sedd
av änglar, predikad bland hedningarna, trodd i världen, upptagen i
härligheten.»

<span id="an_4:1">4:1</span> Men Anden säger uttryckligen, att i
kommande tider somliga skola avfalla från tron och hålla sig till
villoandar och till onda andars läror.

<span id="an_4:2">4:2</span> Så skall ske genom lögnpredikanters
skrymteri, människors som i sina egna samveten äro brännmärkta såsom
brottslingar,

<span id="an_4:3">4:3</span> och som förbjuda äktenskap och vilja att
man skall avhålla sig från allahanda mat, som Gud har skapat till att
med tacksägelse mottagas av dem som tro och hava lärt känna sanningen.

<span id="an_4:4">4:4</span> Ty allt vad Gud har skapat är gott, och
intet är förkastligt, när det mottages med tacksägelse:

<span id="an_4:5">4:5</span> det bliver nämligen helgat genom Guds ord
och genom bön.

<span id="an_4:6">4:6</span> Om du framlägger detta för bröderna, så
bevisar du dig såsom en god Kristi Jesu tjänare, då du ju hämtar din
näring av trons och den goda lärans ord, den läras som du troget har
efterföljt.

<span id="an_4:7">4:7</span> Men de oandliga käringfablerna må du visa
ifrån dig. Öva dig i stället själv i gudsfruktan.

<span id="an_4:8">4:8</span> Ty lekamlig övning gagnar till litet, men
gudsfruktan gagnar till allt; den har med sig löfte om liv, både för
denna tiden och för den tillkommande.

<span id="an_4:9">4:9</span> Detta är ett fast ord och i allo värt att
mottagas.

<span id="an_4:10">4:10</span> Ja, därför arbeta och kämpa vi, då vi nu
hava satt vårt hopp till den levande Guden, honom som är alla människors
Frälsare, först och främst deras som tro.

<span id="an_4:11">4:11</span> Så skall du bjuda och undervisa.

<span id="an_4:12">4:12</span> Låt ingen förakta dig för din ungdoms
skull; fastmer må du för dem som tro bliva ett föredöme i tal och i
vandel, i kärlek, i tro och i renhet.

<span id="an_4:13">4:13</span> Var nitisk i att föreläsa skriften och i
att förmana och undervisa, till dess jag kommer.

<span id="an_4:14">4:14</span> Försumma icke att vårda den nådegåva som
finnes i dig, och som gavs dig i kraft av profetord, under
handpåläggning av de äldste.

<span id="an_4:15">4:15</span> Tänk på detta, lev i detta, så att din
förkovran bliver uppenbar för alla.

<span id="an_4:16">4:16</span> Hav akt på dig själv och på din
undervisning, och håll stadigt ut därmed; ty om du så gör, frälsar du
både dig själv och dem som höra dig.

<span id="an_5:1">5:1</span> En äldre man må du icke tillrättavisa med
hårda ord; du bör tala till honom såsom till en fader. Till yngre män må
du tala såsom till bröder,

<span id="an_5:2">5:2</span> till äldre kvinnor såsom till mödrar, till
yngre kvinnor såsom till systrar, i all renhet.

<span id="an_5:3">5:3</span> Änkor må du bevisa ära, om de äro rätta,
värnlösa änkor.

<span id="an_5:4">5:4</span> Men om en änka har barn eller barnbarn, då
må i första rummet dessa lära sig att med tillbörlig vördnad taga sig an
sina närmaste och så återgälda sina föräldrar vad de äro dem skyldiga;
ty sådant är välbehagligt inför Gud.

<span id="an_5:5">5:5</span> En rätt, värnlös änka, som sitter ensam,
hon har sitt hopp i Gud och håller ut i bön och åkallan natt och dag.

<span id="an_5:6">5:6</span> Men en sådan som allenast gör sig goda
dagar, hon är död, fastän hon lever. --

<span id="an_5:7">5:7</span> Förehåll dem också detta, så att man icke
får något att förevita dem.

<span id="an_5:8">5:8</span> Men om någon icke drager försorg om sina
egna, först och främst om sina närmaste, så har denne förnekat sin tro
och är värre än en otrogen.

<span id="an_5:9">5:9</span> Såsom »församlingsänka» må ingen annan
uppföras än den som är minst sextio år gammal, och som har varit
allenast en mans hustru,

<span id="an_5:10">5:10</span> en som har det vittnesbördet om sig, att
hon har övat goda gärningar, uppfostrat barn, givit härbärge åt
husvilla, tvagit heligas fötter, understött nödlidande, korteligen,
beflitat sig om allt gott verk.

<span id="an_5:11">5:11</span> Unga änkor skall du däremot icke antaga.
Ty när de hava njutit nog av Kristus, vilja de åter gifta sig;

<span id="an_5:12">5:12</span> och de äro då hemfallna åt dom, eftersom
de hava brutit sin första tro.

<span id="an_5:13">5:13</span> Därtill lära de sig ock att vara
lättjefulla, i det att de löpa omkring i husen; ja, icke allenast att
vara lättjefulla, utan ock att vara skvalleraktiga och att syssla med
sådant som icke kommer dem vid, allt medan de tala vad otillbörligt är.

<span id="an_5:14">5:14</span> Därför vill jag att unga änkor gifta sig,
föda barn, förestå var och en sitt hus och icke giva någon motståndare
anledning att smäda.

<span id="an_5:15">5:15</span> Redan hava ju några vikit av och följt
efter Satan.

<span id="an_5:16">5:16</span> Om någon troende, vare sig man eller
kvinna, har änkor att sörja för, då må han understödja dem utan att
församlingen betungas, för att denna så må kunna understödja rätta,
värnlösa änkor.

<span id="an_5:17">5:17</span> Sådana äldste som äro goda
församlingsföreståndare må aktas dubbel heder värda, först och främst de
som arbeta med predikande och undervisning.

<span id="an_5:18">5:18</span> Skriften säger ju: »Du skall icke binda
munnen till på oxen som tröskar», så ock: »Arbetaren är värd sin lön.»
--

<span id="an_5:19">5:19</span> Upptag intet klagomål mot någon av de
äldste, om det icke styrkes av två eller tre vittnen.

<span id="an_5:20">5:20</span> Men begår någon en synd, så skall du
inför alla förehålla honom den, så att också de andra känna fruktan.

<span id="an_5:21">5:21</span> Jag uppmanar dig allvarligt inför Gud och
Kristus Jesus och de utvalda änglarna att iakttaga detta, utan någon
förutfattad mening och utan att i något stycke förfara partiskt.

<span id="an_5:22">5:22</span> Förhasta dig icke med handpåläggning, och
gör dig icke delaktig i en annans synder. Bevara dig själv ren.

<span id="an_5:23">5:23</span> Drick nu icke längre allenast vatten,
utan bruka något litet vin för din mages skull, eftersom du så ofta
lider av svaghet.

<span id="an_5:24">5:24</span> Somliga människors synder ligga i öppen
dag och komma i förväg fram till dom; andras åter komma först efteråt
fram.

<span id="an_5:25">5:25</span> Sammalunda pläga ock goda gärningar ligga
i öppen dag; och när så icke är, kunna de ändå icke bliva fördolda.

<span id="an_6:1">6:1</span> De som äro trälar och tjäna under andra må
akta sina herrar all heder värda, så att Guds namn och läran icke bliva
smädade.

<span id="an_6:2">6:2</span> Men de som hava troende herrar må icke,
därför att de äro deras bröder, akta dem mindre; fastmer må de tjäna dem
så mycket villigare, just därför att de äro troende och kära bröder,
dessa som vinnlägga sig om att göra vad gott är. Så skall du undervisa
och förmana.

<span id="an_6:3">6:3</span> Om någon förkunnar främmande läror och icke
håller sig till sunda ord -- vår Herres, Jesu Kristi, ord -- och till
den lära som hör gudsfruktan till,

<span id="an_6:4">6:4</span> då är han förblindad av högmod, och detta
fastän han intet förstår, utan är såsom från vettet i sitt begär efter
disputerande och ordstrider, vilka vålla avund, kiv, smädelser,
ondskefulla misstankar

<span id="an_6:5">6:5</span> och ständiga tvister mellan människor som
äro fördärvade i sitt sinne och hava tappat bort sanningen, människor
som mena att gudsfruktan är ett medel till vinning.

<span id="an_6:6">6:6</span> Ja, gudsfruktan i förening med förnöjsamhet
är verkligen en stor vinning.

<span id="an_6:7">6:7</span> Vi hava ju icke fört något med oss till
världen, just därför att vi icke kunna föra något med oss ut därifrån.

<span id="an_6:8">6:8</span> Hava vi föda och kläder, så må vi låta oss
nöja därmed.

<span id="an_6:9">6:9</span> Men de som vilja bliva rika, de råka in i
frestelser och snaror och hemfalla åt många dåraktiga och skadliga
begärelser, som sänka människorna ned i fördärv och undergång.

<span id="an_6:10">6:10</span> Ty penningbegäret är en rot till allt
ont; och somliga hava låtit sig så drivas därav, att de hava villats
bort ifrån tron och därigenom tillskyndat sig själva många kval.

<span id="an_6:11">6:11</span> Men fly sådant, du gudsmänniska, och far
efter rättfärdighet, gudsfruktan, tro, kärlek, ståndaktighet, saktmod.

<span id="an_6:12">6:12</span> Kämpa trons goda kamp, sök att vinna det
eviga livet, vartill du har blivit kallad, du som ock inför många
vittnen har avlagt den goda bekännelsen.

<span id="an_6:13">6:13</span> Inför Gud, som giver liv åt allt, och
inför Kristus Jesus, som under Pontius Pilatus vittnade med den goda
bekännelsen, manar jag dig

<span id="an_6:14">6:14</span> att, själv utan fläck och tadel, hålla
vad jag har bjudit, intill vår Herres, Jesu Kristi, uppenbarelse,

<span id="an_6:15">6:15</span> vilken den salige, ende härskaren skall
låta oss se, när tiden är inne, han som är konungarnas konung och
herrarnas herre,

<span id="an_6:16">6:16</span> han som allena har odödlighet och bor i
ett ljus dit ingen kan komma, han som ingen människa har sett eller kan
se. Honom vare ära och evigt välde! Amen.

<span id="an_6:17">6:17</span> Bjud dem som äro rika i den tidsålder som
nu är att icke högmodas, och att icke sätta sitt hopp till ovissa
rikedomar, utan till Gud, som rikligen giver oss allt till att njuta
därav;

<span id="an_6:18">6:18</span> bjud dem att göra gott, att vara rika på
goda gärningar, att vara givmilda och gärna dela med sig.

<span id="an_6:19">6:19</span> Må de så lägga av åt sig skatter som
kunna bliva en god grundval för det tillkommande, så att de vinna det
verkliga livet.

<span id="an_6:20">6:20</span> O Timoteus, bevara vad som har blivit dig
betrott; och vänd dig bort ifrån de oandliga, tomma ord och gensägelser
som komma från den falskeligen så kallade »kunskapen»,

<span id="an_6:21">6:21</span> vilken några föregiva sig äga, varför de
ock hava farit vilse i fråga om tron. Nåd vare med eder.

------------------------------------------------------------------------

[Next: 2 Timothy](ti2)
