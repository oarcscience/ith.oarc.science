[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co1)  [Next](gal) 

------------------------------------------------------------------------

### Swedish Bible: 2 Corinthians

<span id="an_1:1">1:1</span> Paulus, genom Guds vilja Kristi Jesu
apostel, så ock brodern Timoteus, hälsar den Guds församling som finnes
i Korint, och tillika alla de heliga som finnas i hela Akaja.

<span id="an_1:2">1:2</span> Nåd vare med eder och frid ifrån Gud, vår
Fader, och Herren Jesus Kristus.

<span id="an_1:3">1:3</span> Lovad vare vår Herres, Jesu Kristi, Gud och
Fader, barmhärtighetens Fader och all trösts Gud,

<span id="an_1:4">1:4</span> han som tröstar oss i all vår nöd, så att
vi genom den tröst vi själva undfå av Gud kunna trösta dem som äro
stadda i allahanda nöd.

<span id="an_1:5">1:5</span> Ty såsom Kristuslidanden till överflöd
komma över oss, så kommer ock genom Kristus tröst till oss i
överflödande mått.

<span id="an_1:6">1:6</span> Men drabbas vi av nöd, så sker detta till
tröst och frälsning för eder. Undfå vi däremot tröst, så sker ock detta
till tröst för eder, en tröst som skall visa sin kraft däri, att I
ståndaktigt uthärden samma lidanden som vi utstå. Och det hopp vi hysa i
fråga om eder är fast,

<span id="an_1:7">1:7</span> ty vi veta att såsom I delen våra lidanden,
så delen I ock den tröst vi undfå.

<span id="an_1:8">1:8</span> Vi vilja nämligen icke lämna eder, käre
bröder, i okunnighet om vilken nöd vi fingo utstå i provinsen Asien, och
huru övermåttan svårt det blev oss, utöver vår förmåga, så att vi till
och med misströstade om livet.

<span id="an_1:9">1:9</span> Ja, vi hade redan i vårt inre likasom fått
vår dödsdom, för att vi icke skulle förtrösta på oss själva, utan på
Gud, som uppväcker de döda.

<span id="an_1:10">1:10</span> Och ur en sådan dödsnöd frälste han oss,
och han skall än vidare frälsa oss; ja, till honom hava vi satt vårt
hopp att han allt framgent skall frälsa oss.

<span id="an_1:11">1:11</span> Också I stån oss ju bi med eder förbön.
Och så skola många hembära tacksägelse för oss, för den nåd som genom
mångas böner har kommit oss till del.

<span id="an_1:12">1:12</span> Ty vad vi kunna berömma oss av, och vad
vårt samvete bär oss vittnesbörd om, det är att vi i denna världen hava
vandrat i Guds helighet och renhet, icke ledda av köttslig vishet, utan
av Guds nåd; så framför allt i vårt förhållande till eder.

<span id="an_1:13">1:13</span> Ty i vad vi skriva till eder ligger icke
något annat än just vad I läsen och väl kunnen förstå. Och jag hoppas
att I skolen komma att till fullo förstå

<span id="an_1:14">1:14</span> vad I redan nu delvis förstån om oss: att
vi äro eder berömmelse, likasom I ären vår berömmelse, på vår Herre Jesu
dag.

<span id="an_1:15">1:15</span> Och i denna tillförsikt tänkte jag komma
först till eder, för att I skullen få ännu ett kärleksbevis.

<span id="an_1:16">1:16</span> Genom eder stad ville jag alltså taga
vägen till Macedonien, och jag skulle sedan från Macedonien återigen
komma till eder, för att då av eder utrustas för resan till Judeen.

<span id="an_1:17">1:17</span> Så tänkte jag; och icke har jag väl
därför nu handlat i vankelmod? Eller plägar jag kanhända fatta mina
beslut efter köttet, så att vad jag säger är på samma gång »ja, ja» och
»nej, nej»?

<span id="an_1:18">1:18</span> Ingalunda; så sant Gud är trofast, vad vi
tala till eder är icke »ja och nej».

<span id="an_1:19">1:19</span> Guds Son, Jesus Kristus, han som bland
eder har blivit predikad genom oss -- genom mig och Silvanus och
Timoteus -- han kom ju icke såsom »ja och nej», utan »ja» har kommit i
och genom honom.

<span id="an_1:20">1:20</span> Ty Guds löften, så många de äro, hava i
honom fått sitt »ja»; därför få de ock genom honom sitt »amen», på det
att Gud må bliva ärad genom oss.

<span id="an_1:21">1:21</span> Men den som befäster oss såväl som eder i
Kristus, och den som har smort oss, det är Gud,

<span id="an_1:22">1:22</span> han som har låtit oss undfå sitt insegel
och givit oss Anden till en underpant i våra hjärtan.

<span id="an_1:23">1:23</span> Jag kallar Gud till vittne över min själ,
att det är av skonsamhet mot eder som jag ännu icke har kommit till
Korint.

<span id="an_1:24">1:24</span> (Detta säger jag icke, som om vi vore
herrar över eder tro; fastmer äro vi edra medarbetare till att bereda
eder glädje, ty i tron stån I fasta.)

<span id="an_2:1">2:1</span> Jag satte mig nämligen i sinnet att jag
icke åter skulle komma till eder med bedrövelse.

<span id="an_2:2">2:2</span> Ty om jag bedrövade eder, vem skulle då
bereda mig glädje? Månne någon annan än den som genom mig hade blivit
bedrövad?

<span id="an_2:3">2:3</span> Och vad jag skrev, det skrev jag, för att
jag icke vid min ankomst skulle få bedrövelse från dem som jag borde få
glädje av. Ty jag har den tillförsikten till eder alla, att min glädje
är allas eder glädje.

<span id="an_2:4">2:4</span> Och det var i stor nöd och hjärteångest,
under många tårar, som jag skrev till eder, icke för att I skullen bliva
bedrövade, utan för att I skullen förstå den synnerliga kärlek som jag
har till eder.

<span id="an_2:5">2:5</span> Men om en viss man har vållat bedrövelse,
så är det icke särskilt mig han har bedrövat, utan eder alla, i någon
mån -- för att jag nu icke skall tala för strängt.

<span id="an_2:6">2:6</span> Nu är det likväl nog med den näpst som han
har fått mottaga från de flesta bland eder.

<span id="an_2:7">2:7</span> I mån alltså nu tvärtom snarare förlåta och
trösta honom, så att han icke till äventyrs går under genom sin alltför
stora bedrövelse.

<span id="an_2:8">2:8</span> Därför uppmanar jag eder att fatta
gemensamt beslut om att bemöta honom med kärlek.

<span id="an_2:9">2:9</span> Ty när jag skrev, var det just för att få
veta huru I skullen hålla provet, huruvida I voren lydiga i allting.

<span id="an_2:10">2:10</span> Den som I förlåten något, honom förlåter
ock jag, likasom jag också förut, om jag har haft något att förlåta, har
inför Kristi ansikte förlåtit det för eder skull.

<span id="an_2:11">2:11</span> Jag vill nämligen icke att vi skola lida
förfång av Satan; ty vad han har i sinnet, därom äro vi icke i
okunnighet.

<span id="an_2:12">2:12</span> Jag kom till Troas för att förkunna
evangelium om Kristus, och en dörr till verksamhet i Herren öppnades för
mig;

<span id="an_2:13">2:13</span> men jag fick ingen ro i min ande, ty jag
fann icke där min broder Titus. Jag tog då avsked av dem som voro där
och begav mig till Macedonien.

<span id="an_2:14">2:14</span> Men Gud vare tack, som i Kristus alltid
för oss fram i segertåg och genom oss allestädes utbreder hans kunskaps
vällukt!

<span id="an_2:15">2:15</span> Ty vi äro en Kristi välluktande rökelse
inför Gud, både ibland dem som bliva frälsta och ibland dem som gå
förlorade.

<span id="an_2:16">2:16</span> För dessa senare äro vi en lukt från död
till död; för de förra äro vi en lukt från liv till liv. Vem är nu
skicklig härtill?

<span id="an_2:17">2:17</span> Jo, vi förfalska ju icke av
vinningslystnad Guds ord, såsom så många andra göra; utan av rent sinne,
drivna av Gud, förkunna vi ordet i Kristus, inför Gud.

<span id="an_3:1">3:1</span> Begynna vi nu åter att anbefalla oss
själva? Eller behöva vi kanhända, såsom somliga, ett anbefallningsbrev
till eder? Eller kanhända ifrån eder?

<span id="an_3:2">3:2</span> Nej, I ären själva vårt brev, ett brev som
är inskrivet i våra hjärtan, känt och läst av alla människor.

<span id="an_3:3">3:3</span> Ty det är uppenbart att I ären ett
Kristus-brev, avfattat genom oss, skrivet icke med bläck, utan med den
levande Gudens Ande, icke på tavlor av sten, utan på tavlor av kött, på
människohjärtan.

<span id="an_3:4">3:4</span> En sådan tillförsikt hava vi genom Kristus
till Gud.

<span id="an_3:5">3:5</span> Icke som om vi av oss själva vore skickliga
att tänka ut något, såsom komme det från oss själva, utan den
skicklighet vi hava kommer från Gud,

<span id="an_3:6">3:6</span> som också har gjort oss skickliga till att
vara tjänare åt ett nytt förbund, ett som icke är bokstav, utan är ande;
ty bokstaven dödar, men Anden gör levande.

<span id="an_3:7">3:7</span> Om nu redan dödens ämbete, som var med
bokstäver inristat på stenar, framträdde i härlighet, så att Israels
barn icke kunde se på Moses' ansikte för hans ansiktes härlighets skull,
vilken dock var försvinnande,

<span id="an_3:8">3:8</span> huru mycket större härlighet skall då icke
Andens ämbete hava!

<span id="an_3:9">3:9</span> Ty om redan fördömelsens ämbete var
härligt, så måste rättfärdighetens ämbete ännu mycket mer överflöda av
härlighet.

<span id="an_3:10">3:10</span> Ja, en så översvinnlig härlighet har
detta ämbete, att vad som förr hade härlighet här visar sig vara utan
all härlighet.

<span id="an_3:11">3:11</span> Ty om redan det som var försvinnande
framträdde i härlighet, så måste det som bliver beståndande hava en ännu
mycket större härlighet.

<span id="an_3:12">3:12</span> Då vi nu hava ett sådant hopp, gå vi helt
öppet till väga

<span id="an_3:13">3:13</span> och göra icke såsom Moses, vilken hängde
ett täckelse för sitt ansikte, så att Israels barn icke kunde se huru
det som var försvinnande tog en ände.

<span id="an_3:14">3:14</span> Men deras sinnen blevo förstockade. När
det gamla förbundets skrifter föreläsas, hänger ju ännu i denna dag
samma täckelse oborttaget kvar; ty först i Kristus försvinner det.

<span id="an_3:15">3:15</span> Ja, ännu i dag hänger ett täckelse över
deras hjärtan, då Moses föreläses.

<span id="an_3:16">3:16</span> Men när de en gång omvända sig till
Herren, tages täckelset bort.

<span id="an_3:17">3:17</span> Och Herren är Anden, och där Herrens Ande
är, där är frihet.

<span id="an_3:18">3:18</span> Men vi alla som med avhöljt ansikte
återspegla Herrens härlighet, vi förvandlas till hans avbilder, i det vi
stiga från den ena härligheten till den andra, såsom när den Herre
verkar, som själv är ande.

<span id="an_4:1">4:1</span> Därför, då vi nu, genom den barmhärtighet
som har vederfarits oss, hava detta ämbete, så fälla vi icke modet.

<span id="an_4:2">4:2</span> Nej, vi hava frånsagt oss allt skamligt
hemlighetsväsen och gå icke illfundigt till väga, ej heller förfalska vi
Guds ord, utan framlägga öppet sanningen och anbefalla oss så, inför
Gud, hos var människas samvete.

<span id="an_4:3">4:3</span> Och om vårt evangelium nu verkligen är
bortskymt av ett täckelse, så finnes det täckelset hos dem som gå
förlorade.

<span id="an_4:4">4:4</span> Ty de otrognas sinnen har denna tidsålders
gud så förblindat, att de icke se det sken som utgår från evangelium om
Kristi, Guds egen avbilds, härlighet.

<span id="an_4:5">4:5</span> Vi predika ju icke oss själva, utan Kristus
Jesus såsom Herre, och oss såsom tjänare åt eder, för Jesu skull.

<span id="an_4:6">4:6</span> Ty den Gud som sade: »Ljus skall lysa fram
ur mörkret», han är den som har låtit ljus gå upp i våra hjärtan, för
att kunskapen om Guds härlighet, som strålar fram i Kristi ansikte,
skall kunna sprida sitt sken.

<span id="an_4:7">4:7</span> Men denna skatt hava vi i lerkärl, för att
den översvinnliga kraften skall befinnas vara Guds och icke något som
kommer från oss.

<span id="an_4:8">4:8</span> Vi äro på allt sätt i trångmål, dock icke
utan utväg; vi äro rådvilla, dock icke rådlösa;

<span id="an_4:9">4:9</span> vi äro förföljda, dock icke givna till
spillo; vi äro slagna till marken, dock icke förlorade.

<span id="an_4:10">4:10</span> Alltid bära vi Jesu dödsmärken på vår
kropp, för att också Jesu liv skall bliva uppenbarat i vår kropp.

<span id="an_4:11">4:11</span> Ja, ännu medan vi leva, överlämnas vi för
Jesu skull beständigt åt döden, på det att ock Jesu liv må bliva
uppenbarat i vårt dödliga kött.

<span id="an_4:12">4:12</span> Så utför nu döden sitt verk i oss, men i
eder verkar livet.

<span id="an_4:13">4:13</span> Men såsom det är skrivet: »Jag tror,
därför talar jag ock», så tro också vi, eftersom vi hava samma trons
Ande; därför tala vi ock,

<span id="an_4:14">4:14</span> ty vi veta att han som uppväckte Herren
Jesus, han skall ock uppväcka oss med Jesus och ställa oss inför sig
tillsammans med eder.

<span id="an_4:15">4:15</span> Allt sker nämligen för eder skull, på det
att nåden, genom att komma allt flera till del, må bliva så mycket
större och verka en allt mer överflödande tacksägelse, Gud till ära.

<span id="an_4:16">4:16</span> Därför fälla vi icke modet; om ock vår
utvärtes människa förgås, så förnyas likväl vår invärtes människa dag
efter dag.

<span id="an_4:17">4:17</span> Ty vår bedrövelse, som varar ett
ögonblick och väger föga, bereder åt oss, i översvinnligen rikt mått, en
härlighet som väger översvinnligen tungt och varar i evighet --

<span id="an_4:18">4:18</span> åt oss som icke hava till ögonmärke de
ting som synas, utan dem som icke synas; ty de ting som synas, de vara
allenast en tid, med de som icke synas, de vara i evighet.

<span id="an_5:1">5:1</span> Ty vi veta, att om vår kroppshydda, vår
jordiska boning, nedbrytes, så hava vi en byggnad som kommer från Gud,
en boning som icke är gjord med händer, en evig boning i himmelen.

<span id="an_5:2">5:2</span> Därför sucka vi ju ock av längtan att få
överkläda oss med vår himmelska hydda;

<span id="an_5:3">5:3</span> ty hava vi en gång iklätt oss denna, skola
vi sedan icke komma att befinnas nakna.

<span id="an_5:4">5:4</span> Ja, vi som ännu leva här i kroppshyddan, vi
sucka och äro betungade, eftersom vi skulle vilja undgå att avkläda oss
och i stället få överkläda oss, så att det som är dödligt bleve
uppslukat av livet.

<span id="an_5:5">5:5</span> Och den som har berett oss till just detta,
det är Gud, som till en underpant har givit oss Anden.

<span id="an_5:6">5:6</span> Så äro vi då alltid vid gott mod. Vi veta
väl att vi äro borta ifrån Herren, så länge vi äro hemma i kroppen;

<span id="an_5:7">5:7</span> ty vi vandra här i tro och icke i
åskådning.

<span id="an_5:8">5:8</span> Men vi äro vid gott mod och skulle helst
vilja flytta bort ifrån kroppen och komma hem till Herren.

<span id="an_5:9">5:9</span> Därför söka vi ock vår ära i att vara honom
till behag, vare sig vi äro hemma eller borta.

<span id="an_5:10">5:10</span> Ty vi måste alla, sådana vi äro, träda
fram inför Kristi domstol, för att var och en skall få igen sitt
jordelivs gärningar, alltefter som han har handlat, vare sig han har
gjort gott eller ont.

<span id="an_5:11">5:11</span> Då vi alltså veta vad det är att frukta
Herren, söka vi att »vinna människor», men för Gud är det uppenbart
hurudana vi äro; och jag hoppas att det också är uppenbart för edra
samveten.

<span id="an_5:12">5:12</span> Vi vilja nu ingalunda åter anbefalla oss
själva hos eder, men vi vilja giva eder en anledning att berömma eder i
fråga om oss, så att I haven något att svara dem som berömma sig av
utvärtes ting och icke av vad som är i hjärtat.

<span id="an_5:13">5:13</span> Ty om vi hava varit »från våra sinnen»,
så har det varit i Guds tjänst; om vi åter äro vid lugn besinning, så är
det eder till godo.

<span id="an_5:14">5:14</span> Ty Kristi kärlek tvingar oss, eftersom vi
tänka så: en har dött för alla, alltså hava de alla dött.

<span id="an_5:15">5:15</span> Och han har dött för alla, på det att de
som leva icke mer må leva för sig själva, utan leva för honom som har
dött och uppstått för dem.

<span id="an_5:16">5:16</span> Allt ifrån denna tid veta vi därför för
vår del icke av någon efter köttet. Och om vi än efter köttet hade lärt
känna Kristus, så känna vi honom nu icke mer på det sättet.

<span id="an_5:17">5:17</span> Alltså, om någon är i Kristus, så är han
en ny skapelse. Det gamla är förgånget; se, något nytt har kommit!

<span id="an_5:18">5:18</span> Men alltsammans kommer från Gud, som har
försonat oss med sig själv genom Kristus och givit åt oss försoningens
ämbete.

<span id="an_5:19">5:19</span> Ty det var Gud som i Kristus försonade
världen med sig själv; han tillräknar icke människorna deras synder, och
han har betrott oss med försoningens ord.

<span id="an_5:20">5:20</span> Å Kristi vägnar äro vi alltså sändebud;
det är Gud som förmanar genom oss. Vi bedja å Kristi vägnar: Låten
försona eder med Gud.

<span id="an_5:21">5:21</span> Den som icke visste av någon synd, honom
har han för oss gjort till synd, på det att vi i honom må bliva
rättfärdighet från Gud.

<span id="an_6:1">6:1</span> Men såsom medarbetare förmana vi eder ock
att icke så mottaga Guds nåd, att det bliver utan frukt.

<span id="an_6:2">6:2</span> Han säger ju: »Jag bönhör dig i behaglig
tid, och jag hjälper dig på frälsningens dag.» Se, nu är den
välbehagliga tiden; se, nu är frälsningens dag.

<span id="an_6:3">6:3</span> Härvid vilja vi icke i något stycke vara
till någon anstöt, på det att vårt ämbete icke må bliva smädat.

<span id="an_6:4">6:4</span> Fastmer vilja vi i allting bevisa oss såsom
Guds tjänare, i mycken ståndaktighet, under bedrövelse och nöd och
ångest,

<span id="an_6:5">6:5</span> under hugg och slag, under fångenskap och
upprorslarm, under mödor, vakor och svält,

<span id="an_6:6">6:6</span> i renhet, i kunskap, i tålamod och godhet,
i helig ande, i oskrymtad kärlek,

<span id="an_6:7">6:7</span> med sanning i vårt tal, med kraft från Gud,
med rättfärdighetens vapen både i högra handen och i vänstra,

<span id="an_6:8">6:8</span> under ära och smälek, under ont rykte och
gott rykte, såsom villolärare, då vi dock äro sannfärdiga,

<span id="an_6:9">6:9</span> såsom okända, fastän vi äro väl kända,
såsom döende, men se, vi leva, såsom tuktade, men likväl icke till döds,

<span id="an_6:10">6:10</span> såsom bedrövade, men dock alltid glada,
såsom fattiga, medan vi dock göra många rika, såsom utblottade på allt,
men likväl ägande allt.

<span id="an_6:11">6:11</span> Vi hava nu upplåtit vår mun och talat
öppet till eder, I korintier. Vårt hjärta har vidgat sig för eder.

<span id="an_6:12">6:12</span> Ja, det rum I haven i vårt inre är icke
litet, men i edra hjärtan är allenast litet rum.

<span id="an_6:13">6:13</span> Given oss då lika för lika -- om jag nu
får tala såsom till barn -- ja, vidgen också I edra hjärtan.

<span id="an_6:14">6:14</span> Gån icke i ok tillsammans med dem som
icke tro; det bleve omaka par. Vad har väl rättfärdighet att skaffa med
orättfärdighet, eller vilken gemenskap har ljus med mörker?

<span id="an_6:15">6:15</span> Huru förlika sig Kristus och Beliar,
eller vad delaktighet har den som tror med den som icke tror?

<span id="an_6:16">6:16</span> Eller huru låter ett Guds tempel förena
sig med avgudar? Vi äro ju ett den levande Gudens tempel, ty Gud har
sagt: »Jag skall bo i dem och vandra ibland dem; jag skall vara deras
Gud, och de skola vara mitt folk.»

<span id="an_6:17">6:17</span> Alltså: »Gån ut ifrån dem och skiljen
eder ifrån dem, säger Herren; kommen icke vid det orent är. Då skall jag
taga emot eder

<span id="an_6:18">6:18</span> och vara en Fader för eder; och I skolen
vara mina söner och döttrar, säger Herren, den Allsmäktige.»

<span id="an_7:1">7:1</span> Då vi nu hava dessa löften, mina älskade,
så låtom oss rena oss från allt som befläckar vare sig kött eller ande,
i det vi fullborda vår helgelse i Guds fruktan.

<span id="an_7:2">7:2</span> Bereden oss ett rum i edra hjärtan; vi hava
icke handlat orätt mot någon, icke varit någon till skada, icke gjort
någon något förfång. --

<span id="an_7:3">7:3</span> Jag säger icke detta för att döma eder; jag
har ju redan sagt att I haven ett rum i vårt hjärta, så att vi skola
både dö och leva med varandra.

<span id="an_7:4">7:4</span> Stor är den tillit som jag har till eder,
mycket berömmer jag mig av eder; jag har fått hugnad i fullt mått och
glädje i rikt överflöd, mitt i allt vårt betryck.

<span id="an_7:5">7:5</span> Ty väl fingo vi till köttet ingen ro, icke
ens sedan vi hade kommit till Macedonien, utan vi voro på allt sätt i
trångmål, utifrån genom strider, inom oss genom farhågor;

<span id="an_7:6">7:6</span> men Gud, som tröstar dem som äro betryckta,
han tröstade oss genom Titus' ankomst,

<span id="an_7:7">7:7</span> och icke allenast genom hans ankomst, utan
ock därigenom att han hade fått så mycken hugnad av eder. Han omtalade
nämligen för oss eder längtan, eder klagan, eder iver i fråga om mig;
och så gladde jag mig ännu mer.

<span id="an_7:8">7:8</span> Ty om jag ock bedrövade eder genom mitt
brev, så ångrar jag nu icke detta. Nej, om jag förut ångrade det --
eftersom jag ser att det brevet har bedrövat eder, låt vara allenast för
en liten tid --

<span id="an_7:9">7:9</span> så gläder jag mig nu i stället, icke därför
att I bleven bedrövade, utan därför att eder bedrövelse lände eder till
bättring. Det var ju efter Guds sinne som I bleven bedrövade, och I
haven alltså icke genom oss lidit någon skada.

<span id="an_7:10">7:10</span> Ty den bedrövelse som är efter Guds sinne
kommer åstad en bättring som leder till frälsning, och som man icke
ångrar; men världens bedrövelse kommer åstad död.

<span id="an_7:11">7:11</span> Se, just detta, att I bleven bedrövade
efter Guds sinne, huru mycket nit har det icke framkallat hos eder, ja,
huru många ursäkter, huru stor förtrytelse, huru mycken fruktan, huru
mycken längtan, huru mycken iver, huru många bestraffningar! På allt
sätt haven I bevisat att I viljen vara rena i den sak det här gäller. --

<span id="an_7:12">7:12</span> Om jag skrev till eder, så skedde detta
alltså icke för den mans skull, som hade gjort orätt, ej heller för den
mans skull, som hade lidit orätt, utan på det att edert nit för oss
skulle bliva uppenbart bland eder själva inför Gud.

<span id="an_7:13">7:13</span> Så hava vi nu fått hugnad. Och till den
hugnad, som vi redan för egen del fingo, kom den ännu mer överflödande
glädje som bereddes oss av den glädje Titus hade fått. Ty hans ande har
fått vederkvickelse genom eder alla.

<span id="an_7:14">7:14</span> Och om jag inför honom har berömt mig
något i fråga om eder, så har jag icke kommit på skam därmed; utan
likasom vi eljest i allting hava talat sanning inför eder, så har också
det som vi inför Titus hava sagt till eder berömmelse visat sig vara
sanning.

<span id="an_7:15">7:15</span> Och hans hjärta överflödar ännu mer av
kärlek till eder, då han nu påminner sig allas eder lydnad, huru I
villigt togen emot honom, med fruktan och bävan.

<span id="an_7:16">7:16</span> Jag gläder mig över att jag, i allt vad
eder angår, kan vara vid gott mod.

<span id="an_8:1">8:1</span> Vi vilja meddela eder, käre bröder, huru
Guds nåd har verkat i Macedoniens församlingar.

<span id="an_8:2">8:2</span> Fastän de hava varit prövade av svår nöd,
har deras överflödande glädje, mitt under deras djupa fattigdom, så
flödat över, att de av gott hjärta hava givit rikliga gåvor.

<span id="an_8:3">8:3</span> Ty de hava givit efter sin förmåga, ja,
över sin förmåga, och det självmant; därom kan jag vittna.

<span id="an_8:4">8:4</span> Mycket enträget bådo de oss om den ynnesten
att få vara med om understödet åt de heliga.

<span id="an_8:5">8:5</span> Och de gåvo icke allenast vad vi hade
hoppats, utan sig själva gåvo de, först och främst åt Herren, och så åt
oss, genom Guds vilja.

<span id="an_8:6">8:6</span> Så kunde vi uppmana Titus att han skulle
fortsätta såsom han hade begynt och föra jämväl detta kärleksverk bland
eder till fullbordan.

<span id="an_8:7">8:7</span> Ja, då I nu utmärken eder i alla stycken: i
tro, i tal, i kunskap, i allsköns nit, i kärlek, den kärlek som av eder
har blivit oss bevisad, så mån I se till, att I också utmärken eder i
detta kärleksverk.

<span id="an_8:8">8:8</span> Detta säger jag dock icke såsom en
befallning, utan därför att jag, genom att framhålla andras nit, vill
pröva om också eder kärlek är äkta.

<span id="an_8:9">8:9</span> I kännen ju vår Herres, Jesu Kristi, nåd,
huru han, som var rik, likväl blev fattig för eder skull, på det att I
genom hans fattigdom skullen bliva rika.

<span id="an_8:10">8:10</span> Det är allenast ett råd som jag härmed
giver. Ty detta kan vara nyttigt för eder. I voren ju före de andra --
redan under förra året -- icke allenast när det gällde att sätta saken i
verket, utan till och med när det gällde att besluta sig för den.

<span id="an_8:11">8:11</span> Fullborden nu ock edert verk, så att I,
som voren så villiga att besluta det, jämväl, i mån av edra tillgångar,
fören det till fullbordan.

<span id="an_8:12">8:12</span> Ty om den goda viljan är för handen, så
bliver den välbehaglig med de tillgångar den har och bedömes ej efter
vad den icke har.

<span id="an_8:13">8:13</span> Ty meningen är icke att andra skola hava
lättnad och I själva lida nöd. Nej, en utjämning skall ske,

<span id="an_8:14">8:14</span> så att edert överflöd denna gång kommer
deras brist till hjälp, för att en annan gång deras överflöd skall komma
eder brist till hjälp. Så skall en utjämning ske,

<span id="an_8:15">8:15</span> efter skriftens ord: »Den som hade samlat
mycket hade intet till överlopps, och den som hade samlat litet, honom
fattades intet.»

<span id="an_8:16">8:16</span> Gud vare tack, som också i Titus' hjärta
ingiver samma nit för eder.

<span id="an_8:17">8:17</span> Ty han mottog villigt vår uppmaning; ja,
han var så nitisk, att han nu självmant far åstad till eder.

<span id="an_8:18">8:18</span> Med honom sända vi ock här en broder som
i alla våra församlingar prisas för sitt nit om evangelium;

<span id="an_8:19">8:19</span> dessutom har han ock av församlingarna
blivit utvald att vara vår följeslagare, när vi skola begiva oss åstad
med den kärleksgåva som nu genom vår försorg kommer till stånd, Herren
till ära och såsom ett vittnesbörd om vår goda vilja.

<span id="an_8:20">8:20</span> Därmed vilja vi förebygga att man talar
illa om oss, i vad som rör det rikliga sammanskott som nu genom vår
försorg kommer till stånd.

<span id="an_8:21">8:21</span> Ty vi vinnlägga oss om vad som är gott
icke allenast inför Herren, utan ock inför människor.

<span id="an_8:22">8:22</span> Jämte dessa sända vi en annan av våra
bröder, vilkens nit vi ofta och i många stycken hava funnit hålla
provet, och som nu på grund av sin stora tillit till eder är ännu mycket
mer nitisk.

<span id="an_8:23">8:23</span> Om jag nu har anbefallt Titus, så mån I
besinna att han är min medbroder och min medarbetare till edert bästa;
och om jag har skrivit om andra våra bröder, så mån I besinna att de äro
församlingssändebud och Kristi ära.

<span id="an_8:24">8:24</span> Given alltså inför församlingarna bevis
på eder kärlek, och därmed också på sanningen av det som vi inför dem
hava sagt till eder berömmelse.

<span id="an_9:1">9:1</span> Om understödet till de heliga är det nu
visserligen överflödigt att jag här skriver till eder;

<span id="an_9:2">9:2</span> jag känner ju eder goda vilja, och av den
plägar jag, i fråga om eder, berömma mig inför macedonierna, i det jag
omtalar att Akaja ända sedan förra året har varit redo, och att det är
just edert nit som har eggat så många andra.

<span id="an_9:3">9:3</span> Likväl sänder jag nu åstad dessa bröder,
för att det som jag har sagt till eder berömmelse icke skall i denna del
befinnas hava varit tomt tal. Ty, såsom jag förut har sagt, jag vill att
I skolen vara redo.

<span id="an_9:4">9:4</span> Eljest, om några macedonier komma med mig
och finna eder oberedda, kunna vi -- för att icke säga I -- till
äventyrs komma på skam med vår tillförsikt i denna sak.

<span id="an_9:5">9:5</span> Jag har därför funnit det vara nödvändigt
att uppmana bröderna att i förväg begiva sig till eder och förbereda den
rikliga »välsignelsegåva» som I redan haven utlovat. De skola laga att
denna är tillreds såsom en riklig gåva, och icke såsom en gåva i
njugghet.

<span id="an_9:6">9:6</span> Besinnen detta: den som sår sparsamt, han
skall ock skörda sparsamt; men den som sår rikligt, han skall ock skörda
riklig välsignelse.

<span id="an_9:7">9:7</span> Var och en give efter som han har känt sig
manad i sitt hjärta, icke med olust eller av tvång, ty »Gud älskar en
glad givare».

<span id="an_9:8">9:8</span> Men Gud är mäktig att i överflödande mått
låta all nåd komma eder till del, så att I alltid i allo haven allt till
fyllest och i överflöd kunnen giva till allt gott verk,

<span id="an_9:9">9:9</span> efter skriftens ord: »Han utströr, han
giver åt de fattiga, hans rättfärdighet förbliver evinnerligen.»

<span id="an_9:10">9:10</span> Och han som giver såningsmannen »säd till
att så och bröd till att äta», han skall ock giva eder utsädet och låta
det föröka sig och skall bereda växt åt eder rättfärdighets frukt.

<span id="an_9:11">9:11</span> I skolen bliva så rika på allt, att I av
gott hjärta kunnen giva allahanda gåvor, vilka, när de överlämnas genom
oss, skola framkalla tacksägelse till Gud.

<span id="an_9:12">9:12</span> Ty det understöd, som kommer till stånd
genom denna eder tjänst, skall icke allenast avhjälpa de heligas brist,
utan verka ännu långt mer genom att framkalla många tacksägelser till
Gud.

<span id="an_9:13">9:13</span> De skola nämligen, därför att I visen
eder så väl hålla provet i fråga om detta understöd, komma att prisa Gud
för att I med så lydaktigt sinne bekännen eder till Kristi evangelium
och av så gott hjärta visen dem och alla andra edert deltagande.

<span id="an_9:14">9:14</span> De skola ock själva bedja för eder och
längta efter eder, för den Guds nåds skull, som i så översvinnligen rikt
mått beskäres eder.

<span id="an_9:15">9:15</span> Ja, Gud vare tack för hans outsägligt
rika gåva!

<span id="an_10:1">10:1</span> Jag Paulus själv, som »är så ödmjuk, när
jag står ansikte mot ansikte med eder, men visar mig så modig mot eder,
när jag är långt borta», jag förmanar eder vid Kristi saktmod och
mildhet

<span id="an_10:2">10:2</span> och beder eder se till, att jag icke, när
jag en gång är hos eder, måste »visa mig modig», i det jag helt
oförskräckt tänker våga mig på somliga som mena att vi »vandra efter
köttet».

<span id="an_10:3">10:3</span> Ty fastän vi vandra i köttet, föra vi
dock icke en strid efter köttet.

<span id="an_10:4">10:4</span> Våra stridsvapen äro nämligen icke av
köttslig art; de äro tvärtom så mäktiga inför Gud, att de kunna bryta
ned fästen.

<span id="an_10:5">10:5</span> Ja, vi bryta ned tankebyggnader och alla
slags höga bålverk, som uppresas mot kunskapen om Gud, och vi taga alla
slags tankefunder till fånga och lägga dem under Kristi lydnad.

<span id="an_10:6">10:6</span> Och när lydnaden fullt har kommit till
väldet bland eder, då äro vi redo att näpsa all olydnad.

<span id="an_10:7">10:7</span> Sen då vad som ligger öppet för allas
ögon. Om någon i sitt sinne är viss om att han hör Kristus till, så må
han ytterligare besinna inom sig, att lika visst som han själv hör
Kristus till, lika visst göra också vi det.

<span id="an_10:8">10:8</span> Och om jag än något härutöver berömmer
mig, då nu fråga är om vår myndighet -- den som Herren har givit oss,
till att uppbygga eder och icke till att nedbryta -- så skall jag dock
icke komma på skam därmed.

<span id="an_10:9">10:9</span> Jag vill icke att det skall se ut, som om
jag med mina brev allenast tänkte skrämma eder.

<span id="an_10:10">10:10</span> Ty man säger ju: »Hans brev äro väl
myndiga och stränga, men när han kommer själv, uppträder han utan kraft,
och på hans ord aktar ingen.»

<span id="an_10:11">10:11</span> Den som säger sådant, han må emellertid
göra sig beredd på att sådana som vi äro i orden, genom våra brev, när
vi äro frånvarande, sådana skola vi ock visa oss i gärningarna, när vi
äro närvarande.

<span id="an_10:12">10:12</span> Ty vi äro icke nog dristiga att räkna
oss till eller jämföra oss med somliga som giva sig själva gott vitsord,
men som äro utan förstånd, i det att de mäta sig allenast efter sig
själva och jämföra sig allenast med sig själva.

<span id="an_10:13">10:13</span> Vi för vår del vilja icke berömma oss
till övermått, utan allenast efter måttet av det område som Gud
tillmätte åt oss, när han bestämde att vi skulle nå fram jämväl till
eder.

<span id="an_10:14">10:14</span> Ty vi sträcka oss icke utom vårt
område, såsom nådde vi icke rätteligen fram till eder; vi hava ju redan
med evangelium om Kristus hunnit fram jämväl till eder.

<span id="an_10:15">10:15</span> När vi säga detta, berömma vi oss icke
till övermått, icke av andras arbete. Men väl hava vi det hoppet, att i
samma mån som eder tro växer till, vi inom det område som har tillfallit
oss skola bland eder vinna framgång, i så överflödande mått,

<span id="an_10:16">10:16</span> att vi också få förkunna evangelium i
trakter som ligga bortom eder -- och detta utan att vi, inom ett område
som tillhör andra, berömma oss i fråga om det som redan där är uträttat.

<span id="an_10:17">10:17</span> Men »den som vill berömma sig, han
berömme sig av Herren».

<span id="an_10:18">10:18</span> Ty icke den håller provet, som giver
sig själv gott vitsord, utan den som Herren giver sådant vitsord.

<span id="an_11:1">11:1</span> Jag skulle önska att I villen hava
fördrag med mig, om jag nu talar något litet efter dårars sätt. Dock, I
haven helt visst fördrag med mig.

<span id="an_11:2">11:2</span> Ty jag nitälskar för eder såsom Gud
nitälskar, och jag har trolovat eder med Kristus, och ingen annan, för
att kunna ställa fram inför honom en ren jungfru.

<span id="an_11:3">11:3</span> Men jag fruktar att såsom ormen i sin
illfundighet bedrog Eva, så skola till äventyrs också edra sinnen
fördärvas och dragas ifrån den uppriktiga troheten mot Kristus.

<span id="an_11:4">11:4</span> Om någon kommer och predikar en annan
Jesus, än den vi hava predikat, eller om I undfån ett annat slags ande,
än den I förut haven undfått, eller ett annat slags evangelium, än det I
förut haven mottagit, då fördragen I ju sådant alltför väl.

<span id="an_11:5">11:5</span> Jag menar nu att jag icke i något stycke
står tillbaka för dessa så övermåttan höga »apostlar».

<span id="an_11:6">11:6</span> Om jag än är oförfaren i talkonsten, så
är jag det likväl icke i fråga om kunskap. Tvärtom, vi hava på allt
sätt, i alla stycken, lagt vår kunskap i dagen inför eder.

<span id="an_11:7">11:7</span> Eller var det väl en synd jag begick, när
jag för intet förkunnade Guds evangelium för eder och sålunda ödmjukade
mig, på det att I skullen bliva upphöjda?

<span id="an_11:8">11:8</span> Andra församlingar plundrade jag, i det
jag, för att kunna tjäna eder, tog lön av dem.

<span id="an_11:9">11:9</span> Och när jag under min vistelse hos eder
led brist, låg jag ändå ingen till last; ty den brist jag led avhjälptes
av bröderna, när de kommo från Macedonien. Ja, på allt sätt aktade jag
mig för att vara eder till tunga, och allt framgent skall jag akta mig
därför.

<span id="an_11:10">11:10</span> Så visst som Kristi sannfärdighet är i
mig, den berömmelsen skall icke få tagas ifrån mig i Akajas bygder.

<span id="an_11:11">11:11</span> Varför? Månne därför att jag icke
älskar eder? Gud vet att jag så gör.

<span id="an_11:12">11:12</span> Och vad jag nu gör, det skall jag ock
framgent göra, för att de som trakta efter tillfälle att bliva
likställda med oss i fråga om berömmelse skola genom mig berövas
tillfället därtill.

<span id="an_11:13">11:13</span> Ty de männen äro falska apostlar,
oredliga arbetare, som förskapa sig till Kristi apostlar.

<span id="an_11:14">11:14</span> Och detta är icke att undra på. Satan
själv förskapar sig ju till en ljusets ängel.

<span id="an_11:15">11:15</span> Det är då icke något märkligt, om
jämväl hans tjänare så förskapa sig, att de likna rättfärdighetens
tjänare. Men deras ände skall svara emot deras gärningar.

<span id="an_11:16">11:16</span> Åter säger jag: Ingen må mena att jag
är en dåre; men om jag vore det, så mån I ändå hålla till godo med mig
-- låt vara såsom med en dåre -- så att ock jag får berömma mig något
litet.

<span id="an_11:17">11:17</span> Vad jag talar, då jag nu med sådan
tillförsikt berömmer mig, det talar jag icke efter Herrens sinne, utan
efter dårars sätt.

<span id="an_11:18">11:18</span> Då så många berömma sig på köttsligt
vis, vill ock jag berömma mig;

<span id="an_11:19">11:19</span> I haven ju gärna fördrag med dårar, I
som själva ären så kloka.

<span id="an_11:20">11:20</span> I fördragen ju, om man trälbinder eder,
om man utsuger eder, om man fångar eder, om man förhäver sig över eder,
om man slår eder i ansiktet.

<span id="an_11:21">11:21</span> Till vår skam måste jag tillstå att vi
för vår del hava »varit för svaga» till sådant. Men eljest, vadhelst
andra kunna göra sig stora med, det kan också jag göra mig stor med --
om jag nu får tala efter dårars sätt.

<span id="an_11:22">11:22</span> Äro de hebréer, så är jag det ock. Äro
de israeliter, så är jag det ock. Äro de Abrahams säd, så är jag det
ock.

<span id="an_11:23">11:23</span> Äro de Kristi tjänare, så är jag det
ännu mer -- om jag nu får tala såsom vore jag en dåre. Jag har haft mer
arbete, oftare varit i fängelse, fått hugg och slag till överflöd, varit
i dödsnöd många gånger.

<span id="an_11:24">11:24</span> Av judarna har jag fem gånger fått
fyrtio slag, på ett när.

<span id="an_11:25">11:25</span> Tre gånger har jag blivit piskad med
spön, en gång har jag blivit stenad, tre gånger har jag lidit
skeppsbrott, ett helt dygn har jag drivit omkring på djupa havet.

<span id="an_11:26">11:26</span> Jag har ofta måst vara ute på resor;
jag har utstått faror på floder, faror bland rövare, faror genom
landsmän, faror genom hedningar, faror i städer, faror i öknar, faror på
havet, faror bland falska bröder --

<span id="an_11:27">11:27</span> allt under arbete och möda, under
mångfaldiga vakor, under hunger och törst, under svält titt och ofta,
under köld och nakenhet.

<span id="an_11:28">11:28</span> Och till allt annat kommer det, att jag
var dag är överlupen, då jag måste hava omsorg om alla församlingarna.

<span id="an_11:29">11:29</span> Vem är svag, utan att också jag bliver
svag? Vem kommer på fall, utan att jag bliver upptänd? --

<span id="an_11:30">11:30</span> Om jag nu måste berömma mig, så vill
jag berömma mig av min svaghet.

<span id="an_11:31">11:31</span> Herren Jesu Gud och Fader, han som är
högtlovad i evighet, vet att jag icke ljuger.

<span id="an_11:32">11:32</span> I Damaskus lät konung Aretas'
ståthållare sätta ut vakt vid damaskenernas stad för att gripa mig;

<span id="an_11:33">11:33</span> och jag måste i en korg släppas ned
genom en öppning på muren och kom så undan hans händer.

<span id="an_12:1">12:1</span> Jag måste ytterligare berömma mig. Väl är
sådant icke eljest nyttigt, men jag kommer nu till syner och
uppenbarelser, som hava beskärts mig av Herren.

<span id="an_12:2">12:2</span> Jag vet om en man som är i Kristus, att
han för fjorton år sedan blev uppryckt ända till tredje himmelen;
huruvida det nu var i kroppslig måtto, eller om han var skild från sin
kropp, det vet jag icke, Gud allena vet det.

<span id="an_12:3">12:3</span> Ja, jag vet om denne man, att han --
huruvida det nu var i kroppslig måtto, eller om han var skild från sin
kropp, det vet jag icke, Gud allena vet det --

<span id="an_12:4">12:4</span> jag vet om honom, att han blev uppryckt
till paradiset och fick höra outsägliga ord, sådana som det icke är
lovligt för en människa att uttala.

<span id="an_12:5">12:5</span> I fråga om den mannen vill jag berömma
mig, men i fråga om mig själv vill jag icke berömma mig, om icke av min
svaghet.

<span id="an_12:6">12:6</span> Visserligen skulle jag icke vara en dåre,
om jag ville berömma mig själv, ty det vore sanning som jag då skulle
tala; men likväl avhåller jag mig därifrån, för att ingen skall hava
högre tankar om mig än skäligt är, efter vad han ser hos mig eller hör
av mig.

<span id="an_12:7">12:7</span> Och för att jag icke skall förhäva mig på
grund av mina övermåttan höga uppenbarelser, har jag fått en törntagg i
mitt kött, en Satans ängel, som skall slå mig i ansiktet, för att jag
icke skall förhäva mig.

<span id="an_12:8">12:8</span> Att denne måtte vika ifrån mig, därom har
jag tre gånger bett till Herren.

<span id="an_12:9">12:9</span> Men Herren har sagt till mig; »Min nåd är
dig nog, ty kraften fullkomnas i svaghet.» Därför vill jag hellre med
glädje berömma mig av min svaghet, på det att Kristi kraft må komma och
vila över mig.

<span id="an_12:10">12:10</span> Ja, därför finner jag behag i svaghet,
i misshandling, i nöd, i förföljelse, i ångest för Kristi skull; ty när
jag är svag, då är jag stark.

<span id="an_12:11">12:11</span> Så har jag nu gjort mig till en dåre; I
haven själva nödgat mig därtill. Jag hade ju bort få gott vitsord av
eder; ty om jag än är ett intet, så har jag dock icke i något stycke
stått tillbaka för dessa så övermåttan höga »apostlar».

<span id="an_12:12">12:12</span> De gärningar som äro en apostels
kännemärken hava ock med all uthållighet blivit gjorda bland eder, genom
tecken och under och kraftgärningar.

<span id="an_12:13">12:13</span> Och haven I väl i något stycke blivit
tillbakasatta för de andra församlingarna? Dock, kanhända i det stycket,
att jag för min del icke har legat eder till last? Den oförrätten mån I
då förlåta mig.

<span id="an_12:14">12:14</span> Se, det är nu tredje gången som jag
står redo att komma till eder. Och jag skall icke ligga eder till last,
ty icke edert söker jag, utan eder själva. Och barnen äro ju icke
pliktiga att spara åt föräldrarna, utan föräldrarna åt barnen.

<span id="an_12:15">12:15</span> Och för min del vill jag gärna för edra
själar både offra vad jag äger och låta mig själv offras hel och hållen.
Om jag nu så högt älskar eder, skall jag väl därför bliva mindre älskad?

<span id="an_12:16">12:16</span> Dock, det kunde ju vara så, att jag
visserligen icke själv hade betungat eder, men att jag på en listig
omväg hade fångat eder, jag som är så illfundig.

<span id="an_12:17">12:17</span> Har jag då verkligen, genom någon av
dem som jag har sänt till eder, berett mig någon orätt vinning av eder?

<span id="an_12:18">12:18</span> Sant är att jag bad Titus fara och
sände med honom den andre brodern. Men icke har väl Titus berett mig
någon orätt vinning av eder? Hava vi icke båda vandrat i en och samme
Ande? Hava vi icke båda gått i samma fotspår?

<span id="an_12:19">12:19</span> Nu torden I redan länge hava menat att
det är inför eder som vi försvara oss. Nej, det är inför Gud, i Kristus,
som vi tala, men visserligen alltsammans för att uppbygga eder, I
älskade.

<span id="an_12:20">12:20</span> Ty jag fruktar att jag vid min ankomst
till äventyrs icke skall finna eder sådana som jag skulle önska, och att
jag själv då av eder skall befinnas vara sådan som I icke skullen önska.
Jag fruktar att till äventyrs kiv, avund, vrede, genstridighet, förtal,
skvaller, uppblåsthet och oordning råda bland eder.

<span id="an_12:21">12:21</span> Ja, jag fruktar att min Gud skall låta
mig vid min ankomst åter bliva förödmjukad genom eder, och att jag skall
få sörja över många av dem som förut hava syndat, och som ännu icke hava
känt ånger över den orenhet och otukt och lösaktighet som de hava övat.

<span id="an_13:1">13:1</span> Det är nu tredje gången som jag skall
komma till eder; »efter två eller tre vittnens utsago skall var sak
avgöras».

<span id="an_13:2">13:2</span> Till dem som förut hava syndat och till
alla de andra har jag redan i förväg sagt, och jag säger nu åter i
förväg -- nu då jag är borta ifrån eder, likasom förut då jag för andra
gången var hos eder -- att jag icke skall visa någon skonsamhet, när jag
kommer igen.

<span id="an_13:3">13:3</span> I viljen ju hava ett bevis för att det är
Kristus som talar i mig, han som icke är svag mot eder, utan är stark
bland eder.

<span id="an_13:4">13:4</span> Ty om han än blev korsfäst i följd av
svaghet, så lever han dock av Guds kraft. Också vi äro ju svaga i honom,
men av Guds kraft skola vi leva med honom och bevisa det på eder.

<span id="an_13:5">13:5</span> Rannsaken eder själva, huruvida I ären i
tron, ja, pröven eder själva. Eller kännen I icke med eder själva att
Jesus Kristus är i eder? Varom icke, så hållen I ej provet.

<span id="an_13:6">13:6</span> Att vi för vår del icke äro av dem som ej
hålla provet, det hoppas jag att I skolen få lära känna.

<span id="an_13:7">13:7</span> Men vi bedja till Gud att I icke mån göra
något ont, detta icke för att vi å vår sida skola synas hålla provet,
utan för att I själva verkligen skolen göra vad gott är. Sedan må vi å
vår sida gärna anses icke hålla provet.

<span id="an_13:8">13:8</span> Ty icke mot sanningen, utan allenast för
sanningen förmå vi något.

<span id="an_13:9">13:9</span> Och vi glädja oss, när vi äro svaga, men
I ären starka. Just detta bedja vi också om, att I mån alltmer
fullkomnas.

<span id="an_13:10">13:10</span> Och medan jag ännu är borta ifrån eder,
skriver jag detta, för att jag icke, när jag är hos eder, skall nödgas
uppträda med stränghet, i kraft av den myndighet som Herren har givit
mig, till att uppbygga och icke till att nedbryta.

<span id="an_13:11">13:11</span> För övrigt, mina bröder, varen glada,
låten fullkomna eder, låten förmana eder, varen ens till sinnes, hållen
frid; då skall kärlekens och fridens Gud vara med eder.

<span id="an_13:12">13:12</span> Hälsen varandra med en helig kyss. Alla
de heliga hälsa eder.

<span id="an_13:13">13:13</span> Herrens, Jesu Kristi, nåd och Guds
kärlek och den helige Andes delaktighet vare med eder alla.

------------------------------------------------------------------------

[Next: Galatians](gal)
