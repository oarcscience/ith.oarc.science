[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe1)  [Next](jo1) 

------------------------------------------------------------------------

### Swedish Bible: 2 Peter

<span id="an_1:1">1:1</span> Simon Petrus, Jesu Kristi tjänare och
apostel, hälsar dem som i och genom vår Guds och Frälsarens, Jesu
Kristi, rättfärdighet hava fått sig beskärd en lika dyrbar tro som vi.

<span id="an_1:2">1:2</span> Nåd och frid föröke sig hos eder, i kunskap
om Gud och vår Herre Jesus Kristus.

<span id="an_1:3">1:3</span> Allt det som leder till liv och gudsfruktan
har hans gudomliga makt skänkt oss, genom kunskapen om honom som har
kallat oss medelst sin härlighet och underkraft.

<span id="an_1:4">1:4</span> Genom dem har han ock skänkt oss sina
dyrbara och mycket stora löften, för att I skolen, i kraft av dem, bliva
delaktiga av gudomlig natur och undkomma den förgängelse som i följd av
den onda begärelsen råder i världen.

<span id="an_1:5">1:5</span> Vinnläggen eder just därför på allt sätt om
att i eder tro bevisa dygd, i dygden kunskap,

<span id="an_1:6">1:6</span> i kunskapen återhållsamhet, i
återhållsamheten ståndaktighet, i ståndaktigheten gudsfruktan,

<span id="an_1:7">1:7</span> i gudsfruktan broderlig kärlek, i den
broderliga kärleken allmännelig kärlek.

<span id="an_1:8">1:8</span> Ty om detta finnes hos eder och mer och mer
förökas, så tillstädjer det eder icke att vara overksamma eller utan
frukt i fråga om kunskapen om vår Herre Jesus Kristus.

<span id="an_1:9">1:9</span> Den åter som icke har detta, han är blind
och kan icke se; han har förgätit att han har blivit renad från sina
förra synder,

<span id="an_1:10">1:10</span> Vinnläggen eder därför, mina bröder, så
mycket mer om att göra eder kallelse och utkorelse fast. Ty om I det
gören, skolen I aldrig någonsin komma på fall.

<span id="an_1:11">1:11</span> Så skall inträdet i vår Herres och
Frälsares, Jesu Kristi, eviga rike förlänas eder i rikligt mått.

<span id="an_1:12">1:12</span> Därför kommer jag alltid att påminna eder
om detta, fastän I visserligen redan kännen det och ären befästa i den
sanning som har kommit till eder.

<span id="an_1:13">1:13</span> Och jag håller det för rätt och
tillbörligt, att så länge jag ännu är i denna kroppshydda, genom mina
påminnelser väcka eder.

<span id="an_1:14">1:14</span> Ty jag vet att jag snart skall lämna min
kroppshydda; detta har vår Herre Jesus Kristus givit till känna för mig.

<span id="an_1:15">1:15</span> Men jag vill härmed sörja för, att I
också efter min bortgång städse kunnen draga eder detta till minnes.

<span id="an_1:16">1:16</span> Ty det var icke några slugt uttänkta
fabler vi följde, när vi kungjorde för eder vår Herres, Jesu Kristi,
makt och hans tillkommelse utan vi hade själva skådat hans härlighet.

<span id="an_1:17">1:17</span> Ty han fick ifrån Gud, fadern, ära och
pris, när från det högsta Majestätet en röst kom till honom och sade:
»Denne är min älskade Son, i vilken jag har funnit behag.»

<span id="an_1:18">1:18</span> Den rösten hörde vi själva komma från
himmelen, när vi voro med honom på det heliga berget.

<span id="an_1:19">1:19</span> Så mycket fastare står nu också för oss
det profetiska ordet; och I gören väl, om I akten därpå, såsom på ett
ljus som lyser i en dyster vildmark, till dess att dagen gryr, och
morgonstjärnan går upp i edra hjärtan.

<span id="an_1:20">1:20</span> Men det mån I framför allt veta, att
ingen profetia i något skriftens ord kan av någon människas egen kraft
utläggas.

<span id="an_1:21">1:21</span> Ty ingen profetia har någonsin framkommit
av en människas vilja, utan därigenom att människor, drivna av den
helige Ande, talade vad som gavs dem från Gud.

<span id="an_2:1">2:1</span> Men också falska profeter uppstodo bland
folket, likasom jämväl bland eder falska lärare skola komma att finnas,
vilka på smygvägar skola införa fördärvliga partimeningar och draga över
sig själva plötsligt fördärv, i det att de till och med förneka den
Herre som har köpt dem.

<span id="an_2:2">2:2</span> De skola få många efterföljare i sin
lösaktighet, och för deras skull skall sanningens väg bliva smädad.

<span id="an_2:3">2:3</span> I sin girighet skola de ock med bedrägliga
ord bereda sig vinning av eder. Men sedan länge är deras dom i
annalkande, den dröjer icke, och deras fördärv sover icke.

<span id="an_2:4">2:4</span> Ty Gud skonade ju icke de änglar som
syndade, utan störtade dem ned i avgrunden och överlämnade dem åt
mörkrets hålor, för att där förvaras till domen.

<span id="an_2:5">2:5</span> Ej heller skonade han den forntida världen,
om han ock, när han lät floden komma över de ogudaktigas värld, bevarade
Noa såsom rättfärdighetens förkunnare, jämte sju andra.

<span id="an_2:6">2:6</span> Och städerna Sodom och Gomorra lade han i
aska och dömde dem till att omstörtas; han gjorde dem så till ett
varnande exempel för kommande tiders ogudaktiga människor.

<span id="an_2:7">2:7</span> Men han frälste den rättfärdige Lot, som
svårt pinades av de gudlösa människornas lösaktiga vandel.

<span id="an_2:8">2:8</span> Ty genom de ogärningar som han, den
rättfärdige mannen, måste se och höra, där han bodde ibland dem,
plågades han dag efter dag i sin rättfärdiga själ.

<span id="an_2:9">2:9</span> Så förstår Herren att frälsa de gudfruktiga
ur prövningen, men ock att under straff förvara de orättfärdiga till
domens dag.

<span id="an_2:10">2:10</span> Och detta gör han först och främst med
dem som i oren begärelse stå efter köttslig lust och förakta
andevärldens herrar. I sitt trots och sin självgodhet bäva dessa
människor icke för att smäda andevärldens härlige,

<span id="an_2:11">2:11</span> under det att änglar som stå ännu högre i
starkhet och makt icke om dem uttala någon smädande dom inför Herren.

<span id="an_2:12">2:12</span> Men på samma sätt som oskäliga djur
förgås, varelser som av naturen äro födda till att fångas och förgås, på
samma sätt skola ock dessa förgås, eftersom de smäda vad de icke känna
till;

<span id="an_2:13">2:13</span> och de skola så bliva bedragna på den lön
som de vilja vinna genom orättfärdighet. De hava sin lust i kräsligt
leverne mitt på ljusa dagen. De äro skamfläckar och styggelser, där de
vid gästabuden, som de få hålla med eder, frossa i sina njutningar.

<span id="an_2:14">2:14</span> Deras ögon äro fulla av otuktigt begär
och kunna icke få nog av synd. De locka till sig obefästa själar. De
hava hjärtan övade i girighet. Förbannade äro de.

<span id="an_2:15">2:15</span> De hava övergivit den raka vägen och
kommit vilse genom att efterfölja Balaam, Beors son, på hans väg. Denne
åtrådde ju att vinna lön genom orättfärdighet;

<span id="an_2:16">2:16</span> men han blev tillrättavisad för sin
överträdelse: en stum arbetsåsninna begynte tala med människoröst och
hindrade profeten i hans galenskap.

<span id="an_2:17">2:17</span> Dessa människor äro källor utan vatten,
skyar som drivas av stormvinden, och det svarta mörkret är förvarat åt
dem.

<span id="an_2:18">2:18</span> Ty de tala stora ord som äro idel
fåfänglighet; och då de nu själva leva i köttsliga begärelser, locka de
genom sin lösaktighet till sig människor som med knapp nöd rädda sig
undan sådana som vandra i villfarelse.

<span id="an_2:19">2:19</span> De lova dem frihet, fastän de själva äro
förgängelsens trälar; ty den som har låtit sig övervinnas av någon, han
har blivit dennes träl.

<span id="an_2:20">2:20</span> Och då de genom kunskapen om Herren och
Frälsaren, Jesus Kristus, hava undkommit världens besmittelser, men
sedan åter låta sig insnärjas och övervinnas av dem, så har det sista
för dem blivit värre än det första.

<span id="an_2:21">2:21</span> Ty det hade varit bättre för dem att icke
hava lärt känna rättfärdighetens väg, än att nu, sedan de hava lärt
känna den, vända tillbaka, bort ifrån det heliga bud som har blivit dem
meddelat.

<span id="an_2:22">2:22</span> Det har gått med dem såsom det riktigt
heter i ordspråket: »En hund vänder åter till sina spyor», och: »Ett
tvaget svin vältrar sig åter i smutsen.»

<span id="an_3:1">3:1</span> Detta är nu redan det andra brevet som jag
skriver till eder, mina älskade; och i båda har jag genom mina
påminnelser velat uppväcka edert rena sinne,

<span id="an_3:2">3:2</span> så att I kommen ihåg vad som har blivit
förutsagt av de heliga profeterna, så ock det bud som av edra apostlar
har blivit eder givet från Herren och Frälsaren.

<span id="an_3:3">3:3</span> Och det mån I framför allt veta, att i de
yttersta dagarna bespottare skola komma med bespottande ord, människor
som vandra efter sina egna begärelser.

<span id="an_3:4">3:4</span> De skola säga: »Huru går det med löftet om
hans tillkommelse? Från den dag då våra fäder avsomnade har ju allt
förblivit sig likt, ända ifrån världens begynnelse.»

<span id="an_3:5">3:5</span> Ty när de vilja påstå detta, förgäta de att
i kraft av Guds ord himlar funnos till från uråldrig tid, så ock en jord
som hade kommit till av vatten och genom vatten;

<span id="an_3:6">3:6</span> och genom översvämning av vatten från dem
förgicks också den värld som då fanns.

<span id="an_3:7">3:7</span> Men de himlar och den jord som nu finnas,
de hava i kraft av samma ord blivit sparade åt eld, och de förvaras nu
till domens dag, då de ogudaktiga människorna skola förgås.

<span id="an_3:8">3:8</span> Men ett vare icke fördolt för eder, mina
älskade, detta, att »en dag är för Herren såsom tusen år, och tusen år
såsom en dag».

<span id="an_3:9">3:9</span> Herren fördröjer icke uppfyllelsen av sitt
löfte, såsom somliga mena att han fördröjer sig. Men han är långmodig
mot eder, eftersom han icke vill att någon skall förgås, utan att alla
skola vända sig till bättring.

<span id="an_3:10">3:10</span> Men Herrens dag skall komma såsom en
tjuv, och då skola himlarna med dånande hast förgås, och himlakropparna
upplösas av hetta, och jorden och de verk som äro därpå brännas upp.

<span id="an_3:11">3:11</span> Eftersom nu allt detta sålunda går till
sin upplösning, hurudana bören icke I då vara i helig vandel och
gudsfruktan,

<span id="an_3:12">3:12</span> medan I förbiden och påskynden Guds dags
tillkommelse, varigenom himlar skola upplösas av eld, och himlakroppar
smälta av hetta!

<span id="an_3:13">3:13</span> Men »nya himlar och en ny jord», där
rättfärdighet bor, förbida vi efter hans löfte.

<span id="an_3:14">3:14</span> Därför, mina älskade, eftersom I förbiden
detta, skolen I med all flit sörja för, att I mån för honom befinnas
vara obefläckade och ostraffliga, i frid.

<span id="an_3:15">3:15</span> Och I skolen hålla före, att vår Herres
långmodighet länder till frälsning; såsom ock vår älskade broder Paulus
har skrivit till eder efter den vishet som har blivit honom given.

<span id="an_3:16">3:16</span> Så gör han i alla sina brev, när han i
dem talar om sådant, fastän visserligen i dem finnes ett och annat som
är svårt att förstå, och som okunniga och obefästa människor vrångt
uttyda, såsom de ock göra med de övriga skrifterna, sig själva till
fördärv.

<span id="an_3:17">3:17</span> Då I nu således, mina älskade, haven fått
veta detta i förväg, så tagen eder till vara för att bliva indragna i de
gudlösas villfarelse och därigenom förlora edert fäste.

<span id="an_3:18">3:18</span> Växen i stället till i nåd och i kunskap
om vår Herre och Frälsare, Jesus Kristus. Honom tillhör äran, nu och
till evighetens dag. Amen.

------------------------------------------------------------------------

[Next: 1 John](jo1)
