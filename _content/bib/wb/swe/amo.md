[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](joe)  [Next](oba) 

------------------------------------------------------------------------

### Swedish Bible: Amos

<span id="an_1:1">1:1</span> Detta är vad som talades av Amos, en bland
herdarna från Tekoa, vad han skådade angående Israel i Ussias, Juda
konungs, och Jerobeams, Joas' sons, Israels konungs, tid, två år före
jordbävningen.

<span id="an_1:2">1:2</span> Han sade: HERREN upphäver ett rytande från
Sion, och från Jerusalem låter han höra sin röst. Då försänkas herdarnas
betesmarker i sorg, och Karmels topp förtorkas.

<span id="an_1:3">1:3</span> Så säger HERREN: Eftersom Damaskus har
trefalt förbrutit sig, ja, fyrfalt, skall jag icke rygga mitt beslut:
eftersom de hava tröskat Gilead med sina tröskvagnar av järn.

<span id="an_1:4">1:4</span> Därför skall jag sända en eld mot Hasaels
hus, och den skall förtära Ben-Hadads palatser.

<span id="an_1:5">1:5</span> Jag skall bryta sönder Damaskus' bommar och
utrota invånarna i Bikeat-Aven och spirans bärare i Bet-Eden; och Arams
folk skall bliva bortfört till Kir, säger HERREN.

<span id="an_1:6">1:6</span> Så säger HERREN: Eftersom Gasa har trefalt
förbrutit sig, ja, fyrfalt, skall jag icke rygga mitt beslut: eftersom
de hava fört bort allt folket såsom fångar och överlämnat dem åt Edom.

<span id="an_1:7">1:7</span> Därför skall jag sända en eld mot Gasas
murar, och den skall förtära dess palatser.

<span id="an_1:8">1:8</span> Jag skall utrota invånarna i Asdod och
spirans bärare i Askelon; och jag skall vända min hand mot Ekron, så att
filistéernas sista kvarleva förgås, säger Herren, HERREN.

<span id="an_1:9">1:9</span> Så säger HERREN: Eftersom Tyrus har trefalt
förbrutit sig, ja, fyrfalt, skall jag icke rygga mitt beslut: eftersom
de hava överlämnat allt folket såsom fångar åt Edom, utan att tänka på
sitt brödraförbund.

<span id="an_1:10">1:10</span> Därför skall jag sända en eld mot Tyrus'
murar, och den skall förtära dess palatser.

<span id="an_1:11">1:11</span> Så säger HERREN: Eftersom Edom har
trefalt förbrutit sig, ja, fyrfalt, skall jag icke rygga mitt beslut:
eftersom han har förföljt sin broder med svärd och förkvävt all
barmhärtighet, och eftersom han oupphörligt har låtit sin vrede rasa och
ständigt behållit sin förgrymmelse.

<span id="an_1:12">1:12</span> Därför skall jag sända en eld mot Teman,
och den skall förtära Bosras palatser.

<span id="an_1:13">1:13</span> Så säger HERREN: Eftersom Ammons barn
hava trefalt förbrutit sig, ja, fyrfalt, skall jag icke rygga mitt
beslut: eftersom de hava uppristat havande kvinnor i Gilead, när de
ville utvidga sitt område.

<span id="an_1:14">1:14</span> Därför skall jag tända upp en eld mot
Rabbas murar, och den skall förtära dess palatser, under härskri på
stridens dag, under storm på ovädrets dag.

<span id="an_1:15">1:15</span> Och deras konung skall vandra bort i
fångenskap, han själv och hans hövdingar med honom, säger HERREN.

<span id="an_2:1">2:1</span> Så säger HERREN: Eftersom Moab har trefalt
förbrutit sig, ja, fyrfalt, skall jag icke rygga mitt beslut: eftersom
han har förbränt Edoms konungs ben till aska.

<span id="an_2:2">2:2</span> Därför skall jag sända en eld mot Moab, och
den skall förtära Keriots palatser; och Moab skall omkomma under
stridslarm, under härskri vid basuners ljud,

<span id="an_2:3">2:3</span> Och jag skall utrota ur landet den som är
domare där, och alla dess furstar skall jag dräpa jämte honom säger
HERREN.

<span id="an_2:4">2:4</span> Så säger HERREN: Eftersom Juda har trefalt
förbrutit sig, ja, fyrfalt, skall jag icke rygga mitt beslut: eftersom
de hava förkastat HERRENS lag och icke hållit hans stadgar, utan låtit
förleda sig av sina lögngudar, dem som ock deras fäder vandrade efter.

<span id="an_2:5">2:5</span> Därför skall jag sända en eld mot Juda, och
den skall förtära Jerusalems palatser.

<span id="an_2:6">2:6</span> Så säger HERREN: Eftersom Israel har
trefalt förbrutit sig, ja, fyrfalt, skall jag icke rygga mitt beslut:
eftersom de sälja den oskyldige för penningar och den fattige för ett
par skor.

<span id="an_2:7">2:7</span> Ty de längta efter att se stoft på de armas
huvuden, och de vränga de ödmjukas sak. Son och fader gå tillsammans
till tärnan och ohelga så mitt heliga namn.

<span id="an_2:8">2:8</span> På pantade kläder sträcker man sig invid
vart altare, och bötfälldas vin dricker man i sin Guds hus

<span id="an_2:9">2:9</span> Och dock var det jag som förgjorde för dem
amoréerna, ett folk så högrest som cedrar och så väldigt som ekar; jag
förgjorde deras frukt ovantill och deras rötter nedantill.

<span id="an_2:10">2:10</span> Det var jag som förde eder upp ur
Egyptens land, och som ledde eder i öknen i fyrtio år, så att I intogen
amoréernas land.

<span id="an_2:11">2:11</span> Och jag uppväckte somliga bland edra
söner till profeter och somliga bland edra unga män till nasirer. Är det
icke så, I Israels barn? säger HERREN.

<span id="an_2:12">2:12</span> Men I gåven nasirerna vin att dricka, och
profeterna bjöden I: »Profeteren icke.»

<span id="an_2:13">2:13</span> Se, därför skall jag låta ett gnissel
uppstå i edert land, likt gnisslet av en vagn som är fullastad med
kärvar.

<span id="an_2:14">2:14</span> Då skall ej ens den snabbaste finna någon
undflykt, den starkaste har då intet gagn av sin kraft, och hjälten kan
icke rädda sitt liv.

<span id="an_2:15">2:15</span> Bågskytten håller då icke stånd, den
snabbfotade kan icke rädda sitt liv, ej heller kan ryttaren rädda sitt.

<span id="an_2:16">2:16</span> Ja, den som var modigast bland hjältarna
skall på den dagen fly undan naken, säger HERREN.

<span id="an_3:1">3:1</span> Hören följande ord, som HERREN har talat
mot eder, I Israels barn, ja, mot hela det släkte som jag har fört upp
ur Egyptens land. Så har han sagt:

<span id="an_3:2">3:2</span> Eder allena har jag utvalt bland alla
släkter på jorden; därför skall jag ock hemsöka på eder alla edra
missgärningar.

<span id="an_3:3">3:3</span> Färdas väl två tillsammans, utan att de
hava blivit ense därom?

<span id="an_3:4">3:4</span> Ryter ett lejon i skogen, om det ej har
funnit något rov? Upphäver ett ungt lejon sin röst i kulan, utan att det
har tagit ett byte?

<span id="an_3:5">3:5</span> Faller en fågel i snaran på marken, om
intet garn har blivit utlagt för den? Springer snaran upp från marken,
utom när den gör någon fångst?

<span id="an_3:6">3:6</span> Eller stöter man i basun i en stad, utan
att folket förskräckes? Eller drabbas en stad av något ont, utan att
HERREN har skickat det?

<span id="an_3:7">3:7</span> Sannerligen, Herren, HERREN gör alls intet
utan att hava uppenbarat sitt råd för sina tjänare profeterna.

<span id="an_3:8">3:8</span> När lejonet ryter, vem skulle då icke
frukta? När Herren, HERREN talar, vem skulle då icke profetera?

<span id="an_3:9">3:9</span> Ropen ut över Asdods palatser och över
palatsen i Egyptens land; sägen: Församlen eder till Samarias berg, och
sen huru stor förvirring där råder, och huru man övar förtryck därinne.

<span id="an_3:10">3:10</span> Man förstår icke där att göra vad rätt
är, säger HERREN; man hopar våld och fördärv i sina palats.

<span id="an_3:11">3:11</span> Därför säger Herren, HERREN så: Trångmål
skall komma och omvärva landet, ditt starka fäste skall du mista, det
skall störtas ned; och dina palats skola varda utplundrade.

<span id="an_3:12">3:12</span> Så säger HERREN: Likasom när en herde ur
lejonets gap räddar allenast ett par benpipor eller snibben av ett öra,
så skola Israels barn bliva räddade, desamma som nu i Samaria sitta i
sina soffors hörn och på sina bäddars sidendamast.

<span id="an_3:13">3:13</span> Hören och betygen inför Jakobs hus, säger
Herren, HERREN, härskarornas Gud:

<span id="an_3:14">3:14</span> Den dag då jag på Israel hemsöker dess
överträdelser, då skall jag ock hemsöka Betels altaren, så att
altarhornen bliva avhuggna och falla till jorden.

<span id="an_3:15">3:15</span> Och jag skall slå ned både vinterhus och
sommarhus, och elfenbenshusen skola bliva förstörda, ja, en myckenhet av
hus skall då få en ände, säger HERREN.

<span id="an_4:1">4:1</span> Hören detta ord, I Basans-kor på Samarias
berg, I som förtrycken de arma och öven våld mot de fattiga, I som sägen
till edra män: »Skaffen hit, så att vi få dricka.»

<span id="an_4:2">4:2</span> Herren, HERREN har svurit vid sin helighet:
Se, dagar skola komma över eder, då man skall hämta upp eder med
metkrokar och eder sista kvarleva med fiskkrokar.

<span id="an_4:3">4:3</span> Då skolen I söka eder ut, var och en genom
närmaste rämna i muren, och eder Harmonsbild skolen I då kasta bort,
säger HERREN.

<span id="an_4:4">4:4</span> Kommen till Betel och bedriven eder synd
till Gilgal och bedriven än värre synd; frambären där på morgonen edra
slaktoffer, på tredje dagen eder tionde.

<span id="an_4:5">4:5</span> Förbrännen syrat bröd till lovoffer, lysen
ut och kungören frivilliga offer. Ty sådant älsken I ju, I Israels barn,
säger Herren, HERREN.

<span id="an_4:6">4:6</span> Jag lät eder gå med tomma munnar i alla
edra städer, jag lät eder sakna bröd på alla edra orter. Och likväl
haven I icke omvänt eder till mig, säger HERREN.

<span id="an_4:7">4:7</span> Jag förhöll regnet för eder, när ännu tre
månader återstodo till skördetiden; jag lät det regna över en stad, men
icke över en annan; en åker fick regn, men en annan förtorkades, i det
att regn icke kom därpå.

<span id="an_4:8">4:8</span> Ja, två, tre städer måste stappla bort till
en och samma stad för att få vatten att dricka, utan att de ändå kunde
släcka sin törst. Och likväl haven I icke omvänt eder till mig, säger
HERREN.

<span id="an_4:9">4:9</span> Jag slog eder säd med sot och rost; edra
många trädgårdar och vingårdar, edra fikonträd och olivträd åto
gräsgnagarna upp. Och likväl haven I icke omvänt eder till mig, säger
HERREN.

<span id="an_4:10">4:10</span> Jag sände ibland eder pest, likasom i
Egypten; jag dräpte edra unga män med svärd och lät edra hästar bliva
tagna såsom byte; och stanken av edra fallna skaror lät jag stiga upp
och komma eder i näsan. Och likväl haven I icke omvänt eder till mig,
säger HERREN.

<span id="an_4:11">4:11</span> Jag lät omstörtning drabba eder, likasom
när Gud omstörtade Sodom och Gomorra; och I voren såsom en brand, ryckt
ur elden. Och likväl haven I icke omvänt eder till mig, säger HERREN.

<span id="an_4:12">4:12</span> Därför skall jag göra så med dig, Israel;
och eftersom jag nu skall göra så med dig, därför bered dig, Israel, att
möta din Gud.

<span id="an_4:13">4:13</span> Ty se, han som har danat bergen och
skapat vinden, han som kan yppa för människan hennes hemligaste tankar,
han som kan göra morgonrodnaden till mörker, och som går fram över
jordens höjder -- HERREN, härskarornas Gud, är hans namn.

<span id="an_5:1">5:1</span> Hören följande ord, som jag vill uppstämma
såsom klagosång över eder, I av Israels hus:

<span id="an_5:2">5:2</span> »Fallen är hon och kan icke mer stå upp,
jungfrun Israel! Hon ligger slagen till marken i sitt land; ingen reser
henne upp.»

<span id="an_5:3">5:3</span> Ty så säger Herren, HERREN: Den stad
varifrån tusen plägade draga ut skall få behålla hundra kvar, och den
stad varifrån hundra plägade draga ut skall få behålla tio kvar, i
Israels hus.

<span id="an_5:4">5:4</span> Ty så säger HERREN till Israels hus: Söken
mig, så fån I leva.

<span id="an_5:5">5:5</span> Men söken icke Betel, kommen icke till
Gilgal, och dragen ej bort till Beer-Seba; ty Gilgal skall bliva
bortfört i fångenskap, och Betel skall hemfalla åt fördärvet.

<span id="an_5:6">5:6</span> Söken HERREN så fån I leva; varom icke, så
skall han komma över Josefs hus lik en eld; och elden skall bränna, och
ingen skall släcka den, till att rädda Betel.

<span id="an_5:7">5:7</span> I som förvandlen rätten till malört och
slån rättfärdigheten ned till jorden, veten:

<span id="an_5:8">5:8</span> han som har gjort Sjustjärnorna och Orion,
han som kan förvandla svarta mörkret till morgon och göra dagen mörk
såsom natten, han som kallar på havets vatten och gjuter det ut över
jorden -- HERREN är hans namn.

<span id="an_5:9">5:9</span> Och han låter fördärv ljunga ned över
starka fästen; ja, över fasta borgar kommer fördärv.

<span id="an_5:10">5:10</span> Dessa hata i porten den som försvarar vad
rätt är och räkna såsom en styggelse den som talar sanning.

<span id="an_5:11">5:11</span> Därför, eftersom I trampen på den arme
och tagen ifrån honom hans säd såsom skatt, därför hören; om I än byggen
hus av huggen sten, skolen I icke få bo i dem, och om I än planteren
sköna vingårdar, skolen I icke få dricka vin från dem.

<span id="an_5:12">5:12</span> Ty jag vet att edra överträdelser äro
många och edra synder talrika, I den rättfärdiges förtryckare, som tagen
mutor och vrängen rätten för de fattiga i porten.

<span id="an_5:13">5:13</span> Därför måste den förståndige tiga stilla
i denna tid; ty det är en ond tid.

<span id="an_5:14">5:14</span> Söken vad gott är, och icke vad ont är,
på det att I mån leva. Då skall Herren, härskarornas Gud, vara med eder,
såsom I menen honom vara.

<span id="an_5:15">5:15</span> Haten vad ont är, och älsken vad gott är,
och hållen rätten vid makt i porten; kanhända skall då Herren,
härskarornas Gud, vara nådig mot Josefs kvarleva.

<span id="an_5:16">5:16</span> Därför, så säger HERREN, härskarornas
Gud, Herren: På alla torg skall dödsklagan ljuda, och på alla gator
skall man ropa: »Ack ve! Ack ve!» Åkermännen skall man mana att brista
ut i jämmer, och dödsklagan skall höjas av dem som äro förfarna i
sorgesång;

<span id="an_5:17">5:17</span> ja, i alla vingårdar skall dödsklagan
ljuda, ty jag skall gå fram mitt ibland eder, säger HERREN.

<span id="an_5:18">5:18</span> Ve eder som åstunden HERRENS dag! Vad
viljen I med HERRENS dag? Den är mörker och icke ljus.

<span id="an_5:19">5:19</span> Då går det, såsom när någon flyr för ett
lejon, men därvid mötes av en björn, och när han då söker tillflykt i
sitt hus, bliver han stungen av en orm, vid det han sätter handen mot
väggen.

<span id="an_5:20">5:20</span> Ja, HERRENS dag är mörker och icke ljus,
den är töcken utan något solsken.

<span id="an_5:21">5:21</span> Jag hatar edra fester, jag är led vid
dem, och jag finner intet behag i edra högtidsförsamlingar.

<span id="an_5:22">5:22</span> Ty om I än offren åt mig brännoffer,
jämte edra spisoffer, så har jag dock ingen lust till dem, ej heller
gitter jag se edra tackoffer av gödda kalvar.

<span id="an_5:23">5:23</span> Hav bort ifrån mig dina sångers buller;
jag gitter icke höra ditt psaltarspel.

<span id="an_5:24">5:24</span> Men må rätten flöda fram såsom vatten,
och rättfärdigheten lik en bäck som aldrig sinar.

<span id="an_5:25">5:25</span> Framburen I väl åt mig slaktoffer och
spisoffer under de fyrtio åren i öknen, I av Israels hus?

<span id="an_5:26">5:26</span> Så skolen I nu nödgas taga med eder
Sickut, eder konung, och Kiun, eder avgudabild, stjärnguden, som I haven
gjort åt eder;

<span id="an_5:27">5:27</span> och jag skall låta eder föras åstad i
fångenskap ända bortom Damaskus, säger han vilkens namn är HERREN,
härskarornas Gud.

<span id="an_6:1">6:1</span> Ve eder, I säkre på Sion, I sorglöse på
Samarias berg, I ädlingar bland förstlingsfolket, I som Israels hus
plägar vända sig till!

<span id="an_6:2">6:2</span> Gån åstad till Kalne och sen efter, dragen
därifrån till Stora Hamat, och faren så ned till filistéernas Gat: äro
de bättre än rikena här, eller är deras område större än edert område?

<span id="an_6:3">6:3</span> Ve eder, I som menen att olycksdagen skall
vara fjärran, men likväl inbjuden våldet att trona hos eder;

<span id="an_6:4">6:4</span> I som liggen på soffor av elfenben och
haven det makligt på edra bäddar; I som äten lamm, utvalda ur hjorden,
och kalvar, hämtade från gödstallet;

<span id="an_6:5">6:5</span> I som skrålen visor till harpans ljud och
tänken ut åt eder musikinstrumenter såsom David;

<span id="an_6:6">6:6</span> I som dricken vin ur stora bålar och bruken
salvor av yppersta olja, men icke bekymren eder om Josefs skada!

<span id="an_6:7">6:7</span> Fördenskull skola nu dessa främst föras
bort i fångenskap; de som nu hava det så makligt få då sluta med sitt
skrål.

<span id="an_6:8">6:8</span> Herren, HERREN har svurit vid sig själv,
säger HERREN, härskarornas Gud: Jakobs stolthet är mig en styggelse, och
hans palatser hatar jag; jag skall giva staden till pris med allt vad
däri är.

<span id="an_6:9">6:9</span> Och det skall ske, att om än tio män finnas
kvar i ett och samma hus, så skola de likväl alla dö.

<span id="an_6:10">6:10</span> När sedan en frände till någon av de döda
med förbrännarens hjälp vill skaffa benen ut ur huset, och därvid ropar
till en som är i det inre av huset: »Finnes här någon mer än du?», då
måste denne svara: »Ingen»; och den förre skall då säga: »Rätt så,
stillhet må råda; ty HERRENS namn får icke bliva nämnt.»

<span id="an_6:11">6:11</span> Ty se, på HERRENS bud skola de stora
husen bliva slagna i spillror och de små husen i splittror.

<span id="an_6:12">6:12</span> Kunna väl hästar springa uppför en
klippbrant, eller plöjer man där med oxar? -- eftersom I viljen
förvandla rätten till en giftplanta och rättfärdighetens frukt till
malört,

<span id="an_6:13">6:13</span> I som glädjen eder över det som är intet
värt och sägen: »Genom vår egen styrka hava vi ju berett oss horn.»

<span id="an_6:14">6:14</span> Ty se, jag skall uppväcka ett folk mot
eder, I av Israels hus, säger Herren, härskarornas Gud; och de skola
förtrycka edert land, från det ställe där vägen går till Hamat ända till
Hedmarksbäcken.

<span id="an_7:1">7:1</span> Följande syn lät Herren, HERREN mig se; Jag
såg gräshoppor skapas, när sommargräset begynte växa upp; och det var
sommargräset efter kungsslåttern.

<span id="an_7:2">7:2</span> När så dessa hade ätit upp alla markens
örter, sade jag: »Herre, HERRE, förlåt. Huru skall Jakob kunna bestå,
han som är så ringa?»

<span id="an_7:3">7:3</span> Då ångrade HERREN detta. »Det skall icke
ske», sade HERREN.

<span id="an_7:4">7:4</span> Följande syn lät Herren, HERREN mig se: Jag
såg Herren, HERREN nalkas för att utföra sin sak genom eld; och elden
förtärde det stora djupet och höll på att förtära arvedelslandet.

<span id="an_7:5">7:5</span> Då sade jag: »Herre, HERRE, håll upp. Huru
skall Jakob kunna bestå, han som är så ringa?»

<span id="an_7:6">7:6</span> Då ångrade HERREN detta. »Icke heller detta
skall ske», sade Herren, HERREN.

<span id="an_7:7">7:7</span> Följande syn lät han mig se: Jag såg Herren
stå på en mur, uppförd efter sänklod, och i sin hand höll han ett
sänklod.

<span id="an_7:8">7:8</span> Och HERREN sade till mig: »Vad ser du,
Amos?» Jag svarade: »Ett sänklod.» Då sade Herren: »Se, jag skall hänga
upp ett sänklod mitt ibland mitt folk Israel; jag kan icke vidare
tillgiva dem.

<span id="an_7:9">7:9</span> Isaks offerhöjder skola bliva ödelagda och
Israels helgedomar förstörda, och mot Jerobeams hus skall jag uppresa
mig med svärdet.»

<span id="an_7:10">7:10</span> Men Amasja, prästen i Betel, sände till
Jerobeam, Israels konung, och lät säga: »Amos förehar en sammansvärjning
mot dig, mitt i Israels hus. Landet kan icke härda ut med allt hans
ordande.

<span id="an_7:11">7:11</span> Ty så har Amos sagt: 'Jerobeam skall dö
för svärd, och Israel skall föras bort i fångenskap ur sitt land.'»

<span id="an_7:12">7:12</span> Och Amasja sade till Amos: »Du siare, gå
din väg och sök din tillflykt i Juda land; där må du äta ditt bröd, och
där må du profetera.

<span id="an_7:13">7:13</span> Men i Betel får du icke vidare profetera,
ty det är en konungslig helgedom och ett rikets tempel.»

<span id="an_7:14">7:14</span> Då svarade Amos och sade till Amasja:
»Jag är varken en profet eller en profetlärljunge, jag är en
boskapsherde, som lever av mullbärsfikon.

<span id="an_7:15">7:15</span> Men HERREN tog mig från hjorden; HERREN
sade till mig: 'Gå åstad och profetera för mitt folk Israel.'

<span id="an_7:16">7:16</span> Så hör nu HERRENS ord. Du säger:
'Profetera icke mot Israel och predika icke mot Isaks hus.'

<span id="an_7:17">7:17</span> Därför säger HERREN så: Din hustru skall
bliva en sköka i staden, dina söner och döttrar skola falla för svärd,
ditt land skall bliva utskiftat med mätsnöre, själv skall du dö i ett
orent land, och Israel skall föras bort i fångenskap ur sitt land.»

<span id="an_8:1">8:1</span> Följande syn lät Herren, HERREN mig se; Jag
såg en korg med mogen frukt.

<span id="an_8:2">8:2</span> Och han sade: »Vad ser du, Amos?» Jag
svarade: »En korg med mogen frukt.» Då sade HERREN till mig: »Mitt folk
Israel är moget till undergång; jag kan icke vidare tillgiva dem.

<span id="an_8:3">8:3</span> Och sångerna i palatset skola på den dagen
förbytas i jämmer, säger Herren, HERREN; man skall få se lik i mängd,
överallt skola de ligga kastade; ja, stillhet må råda!»

<span id="an_8:4">8:4</span> Hören detta, I som stån den fattige efter
livet och viljen göra slut på de ödmjuka i landet,

<span id="an_8:5">8:5</span> I som sägen: »När är då nymånadsdagen
förbi, så att vi få sälja säd, och sabbaten, så att vi få öppna vårt
sädesförråd? Då vilja vi göra efa-måttet mindre och priset högre och
förfalska vågen, så att den visar orätt vikt.

<span id="an_8:6">8:6</span> Då vilja vi köpa de arma för penningar och
den fattige för ett par skor; och avfall av säden vilja vi då sälja
såsom säd.»

<span id="an_8:7">8:7</span> HERREN har svurit vid Jakobs stolthet:
Aldrig skall jag förgäta detta allt som de hava gjort.

<span id="an_8:8">8:8</span> Skulle jorden icke darra, när sådant sker,
och skulle icke alla dess inbyggare sörja? Skulle icke hela jorden höja
sig såsom Nilen och röras upp och åter sjunka såsom Egyptens flod?

<span id="an_8:9">8:9</span> Och det skall ske på den dagen, säger
Herren, HERREN, att jag skall låta solen gå ned i dess middagsglans och
låta jorden sjunka i mörker mitt på ljusa dagen.

<span id="an_8:10">8:10</span> Jag skall förvandla edra högtider till
sorgetider och alla edra sånger till klagovisor. Jag skall hölja säcktyg
kring allas länder och göra alla huvuden skalliga. Jag skall låta det
bliva, såsom när man sörjer ende sonen, och låta det sluta med en
bedrövelsens dag.

<span id="an_8:11">8:11</span> Se dagar skola komma, säger Herren,
HERREN, då jag skall sända hunger i landet: icke en hunger efter bröd,
icke en törst efter vatten, utan efter att höra HERRENS ord.

<span id="an_8:12">8:12</span> Då skall man driva omkring från hav till
hav, och från norr till öster, och färdas hit och dit för att söka efter
HERRENS ord, men man skall icke finna det.

<span id="an_8:13">8:13</span> På den dagen skola de försmäkta av törst,
edra sköna jungfrur och edra unga män,

<span id="an_8:14">8:14</span> desamma som nu svärja vid Samariens
syndaskuld och säga: »Så sant din gud lever, o Dan», och: »Så sant den
lever, som man dyrkar i Beer-Seba.» De skola falla och icke mer stå upp.

<span id="an_9:1">9:1</span> Jag såg HERREN stå invid altaret, och han
sade: Slå till pelarhuvudena, så att trösklarna bäva, och låt spillrorna
falla över huvudet på alla där. Deras sista kvarleva skall jag sedan
dräpa med svärd. Ingen av dem skall kunna undfly, ingen av dem kunna
rädda sig.

<span id="an_9:2">9:2</span> Om de än bröte sig in i dödsriket, så
skulle min hand hämta dem fram därifrån; och fore de än upp till
himmelen, så skulle jag störta dem ned därifrån.

<span id="an_9:3">9:3</span> Gömde de sig än på toppen av Karmel, så
skulle jag där leta fram dem och hämta dem ned; och dolde de sig än
undan min åsyn på havets botten, så skulle jag där mana ormen fram att
stinga dem.

<span id="an_9:4">9:4</span> Om de läte föra sig bort i fångenskap av
sina fiender, skulle jag bjuda svärdet att där komma och dräpa dem. Ja,
jag skall låta mitt öga vila på dem, till deras olycka och icke till
deras lycka.

<span id="an_9:5">9:5</span> Ty Herren, HERREN Sebaot, han som rör vid
jorden, då försmälter den av ångest och alla dess inbyggare sörja, ja,
hela jorden höjer sig såsom Nilen och sjunker åter såsom Egyptens flod;

<span id="an_9:6">9:6</span> han som bygger sin sal i himmelen och
befäster sitt valv över jorden, han som kallar på havets vatten och
gjuter det ut över jorden -- HERREN är hans namn.

<span id="an_9:7">9:7</span> Ären I icke för mig lika med etiopiernas
barn, I Israels barn? säger HERREN. Förde jag icke Israel upp ur
Egyptens land och filistéerna ifrån Kaftor och araméerna ifrån Kir?

<span id="an_9:8">9:8</span> Se, Herrens, HERRENS ögon äro vända mot
detta syndiga rike, och jag skall förgöra det från jordens yta. Dock
vill jag icke alldeles förgöra Jakobs hus, säger HERREN.

<span id="an_9:9">9:9</span> Ty se, jag skall låta ett bud utgå, att
Israels hus må bliva siktat bland alla hednafolken, såsom siktades det i
ett såll; icke det minsta korn skall falla på jorden.

<span id="an_9:10">9:10</span> Alla syndare i mitt folk skola dö för
svärdet, de som nu säga: »Oss skall olyckan ej nalkas, över oss skall
den icke komma.»

<span id="an_9:11">9:11</span> På den dagen skall jag upprätta Davids
förfallna hydda; jag skall mura igen dess revor och upprätta dess ruiner
och bygga upp den, sådan den var i forna dagar;

<span id="an_9:12">9:12</span> så att de få taga i besittning vad som är
kvar av Edom och av alla hedningar som hava uppkallats efter mitt namn,
säger HERREN, han som skall göra detta.

<span id="an_9:13">9:13</span> Se, dagar skola komma, säger HERREN, då
plöjaren skall följa skördemannen i spåren, och druvtramparen
såningsmannen, då bergen skola drypa av druvsaft och alla höjder skola
försmälta.

<span id="an_9:14">9:14</span> Då skall jag åter upprätta mitt folk
Israel; när de bygga upp sina ödelagda städer, skola de ock få bo i dem;
när de plantera vingårdar, skola de ock få dricka vin från dem; när de
anlägga trädgårdar, skola de ock få äta deras frukt.

<span id="an_9:15">9:15</span> Jag skall då plantera dem i deras eget
land, och de skola icke mer ryckas upp ur det land som jag har givit
dem, säger HERREN, din Gud.

------------------------------------------------------------------------

[Next: Obadiah](oba)
