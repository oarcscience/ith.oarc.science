[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Next](mar) 

------------------------------------------------------------------------

### Breton Bible: Matthew

<span id="an_1:1">1:1</span> Levr lignez Jezuz-Krist, Mab David, Mab
Abraham.

<span id="an_1:2">1:2</span> Abraham a voe tad da Izaak. Izaak a voe tad
da Jakob. Jakob a voe tad da Juda ha d'e vreudeur.

<span id="an_1:3">1:3</span> Juda, eus Tamar, a voe tad da Farez ha
Zara. Farez a voe tad da Ezrom. Ezrom a voe tad da Aram.

<span id="an_1:4">1:4</span> Aram a voe tad da Aminadab. Aminadab a voe
tad da Naason. Naason a voe tad da Salmon.

<span id="an_1:5">1:5</span> Salmon, eus Rahab, a voe tad da Vooz. Booz,
eus Rut, a voe tad da Obed. Obed a voe tad da Jese.

<span id="an_1:6">1:6</span> Jese a voe tad d'ar roue David. Ar roue
David a voe tad da Salomon, eus an hini a oa bet gwreg da Uri.

<span id="an_1:7">1:7</span> Salomon a voe tad da Roboam. Roboam a voe
tad da Abia. Abia a voe tad da Asa.

<span id="an_1:8">1:8</span> Asa a voe tad da Jozafat. Jozafat a voe tad
da Joram. Joram a voe tad da Ozia.

<span id="an_1:9">1:9</span> Ozia a voe tad da Joatam. Joatam a voe tad
da Achaz. Achaz a voe tad da Ezekia.

<span id="an_1:10">1:10</span> Ezekia a voe tad da Vanase. Manase a voe
tad da Amon. Amon a voe tad da Jozia.

<span id="an_1:11">1:11</span> Jozia a voe tad da Jekonia ha d'e
vreudeur, da vare an ermaeziadeg e Babilon.

<span id="an_1:12">1:12</span> Ha goude ma voent bet kaset da Vabilon,
Jekonia a voe tad da Salatiel. Salatiel a voe tad da Zorobabel.

<span id="an_1:13">1:13</span> Zorobabel a voe tad da Abiud. Abiud a voe
tad da Eliakim. Eliakim a voe tad da Azor.

<span id="an_1:14">1:14</span> Azor a voe tad da Sadok. Sadok a voe tad
da Achim. Achim a voe tad da Eliud.

<span id="an_1:15">1:15</span> Eliud a voe tad da Eleazar. Eleazar a voe
tad da Vatan. Vatan a voe tad da Jakob.

<span id="an_1:16">1:16</span> Jakob a voe tad da Jozef, pried Mari,
ma'z eo bet ganet anezhi Jezuz, galvet Krist.

<span id="an_1:17">1:17</span> Bez' ez eus eta en holl: eus Abraham
betek David, pevarzek rummad; eus David betek an ermaeziadeg e Babilon,
pevarzek rummad; hag eus an ermaeziadeg e Babilon betek ar C'hrist,
pevarzek rummad.

<span id="an_1:18">1:18</span> Setu, ganedigezh Jezuz-Krist a
c'hoarvezas evel-henn. Goude ma oa prometet Mari, e vamm, da Jozef,
a-raok ma oant asambles, hi en em gavas brazez dre ar Spered-Santel.

<span id="an_1:19">1:19</span> Jozef, he fried, a oa un den reizh ha ne
felle ket dezhañ he mezhekaat; c'hoantaat a reas he c'has kuit e-kuzh.

<span id="an_1:20">1:20</span> Evel ma soñje kement-se, setu, un ael eus
an Aotrou en em ziskouezas dezhañ, dre e gousk, o lavarout: Jozef, mab
David, na'z pez ket aon da gemer ganit Mari, da wreg, rak ar pezh a zo
koñsevet enni a zo eus ar Spered-Santel,

<span id="an_1:21">1:21</span> hag e c'hano ur mab, hag e roi dezhañ
Jezuz da anv, rak eñ a saveteo e bobl eus e bec'hedoù.

<span id="an_1:22">1:22</span> Kement-se holl a c'hoarvezas, evit ma
vije peurc'hraet ar pezh a oa bet lavaret gant an Aotrou dre gomz ar
profed:

<span id="an_1:23">1:23</span> Setu, ar werc'hez a vo brazez, hag a
c'hano ur mab a vo galvet Emmanuel, da lavarout eo: Doue ganeomp.

<span id="an_1:24">1:24</span> Jozef, o vezañ dihunet eus e gousk, a
reas ar pezh en devoa ael an Aotrou gourc'hemennet dezhañ, hag e kemeras
e wreg gantañ.

<span id="an_1:25">1:25</span> Hogen n'anavezas ket anezhi betek ma voe
gwilioudet eus he mab \[kentañ-ganet\], hag e roas dezhañ Jezuz da anv.

<span id="an_2:1">2:1</span> Jezuz o vezañ bet ganet e Betlehem Judea,
en amzer ar roue Herodez, setu e teuas majed eus ar sav-heol da
Jeruzalem, en ur lavarout:

<span id="an_2:2">2:2</span> Pelec'h emañ an hini a zo ganet da roue
d'ar Yuzevien? Rak gwelet hon eus e steredenn er sav-heol, ha deuet omp
d'e azeuliñ.

<span id="an_2:3">2:3</span> Pa glevas ar roue Herodez kement-se, e voe
trubuilhet, hag holl Jeruzalem gantañ.

<span id="an_2:4">2:4</span> O vezañ dastumet an holl veleien vras ha
skribed ar bobl, e c'houlennas diganto pelec'h e tlee bezañ ganet ar
C'hrist.

<span id="an_2:5">2:5</span> Int a lavaras dezhañ: E Betlehem Judea; rak
evel-henn eo bet skrivet gant ar profed:

<span id="an_2:6">2:6</span> Ha te, Betlehem, douar Judea, n'out ket an
disterañ e-touez kêrioù pennañ Judea; rak ac'hanout eo, e teuio ur penn
a reno va fobl Israel.

<span id="an_2:7">2:7</span> Neuze Herodez, o vezañ galvet ar majed
e-kuzh, a c'houlennas gant preder diganto e pe amzer e oa en em
ziskouezet ar steredenn dezho.

<span id="an_2:8">2:8</span> Hag, o kas anezho da Vetlehem, e lavaras:
It, ha goulennit gant preder pelec'h emañ ar bugel bihan-se; ha pa ho po
e gavet, roit din da anavezout, evit ma'z in me ivez d'e azeuliñ.

<span id="an_2:9">2:9</span> Ar re-mañ, goude bezañ klevet ar roue, a
yeas kuit; ha setu, ar steredenn o devoa gwelet er sav-heol, a yae en o
raok, betek ma teuas ha ma chomas a-us d'ul lec'h ma oa ar bugel bihan.

<span id="an_2:10">2:10</span> Pa weljont ar steredenn, e voe karget o
c'halonoù gant levenez.

<span id="an_2:11">2:11</span> O vezañ aet en ti, e kavjont ar bugel
gant Mari e vamm, hag, oc'h en em stouiñ d'an douar, ec'h azeuljont
anezhañ; ha goude bezañ digoret o zeñzorioù, e kinnigjont dezhañ profoù:
aour, ezañs ha mir.

<span id="an_2:12">2:12</span> O vezañ bet aliet gant Doue, dre un
huñvre, ne zistrojont ket da gavout Herodez; mont a rejont d'o bro dre
un hent all.

<span id="an_2:13">2:13</span> Goude ma oant aet kuit, setu, un ael eus
an Aotrou en em ziskouezas da Jozef, dre un huñvre, en ur lavarout: Sav,
kemer ar bugel hag e vamm, tec'h en Ejipt, ha chom eno betek e lavarin
dit; rak Herodez a glasko ar bugel evit e lakaat d'ar marv.

<span id="an_2:14">2:14</span> Eñ, o vezañ savet, a gemeras ar bugel
bihan hag e vamm e-pad an noz, hag en em dennas en Ejipt.

<span id="an_2:15">2:15</span> Hag e chomas eno betek ma varvas Herodez,
evit ma vije peurc'hraet ar pezh en devoa an Aotrou lavaret dre ar
profed: Galvet em eus va mab eus Ejipt.

<span id="an_2:16">2:16</span> Neuze Herodez, o welout o devoa ar majed
graet goap anezhañ, a voe en ur gounnar vras, hag a gasas da lazhañ an
holl vugale a zaou vloaz ha yaouankoc'h, e Betlehem hag en e vro a-bezh,
hervez an amzer en devoa goulennet gant preder digant ar vajed.

<span id="an_2:17">2:17</span> Neuze e voe peurc'hraet ar pezh a oa bet
lavaret gant ar profed Jeremia:

<span id="an_2:18">2:18</span> Garmoù a zo bet klevet e Rama, hirvoudoù,
gouelvan ha klemmvanoù bras: Rachel o ouelañ he bugale; ne fellas ket
dezhi bezañ dic'hlac'haret, abalamour n'emaint mui.

<span id="an_2:19">2:19</span> Goude marv Herodez, setu, un ael eus an
Aotrou en em ziskouezas da Jozef en Ejipt, dre un huñvre, o lavarout:

<span id="an_2:20">2:20</span> Sav, kemer ar bugel bihan hag e vamm, ha
distro da vro-Israel, rak ar re a glaske ar bugel evit e lazhañ, a zo
marv.

<span id="an_2:21">2:21</span> Hemañ, o vezañ savet, a gemeras ar bugel
hag e vamm, hag a zeuas e bro-Israel.

<span id="an_2:22">2:22</span> Met, pa glevas e rene Arkelauz e Judea
e-lec'h e dad Herodez, en devoe aon da vont di; o vezañ bet aliet gant
Doue dre un huñvre, en em dennas e kostezioù Galilea.

<span id="an_2:23">2:23</span> Chom a reas en ur gêr anvet Nazared, evit
ma vije peurc'hraet ar pezh a oa bet lavaret gant ar brofeded: Galvet e
vo Nazaredad.

<span id="an_3:1">3:1</span> En deizioù-se, e teuas Yann-Vadezour o
prezeg e lec'h distro Judea, hag o lavarout:

<span id="an_3:2">3:2</span> Ho pet keuz, rak rouantelezh an neñvoù a zo
tost.

<span id="an_3:3">3:3</span> Anezhañ eo en deus komzet ar profed Izaia,
o lavarout: Mouezh an hini a gri el lec'h distro a lavar: Kempennit hent
an Aotrou, plaenit e wenodennoù.

<span id="an_3:4">3:4</span> Yann a zouge ur sae a vlev kañval hag ur
gouriz lêr en-dro d'e groazell; e voued a oa kilheien-raden ha mel
gouez.

<span id="an_3:5">3:5</span> An dud eus Jeruzalem, eus an holl Judea hag
eus an holl vro war-dro ar Jordan, a yae d'e gavout,

<span id="an_3:6">3:6</span> hag, oc'h anzav o fec'hedoù, e oant badezet
gantañ er stêr Jordan.

<span id="an_3:7">3:7</span> Eñ eta, o welout kalz a farizianed hag a
sadukeiz o tont d'e vadeziant, a lavaras dezho: Lignez a naered-gwiber,
piv en deus desket deoc'h tec'hel diouzh ar gounnar da zont?

<span id="an_3:8">3:8</span> Dougit eta frouezh dereat d'ar geuzidigezh,

<span id="an_3:9">3:9</span> ha na lavarit ket ennoc'h hoc'h-unan: Ni
hon eus evit tad Abraham; rak me a lavar deoc'h, e c'hell Doue ober
genel eus ar vein-se bugale da Abraham.

<span id="an_3:10">3:10</span> Ar vouc'hal a zo a-vremañ lakaet ouzh
gwrizioù ar gwez. Pep gwezenn eta na ro ket frouezh mat a ya da vezañ
troc'het ha taolet en tan.

<span id="an_3:11">3:11</span> Me ho padez en dour, evit ar geuzidigezh;
met unan all a zeu, galloudusoc'h egedon, ha n'on ket dellezek da zougen
e votoù. Eñ ho padezo er Spered-Santel hag en tan.

<span id="an_3:12">3:12</span> E grouer a zo en e zaouarn, naetaat a
raio mat e leur, hag e tastumo ar gwinizh en e solier, met ar pell a
zevo en tan na varv ket.

<span id="an_3:13">3:13</span> Neuze, Jezuz a zeuas eus Galilea d'ar
Jordan, da gavout Yann, evit bezañ badezet gantañ.

<span id="an_3:14">3:14</span> Met Yann ne felle ket dezhañ e ober, o
lavarout: Me am eus ezhomm da vezañ badezet ganit, hag e teuez da'm
c'havout?

<span id="an_3:15">3:15</span> Jezuz, en ur respont, a lavaras dezhañ:
Na harz ket-se bremañ; rak evel-se eo e tere ouzhimp peurober pep
reizhder. Neuze eñ a lezas d'ober.

<span id="an_3:16">3:16</span> Ha goude ma oa bet badezet Jezuz, e savas
raktal eus an dour; ha setu, an neñvoù a oa digoret a-us dezhañ, hag e
welas Spered Doue, e doare ur goulm, o tiskenn warnañ.

<span id="an_3:17">3:17</span> Ha setu, ur vouezh eus an neñvoù a
lavare: Hemañ eo va Mab karet-mat, ennañ em eus lakaet va holl levenez.

<span id="an_4:1">4:1</span> Neuze Jezuz a voe kaset gant ar Spered el
lec'h distro, evit bezañ temptet gant an diaoul.

<span id="an_4:2">4:2</span> Goude m'en devoe yunet daou-ugent devezh ha
daou-ugent nozvezh, en devoe naon.

<span id="an_4:3">4:3</span> An tempter, o vezañ tostaet outañ, a
lavaras dezhañ: Mar dout Mab Doue, gourc'hemenn d'ar mein-se dont da
vezañ bara.

<span id="an_4:4">4:4</span> Met eñ a respontas: Skrivet eo: An den ne
vevo ket a vara hepken, met gant pep ger a zeu eus genou Doue.

<span id="an_4:5">4:5</span> Neuze an diaoul en kasas er gêr santel, a
lakaas anezhañ war lein an templ,

<span id="an_4:6">4:6</span> hag a lavaras dezhañ: Mar dout Mab Doue, en
em daol d'an traoñ, rak skrivet eo: Gourc'hemenn a raio d'e aeled kaout
evezh ouzhit, ha: dougen a raint ac'hanout etre o daouarn, gant aon na
stokfe da droad ouzh ur maen bennak.

<span id="an_4:7">4:7</span> Jezuz a respontas dezhañ: Skrivet eo ivez:
Na dempti ket an Aotrou da Zoue.

<span id="an_4:8">4:8</span> An diaoul en kasas c'hoazh war ur menez
uhel meurbet, a ziskouezas dezhañ holl rouantelezhioù ar bed hag o
gloar,

<span id="an_4:9">4:9</span> hag a lavaras dezhañ: An holl draoù-se a
roin dit, mar daoulinez da'm azeuliñ.

<span id="an_4:10">4:10</span> Jezuz a respontas dezhañ: A-dreñv din,
Satan! Rak skrivet eo: Azeuliñ a ri an Aotrou da Zoue, ha ne serviji
nemetañ.

<span id="an_4:11">4:11</span> Neuze an diaoul en lezas; ha setu, aeled
a zeuas hag a servijas anezhañ.

<span id="an_4:12">4:12</span> Met pa glevas Jezuz e oa bet lakaet Yann
er prizon, en em dennas e Galilea.

<span id="an_4:13">4:13</span> O vezañ kuitaet Nazared, e teuas da chom
e Kafarnaoum, kêr arvorek, war harzoù Zabulon ha Neftali,

<span id="an_4:14">4:14</span> evit ma vije peurc'hraet ar pezh a oa bet
lavaret gant ar profed Izaia:

<span id="an_4:15">4:15</span> Douar Zabulon ha douar Neftali, ar vro a
zo war hent ar mor, en tu all d'ar Jordan, Galilea ar baganed,

<span id="an_4:16">4:16</span> ar bobl a oa azezet en deñvalijenn, he
deus gwelet ur sklêrijenn vras; hag ar sklêrijenn a zo savet war ar re a
oa azezet e bro hag e skeud ar marv.

<span id="an_4:17">4:17</span> Adalek neuze, Jezuz en em lakaas da
brezeg, ha da lavarout: Ho pet keuz rak rouantelezh an neñvoù a zo tost.

<span id="an_4:18">4:18</span> Hag, evel ma valee a-hed mor Galilea, e
welas daou vreur, Simon a c'halver Pêr, hag Andrev e vreur, o teurel o
roued er mor, rak pesketaerien e oant.

<span id="an_4:19">4:19</span> Lavarout a reas dezho: Heuilhit ac'hanon,
ha me ho raio pesketaerien dud.

<span id="an_4:20">4:20</span> Kerkent, o lezel o rouedoù, e heuilhjont
anezhañ.

<span id="an_4:21">4:21</span> Hag ac'hano, o vont un tamm a-raokoc'h, e
welas daou vreur all, Jakez mab Zebedea, ha Yann e vreur, a oa en ur vag
gant Zebedea o zad, o fichañ o rouedoù. Gervel a reas anezho.

<span id="an_4:22">4:22</span> Int, raktal, o lezel o bag hag o zad, a
heulias anezhañ.

<span id="an_4:23">4:23</span> Jezuz a valeas dre holl C'halilea, o
kelenn en o sinagogennoù, o prezeg keloù mat ar rouantelezh, hag o
yac'haat kement kleñved ha kement mac'hagn a oa e-touez ar bobl.

<span id="an_4:24">4:24</span> Ar vrud anezhañ en em skuilhe dre holl
Siria, hag e tegasent dezhañ an holl re glañv, re dalc'het gant meur a
boan ha gant meur a zroug, re dalc'het gant diaoulien, re loariek, re
seizet, hag eñ a yac'hae anezho.

<span id="an_4:25">4:25</span> Ul lod bras a dud a heulie anezhañ eus
Galilea, eus Dekapoliz, eus Jeruzalem, eus Judea, hag eus an tu all d'ar
Jordan.

<span id="an_5:1">5:1</span> O welout ar bobl-se, Jezuz a bignas war ur
menez, hag, o vezañ azezet, e ziskibien a dostaas outañ.

<span id="an_5:2">5:2</span> O tigeriñ e c'henou, e kelenne anezho, en
ur lavarout:

<span id="an_5:3">5:3</span> Eürus ar re baour er spered, rak
rouantelezh an neñvoù a zo dezho!

<span id="an_5:4">5:4</span> Eürus ar re a zo er glac'har, rak int a vo
frealzet!

<span id="an_5:5">5:5</span> Eürus ar re a zo hegarat, rak int a resevo
an douar da hêrezh!

<span id="an_5:6">5:6</span> Eürus ar re o deus naon ha sec'hed eus ar
reizhder, rak int o devo o gwalc'h!

<span id="an_5:7">5:7</span> Eürus ar re drugarezus, rak int a gavo
trugarez!

<span id="an_5:8">5:8</span> Eürus ar re o deus ur galon glan, rak int a
welo Doue!

<span id="an_5:9">5:9</span> Eürus ar re a zegas ar peoc'h, rak int a vo
galvet bugale Doue!

<span id="an_5:10">5:10</span> Eürus ar re a zo gwallgaset abalamour
d'ar reizhder, rak rouantelezh an neñvoù a zo dezho!

<span id="an_5:11">5:11</span> Eürus e viot, pa zeuio an dud d'ho
tismegañsiñ, d'ho kwallgas, ha da lavarout dre c'haou pep seurt droug
a-enep deoc'h abalamour din.

<span id="an_5:12">5:12</span> En em laouenait, ha tridit gant levenez,
rak ho kopr a vo bras en neñvoù; rak evel-se eo bet gwallgaset ar
brofeded hag a zo bet araozoc'h.

<span id="an_5:13">5:13</span> C'hwi a zo holen an douar; met mar koll
an holen e vlaz, gant petra e vo e roet en-dro dezhañ? N'eo mui mat,
nemet da vezañ taolet er-maez, ha da vezañ mac'het gant treid an dud.

<span id="an_5:14">5:14</span> C'hwi a zo sklêrijenn ar bed; ur gêr
savet war ur menez ne c'hell ket bezañ kuzhet;

<span id="an_5:15">5:15</span> ha ne vez ket enaouet ur c'houlaouenn
evit he lakaat dindan ar boezell, met evit he lakaat war ur c'hantolor,
hag e sklêrijenno holl dud an ti.

<span id="an_5:16">5:16</span> Ra lugerno evel-se ho sklêrijenn dirak an
dud, evit ma welint ho madoberoù, ha ma teuint da reiñ gloar d'ho Tad a
zo en neñvoù.

<span id="an_5:17">5:17</span> Na soñjit ket e vefen deuet evit diskar
al lezenn pe ar brofeded; n'on ket deuet evit diskar, met evit peurober.

<span id="an_5:18">5:18</span> Rak, me a lavar deoc'h e gwirionez, betek
ma tremeno an neñv hag an douar, ne dremeno ket eus al lezenn, nag un
iota, nag ur poentig a lizherenn, ken na vo peurc'hraet holl.

<span id="an_5:19">5:19</span> Piv bennak eta a dorro an disterañ eus ar
gourc'hemennoù-mañ, hag a zesko evel-se d'an dud, a vo galvet ar bihanañ
e rouantelezh an neñvoù; met piv bennak o miro hag o desko d'ar re all,
hennezh a vo galvet bras e rouantelezh an neñvoù.

<span id="an_5:20">5:20</span> Rak, me a lavar deoc'h, ma ne da ket ho
reizhder dreist hini ar skribed hag ar farizianed, n'antreot ket e
rouantelezh an neñvoù.

<span id="an_5:21">5:21</span> Klevet hoc'h eus penaos eo bet lavaret
d'ar re gozh: Ne lazhi ket; rak piv bennak a lazho, a vo dleet dezhañ ar
varnedigezh.

<span id="an_5:22">5:22</span> Met me a lavar deoc'h penaos piv bennak a
fuloro ouzh e vreur \[hep abeg\], a vo dleet dezhañ ar varnedigezh; an
hini a lavaro d'e vreur: Raka! a zo dleet dezhañ bezañ kastizet gant ar
sanedrin; hag an hini a lavaro d'e vreur: Diskiant! a zo dleet dezhañ
bezañ kastizet gant tan ar gehenn.

<span id="an_5:23">5:23</span> Mar degasez eta da brof d'an aoter, hag e
teu soñj dit eno en deus da vreur un dra bennak en da enep,

<span id="an_5:24">5:24</span> lez eno da brof dirak an aoter, ha kae da
gentañ d'en em unvaniñ gant da vreur; ha, goude-se, deus, ha kinnig da
brof.

<span id="an_5:25">5:25</span> En em laka a-unvan hep dale gant da
enebour, e-pad ma'z emaout en hent gantañ, gant aon na lakafe ac'hanout
etre daouarn ar barner, ha na rafe ar barner da reiñ da ofiser ar
justis, ha na vefes lakaet er prizon.

<span id="an_5:26">5:26</span> E gwirionez, me a lavar dit, ne zeui ket
er-maez ac'hano, ken na vo paeet ganit an diwezhañ liard.

<span id="an_5:27">5:27</span> Klevet hoc'h eus penaos eo bet lavaret
\[d'ar re gozh\]: Ne ri ket avoultriezh.

<span id="an_5:28">5:28</span> Met me a lavar deoc'h penaos piv bennak a
sell ouzh ur vaouez gant c'hoantegezh anezhi, en deus dija graet
avoultriezh ganti en e galon.

<span id="an_5:29">5:29</span> Ma ra da lagad dehou lakaat ac'hanout da
gouezhañ, diframm anezhañ, ha taol anezhañ pell diouzhit; rak gwelloc'h
eo dit koll unan eus da izili, eget na vo taolet da holl gorf er gehenn.

<span id="an_5:30">5:30</span> Ha ma ra da zorn dehou lakaat ac'hanout
da gouezhañ, troc'h anezhañ, ha taol anezhañ pell diouzhit; rak
gwelloc'h eo dit koll unan eus da izili, eget na vo taolet da holl gorf
er gehenn.

<span id="an_5:31">5:31</span> Lavaret eo bet ivez: Piv bennak a gaso
kuit e wreg, ra roio dezhi ur skrid a dorr-dimeziñ.

<span id="an_5:32">5:32</span> Met me a lavar deoc'h, piv bennak a gas
kuit e wreg, nemet evit difealded, a laka anezhi da vezañ avoultrerez,
ha piv bennak a zimez d'ur wreg a zo bet kaset kuit, a ra avoultriezh.

<span id="an_5:33">5:33</span> Klevet hoc'h eus c'hoazh penaos eo bet
lavaret d'ar re gozh: Ne doui ket e gaou, met mirout a ri al leoù az po
graet da Zoue.

<span id="an_5:34">5:34</span> Met me a lavar deoc'h: Na douit ket
a-grenn, na dre an neñv, rak tron Doue eo,

<span id="an_5:35">5:35</span> na dre an douar, rak skabell e dreid eo,
na dre Jeruzalem, rak kêr ar Roue bras eo.

<span id="an_5:36">5:36</span> Na dou ket kennebeut dre da benn, rak ne
c'hellez ket ober da ur vlevenn bezañ gwenn pe du.

<span id="an_5:37">5:37</span> Met ra vo ho komz, ya, ya, nann, nann; ar
pezh a lavarer ouzhpenn a zeu eus an droug.

<span id="an_5:38">5:38</span> Klevet hoc'h eus c'hoazh penaos eo bet
lavaret d'ar re gozh: Lagad evit lagad, ha dant evit dant.

<span id="an_5:39">5:39</span> Met me a lavar deoc'h: Na enebit ket ouzh
an hini drouk; d'an hini a sko ac'hanout war ar jod dehou, tro eben
outañ.

<span id="an_5:40">5:40</span> Mar fell da unan bennak prosezañ ouzhit
ha kemer da vantell, laosk ivez gantañ da doneg.

<span id="an_5:41">5:41</span> Mar fell da unan bennak ober dit mont
gantañ e-pad ur mil, gra daou vil gantañ.

<span id="an_5:42">5:42</span> Ro d'an neb a c'houlenn ouzhit, ha na
zistro ket diouzh an hini a fell dezhañ amprestañ diganit.

<span id="an_5:43">5:43</span> Klevet hoc'h eus penaos eo bet lavaret:
Karout a ri da nesañ, hag e kasai da enebour.

<span id="an_5:44">5:44</span> Met me a lavar deoc'h-hu: Karit hoc'h
enebourien, bennigit ar re a villig ac'hanoc'h, grit vad d'ar re a gasa
ac'hanoc'h, ha pedit evit ar re ho kwallgas hag hoc'h heskin,

<span id="an_5:45">5:45</span> evit ma viot bugale ho Tad a zo en
neñvoù; rak eñ a ra d'e heol sevel war ar re fall ha war ar re vat, hag
a laka ar glav da gouezhañ war ar re reizh ha war ar re direizh.

<span id="an_5:46">5:46</span> Rak ma ne garit nemet ar re ho kar,
peseurt gopr ho po? Ha ne ra ket memes ar bublikaned kement-se?

<span id="an_5:47">5:47</span> Ha ma ne saludit nemet ho preudeur, petra
a rit dreist ar re all? Ha ne ra ket memes ar bublikaned kement-se?

<span id="an_5:48">5:48</span> Bezit eta parfet, evel ma'z eo parfet ho
Tad a zo en neñvoù.

<span id="an_6:1">6:1</span> Lakait evezh na rafec'h ho madoberoù dirak
an dud, evit bezañ gwelet ganto; rak n'ho po ket a c'hopr digant ho Tad
a zo en neñvoù.

<span id="an_6:2">6:2</span> Pa ri eta aluzen, na son ket an drompilh
a-raok ac'hanout, evel ma ra ar bilpouzed er sinagogennoù hag er
straedoù, evit bezañ meulet gant an dud. Me a lavar deoc'h e gwirionez,
o deus o gopr.

<span id="an_6:3">6:3</span> Met pa rez aluzen, gra na ouezo ket da zorn
kleiz ar pezh a ra da zorn dehou,

<span id="an_6:4">6:4</span> evit ma vo da aluzen graet e-kuzh; da Dad a
wel e-kuzh hag en rento dit \[dirak an holl\].

<span id="an_6:5">6:5</span> Pa bedit, na vezit ket evel ar bilpouzed;
rak int a gar pediñ en o sav er sinagogennoù hag e kornioù ar straedoù,
evit bezañ gwelet gant an dud. Me a lavar deoc'h e gwirionez, o deus o
gopr.

<span id="an_6:6">6:6</span> Met te, pa bedez, kae ez kambr, hag, o
vezañ serret an nor, ped da Dad a zo e-kuzh; da Dad a wel e-kuzh hag en
rento dit \[dirak an holl\].

<span id="an_6:7">6:7</span> Pa bedit, n'en em servijit ket a adlavarioù
ven, evel ar baganed; rak krediñ a reont ez eo dre galz a gomzoù e vint
selaouet.

<span id="an_6:8">6:8</span> Na vezit ket eta heñvel outo; rak ho Tad a
oar petra hoc'h eus ezhomm, a-raok ma c'houlennit digantañ.

<span id="an_6:9">6:9</span> C'hwi eta, pedit evel-henn: Hon Tad hag a
zo en neñv, ra vo santelaet da anv,

<span id="an_6:10">6:10</span> ra zeuio da rouantelezh, ra vo graet da
volontez war an douar evel en neñv,

<span id="an_6:11">6:11</span> ro deomp hiziv hor bara pemdeziek,

<span id="an_6:12">6:12</span> pardon deomp hor pec'hedoù evel ma
pardonomp ivez d'ar re o deus manket ouzhimp,

<span id="an_6:13">6:13</span> ha n'hon lez ket da gouezhañ en
temptadur, met hon diwall diouzh an droug, rak dit eo ar ren, ar galloud
hag ar gloar evit kantvedoù ar c'hantvedoù. Amen!

<span id="an_6:14">6:14</span> Rak, mar pardonit d'an dud o mankoù, ho
Tad neñvel a bardono ivez deoc'h.

<span id="an_6:15">6:15</span> Met ma ne bardonit ket d'an dud o mankoù,
ho Tad ne bardono ket kennebeut deoc'h ho re.

<span id="an_6:16">6:16</span> Pa yunit, na gemerit ket ur min trist,
evel ar bilpouzed; rak dispenn a reont o dremm, evit diskouez d'an dud e
yunont. Me a lavar deoc'h e gwirionez, o deus o gopr.

<span id="an_6:17">6:17</span> Met te, pa yunez, laka c'hwez-vat war da
benn, ha gwalc'h da zremm,

<span id="an_6:18">6:18</span> evit na vo ket gwelet gant an dud e
yunez, met hepken gant da'z Tad a zo e-kuzh; da Dad a wel e-kuzh hag en
rento dit \[dirak an holl\].

<span id="an_6:19">6:19</span> Na zastumit ket teñzorioù deoc'h war an
douar, e-lec'h ma'z int distrujet gant ar preñved ha gant ar mergl, hag
e-lec'h ma toull al laeron ha ma skrapont;

<span id="an_6:20">6:20</span> met dastumit teñzorioù evidoc'h en neñv,
e-lec'h n'int distrujet na gant ar mergl na gant ar preñved, hag e-lec'h
na doull ket al laeron, ha na skrapont ket.

<span id="an_6:21">6:21</span> Rak el lec'h ma'z emañ da deñzor, eno
ivez e vo da galon.

<span id="an_6:22">6:22</span> Al lagad eo lamp ar c'horf; mar deo eta
da lagad yac'h, da holl gorf a vo sklêrijennet;

<span id="an_6:23">6:23</span> met mar deo fall da lagad, da holl gorf a
vo en deñvalijenn. Mar deo eta teñval ar sklêrijenn a zo ennout, pegen
bras e vo an deñvalijenn-se!

<span id="an_6:24">6:24</span> Den ebet ne c'hell servijañ daou vestr;
rak, pe e kasaio unan hag e karo egile, pe en em stago ouzh unan hag e
tisprizo egile. Ne c'hellit ket servijañ Doue ha Mammon.

<span id="an_6:25">6:25</span> Abalamour da-se e lavaran deoc'h: Na
vezit ket nec'het evit ho puhez, petra a zebrot ha petra a evot, nag
evit ho korf, gant petra e viot gwisket. Ar vuhez, ha n'eo ket muioc'h
eget ar boued, hag ar c'horf, muioc'h eget an dilhad?

<span id="an_6:26">6:26</span> Sellit ouzh laboused an neñv: ne hadont
ha ne vedont ket, ne zastumont netra er solieroù, hag ho Tad neñvel a
vag anezho. Ha ne dalvezit ket kalz muioc'h egeto?

<span id="an_6:27">6:27</span> Piv ac'hanoc'h a c'hell, gant e holl
enkrez, astenn e vuhez eus un ilinad?

<span id="an_6:28">6:28</span> Perak ivez oc'h nec'het diwar-benn ho
dilhad? Sellit penaos e kresk lili ar parkeier: ne labouront ket, ne
nezont ket;

<span id="an_6:29">6:29</span> koulskoude, e lavaran deoc'h, Salomon
memes en e holl c'hloar n'eo ket bet gwisket evel unan anezho.

<span id="an_6:30">6:30</span> Mar gwisk eta Doue evel-se geot ar
parkeier, a zo hiziv hag a vo warc'hoazh taolet er forn, pegement
muioc'h e wisko ac'hanoc'h, tud a nebeud a feiz?

<span id="an_6:31">6:31</span> Na vezit ket nec'het, o lavarout: Petra a
zebrimp? Petra a evimp? Gant petra en em wiskimp?

<span id="an_6:32">6:32</span> Rak ar baganed eo ar re a glask an holl
draoù-se. Ho Tad neñvel a oar hoc'h eus ezhomm anezho.

<span id="an_6:33">6:33</span> Klaskit kentoc'h rouantelezh Doue hag e
reizhder, hag an holl draoù-se a vo roet deoc'h ouzhpenn.

<span id="an_6:34">6:34</span> Na vezit ket eta nec'het gant an deiz
war-lerc'h; an deiz war-lerc'h a gemero preder anezhañ e-unan. Da bep
devezh eo a-walc'h e boan.

<span id="an_7:1">7:1</span> Na varnit ket, evit na viot ket barnet;

<span id="an_7:2">7:2</span> rak barnet e viot hervez m'ho po barnet,
hag hervez ar muzul a vuzuliot, e vo muzuliet deoc'h.

<span id="an_7:3">7:3</span> Perak e sellez ouzh ar blouzenn a zo e
lagad da vreur, ha ne welez ket an treust a zo ez lagad da-unan?

<span id="an_7:4">7:4</span> Pe, penaos e c'hellez lavarout da'z preur:
Va lez da zilemel ar blouzenn a zo e-barzh da lagad, pa'z ac'h eus un
treust ez hini?

<span id="an_7:5">7:5</span> Pilpous, lam da gentañ an treust eus da
lagad, ha neuze e weli penaos e lami ar blouzenn eus lagad da vreur.

<span id="an_7:6">7:6</span> Na roit ket an traoù santel d'ar chas, ha
na daolit ket ho perlez dirak ar moc'h, gant aon n'o mac'hfent, hag, o
tistreiñ, na ziskolpfent ac'hanoc'h.

<span id="an_7:7">7:7</span> Goulennit, hag e vo roet deoc'h; klaskit,
hag e kavot; skoit, hag e vo digoret deoc'h.

<span id="an_7:8">7:8</span> Rak an neb a c'houlenn, a resev; an neb a
glask, a gav; hag an neb a sko, e vez digoret dezhañ.

<span id="an_7:9">7:9</span> Piv ac'hanoc'h a roio ur maen d'e vab, pa
c'houlenn digantañ bara?

<span id="an_7:10">7:10</span> Pe, mar goulenn ur pesk, a roio dezhañ un
naer?

<span id="an_7:11">7:11</span> Mar gouzoc'h eta, ha c'hwi fall, reiñ
traoù mat d'ho pugale, pegement muioc'h ho Tad a zo en neñv a roio traoù
mat d'ar re o goulenn digantañ!

<span id="an_7:12">7:12</span> Kement tra a fell deoc'h e rafe an dud
deoc'h, grit ivez anezhañ dezho; rak-se eo al lezenn hag ar brofeded.

<span id="an_7:13">7:13</span> It e-barzh dre an nor strizh. Rak ledan
eo an nor ha frank eo an hent a gas d'ar gollidigezh, ha kalz a dud a
dremen dre eno;

<span id="an_7:14">7:14</span> met strizh eo an nor hag enk eo an hent a
gas d'ar vuhez, hag ez eus nebeut a dud hag a dremen drezo.

<span id="an_7:15">7:15</span> Diwallit diouzh ar fals-profeded, a zeu
d'ho kavout gwisket e deñved, hag a zo en diabarzh nemet bleizi
skraperien.

<span id="an_7:16">7:16</span> O anavezout a reot diouzh o frouezh. Ha
dastum a reer rezin diwar spern, pe fiez diwar askol?

<span id="an_7:17">7:17</span> Evel-se, pep gwezenn vat a zoug frouezh
mat, ha pep gwezenn fall a zoug frouezh fall.

<span id="an_7:18">7:18</span> Ur wezenn vat ne c'hell ket dougen
frouezh fall, hag ur wezenn fall ne c'hell ket dougen frouezh mat.

<span id="an_7:19">7:19</span> Pep gwezenn na zoug ket frouezh mat, a zo
troc'het ha taolet en tan.

<span id="an_7:20">7:20</span> O anavezout a reot eta diouzh o frouezh.

<span id="an_7:21">7:21</span> Kement hini a lavar din: Aotrou, Aotrou,
n'aio ket e rouantelezh an neñvoù, met ar re a ra bolontez va Zad a zo
en neñvoù.

<span id="an_7:22">7:22</span> Meur a hini a lavaro din en deiz-se:
Aotrou, Aotrou, ha n'hon eus ket profedet ez anv? Ha n'hon eus ket kaset
kuit an diaoulien ez anv? Ha n'hon eus ket graet kalz a virakloù ez anv?

<span id="an_7:23">7:23</span> Neuze, me a lavaro sklaer dezho: Biskoazh
ne'm eus hoc'h anavezet; en em dennit diouzhin, c'hwi en em ro d'ar
fallentez.

<span id="an_7:24">7:24</span> An hini eta a glev ar c'homzoù-mañ a
lavaran, hag a sent outo, a vo heñvel ouzh un den fur en deus savet e di
war ar roc'h.

<span id="an_7:25">7:25</span> Kouezhet eo ar glav, deuet eo ar stêrioù,
ha c'hwezhet o deus an avelioù hag en em roet o deus a-enep an ti-se;
n'eo ket kouezhet, abalamour ma oa diazezet war ar roc'h.

<span id="an_7:26">7:26</span> Met an hini a glev ar c'homzoù-mañ a
lavaran, ha ne sent ket outo, a zo heñvel ouzh un den diskiant en deus
savet e di war an traezh.

<span id="an_7:27">7:27</span> Kouezhet eo ar glav, deuet eo ar stêrioù,
ha c'hwezhet o deus an avelioù hag en em roet o deus a-enep an ti-se;
kouezhet eo, ha bras eo bet e ziskar.

<span id="an_7:28">7:28</span> P'en devoe Jezuz peurlavaret ar
c'homzoù-mañ, ar bobl a oa souezhet gant e gelennadurezh,

<span id="an_7:29">7:29</span> rak o deskiñ a rae evel unan a oa galloud
gantañ, ha neket evel ar skribed.

<span id="an_8:1">8:1</span> Pa voe diskennet eus ar menez, ul lod bras
a dud a heulias anezhañ.

<span id="an_8:2">8:2</span> Ha setu, un den lovr a zeuas hag en em
stouas dirazañ, en ur lavarout: Aotrou, mar fell dit, e c'hellez va
glanaat.

<span id="an_8:3">8:3</span> Jezuz a astennas e zorn, en stokas, hag a
lavaras dezhañ: Fellout a ra din, bez glanaet. Ha diouzhtu, e lorgnez a
voe glanaet.

<span id="an_8:4">8:4</span> Neuze Jezuz a lavaras dezhañ: Kemer evezh
na lavari an dra-mañ da zen; met kae hag en em ziskouez d'ar beleg, ha
kinnig ar prof en deus Moizez gourc'hemennet, evit ma servijo-se da
desteni dezho.

<span id="an_8:5">8:5</span> Pa voe antreet Jezuz e Kafarnaoum, ur
c'hantener a zeuas d'e gavout,

<span id="an_8:6">8:6</span> ouzh e bediñ, hag o lavarout: Aotrou, va
mevel a zo gourvezet klañv em zi, seizet, hag emañ e gwall boan.

<span id="an_8:7">8:7</span> Jezuz a lavaras dezhañ: Mont a rin, hag e
yac'hain anezhañ.

<span id="an_8:8">8:8</span> Ar c'hantener a respontas: Aotrou, n'on ket
din e teufes dindan va zoenn; met lavar ur ger hepken, ha va mevel a vo
yac'haet.

<span id="an_8:9">8:9</span> Rak me va-unan a zo un den lakaet dindan
galloud re all, met dindanon em eus soudarded, hag e lavaran da unan:
Kae! hag ez a, d'egile: Deus! Hag e teu, ha da'm mevel: Gra kement-mañ!
Hag en gra.

<span id="an_8:10">8:10</span> Jezuz, pa glevas kement-se, a voe
souezhet, hag a lavaras d'ar re en heulie: Me a lavar deoc'h e
gwirionez, ne'm eus ket kavet ur feiz ken bras, zoken en Israel.

<span id="an_8:11">8:11</span> Evel-se e lavaran deoc'h penaos e teuio
meur a hini eus ar sav-heol hag eus ar c'huzh-heol, hag a vo ouzh taol e
rouantelezh an neñvoù, gant Abraham, Izaak ha Jakob,

<span id="an_8:12">8:12</span> met bugale ar rouantelezh a vo taolet e
deñvalijenn an diavaez, e-lec'h ma vo goueladegoù ha grigoñsadegoù-dent.

<span id="an_8:13">8:13</span> Neuze Jezuz a lavaras d'ar c'hantener:
Kae, ha ra vo graet dit hervez da feiz. Hag en eur-se memes, e vevel a
voe yac'haet.

<span id="an_8:14">8:14</span> Jezuz, o vezañ deuet da di Pêr, a welas
mamm-gaer Pêr en he gwele, klañv gant an derzhienn.

<span id="an_8:15">8:15</span> O vezañ stoket ouzh he dorn, raktal an
derzhienn a yeas kuit diouti; hi a savas hag a servijas anezho.

<span id="an_8:16">8:16</span> An abardaez o vezañ deuet, e voe degaset
dezhañ meur a hini dalc'het gant diaoulien. Eñ a gasas kuit ar speredoù
dre e c'her hag a yac'haas an holl re a oa klañv,

<span id="an_8:17">8:17</span> evit ma vije peurc'hraet ar pezh a oa bet
lavaret gant Izaia ar profed: Kemeret en deus e-unan hor mac'hagnoù, ha
douget en deus hor c'hleñvedoù.

<span id="an_8:18">8:18</span> Met Jezuz, o welout kalz a dud war e dro,
a c'hourc'hemennas tremen en tu all.

<span id="an_8:19">8:19</span> Ur skrib a dostaas hag a lavaras dezhañ:
Va mestr, me a heulio ac'hanout e kement lec'h ma'z i.

<span id="an_8:20">8:20</span> Jezuz a lavaras dezhañ: Al lern o deus
toulloù, ha laboused an neñv neizhioù; met Mab an den n'en deus lec'h
ebet evit harpañ e benn.

<span id="an_8:21">8:21</span> Unan all eus e ziskibien a lavaras
dezhañ: Aotrou, lez ac'hanon da vont da gentañ da sebeliañ va zad.

<span id="an_8:22">8:22</span> Jezuz a lavaras dezhañ: Heul ac'hanon, ha
lez ar re varv da sebeliañ o re varv.

<span id="an_8:23">8:23</span> Pignat a reas en ur vag, hag e ziskibien
en heulias.

<span id="an_8:24">8:24</span> Neuze e savas ur barrad gwall-amzer bras
war ar mor, en hevelep doare ma oa ar vag goloet gant ar c'hoummoù-mor.
Hag eñ a gouske.

<span id="an_8:25">8:25</span> E ziskibien a zeuas, hag en dihunas o
lavarout: Aotrou, savete ac'hanomp, mont a reomp da goll.

<span id="an_8:26">8:26</span> Neuze e lavaras dezho: Perak hoc'h eus
aon, tud a nebeut a feiz? Neuze, o vezañ savet, e c'hourc'hemennas an
avelioù hag ar mor, hag e voe ur sioulder bras.

<span id="an_8:27">8:27</span> An dud-se a voe souezhet, hag a lavare:
Piv eo hemañ, ma sent memes an avelioù hag ar mor outañ?

<span id="an_8:28">8:28</span> Pa voe tremenet en tu all, e bro ar
C'hergezeniz, daou zen dalc'het gant diaoulien, o tont eus ar bezioù, a
zeuas d'e gavout. Ken dañjerus e oant, ma ne c'helle den tremen dre an
hent-se.

<span id="an_8:29">8:29</span> Ha setu e krijont en ur lavarout: Petra a
zo etre ni ha te, Jezuz, Mab Doue? Ha deuet out amañ evit hor poaniañ
a-raok an amzer?

<span id="an_8:30">8:30</span> Bez' e oa, ur pennad diouzh eno, ur
vandenn vras a voc'h o peuriñ.

<span id="an_8:31">8:31</span> Hag an diaoulien en pedas o lavarout: Mar
kasez ac'hanomp kuit, lez ac'hanomp da vont er vandenn voc'h-se.

<span id="an_8:32">8:32</span> Eñ a lavaras dezho: Kit. Int, o vezañ aet
er-maez, a yeas er moc'h; ha setu an holl vandenn en em daolas eus al
lec'h uhel-se er mor, hag e varvjont en doureier.

<span id="an_8:33">8:33</span> Ar re o mesae a dec'has kuit, hag, o
vezañ deuet e kêr, e lavarjont an holl draoù-se hag ar pezh a oa
c'hoarvezet gant ar re a oa dalc'het gant an diaoulien.

<span id="an_8:34">8:34</span> Ha setu holl dud kêr a yeas a-raok Jezuz;
o vezañ e welet, e pedjont anezhañ da bellaat diouzh o bro.

<span id="an_9:1">9:1</span> Neuze, o vezañ aet en ur vag, e treuzas ar
mor, hag e teuas en e gêr.

<span id="an_9:2">9:2</span> Ha setu e tegasjont dezhañ un den seizet
gourvezet war ur gwele. Jezuz, o welout o feiz, a lavaras d'an den
seizet: Va mab, kemer fiziañs, da bec'hedoù a zo pardonet dit.

<span id="an_9:3">9:3</span> Neuze ur re eus ar skribed a soñje en o
c'halonoù: Hemañ a wallgomz.

<span id="an_9:4">9:4</span> Met Jezuz, oc'h anavezout o soñjezonoù, a
lavaras: Perak hoc'h eus soñjoù fall en ho kalonoù?

<span id="an_9:5">9:5</span> Petra eo an aesoc'h, lavarout: Da bec'hedoù
a zo pardonet dit, pe lavarout: Sav ha bale?

<span id="an_9:6">9:6</span> Met evit ma ouiot penaos Mab an den en deus
war an douar ar galloud da bardoniñ ar pec'hedoù, -e lavaras d'an den
seizet-: Sav, kemer da wele, ha kae da'z ti.

<span id="an_9:7">9:7</span> Hag e savas, hag ez eas d'e di.

<span id="an_9:8">9:8</span> Ar bobl, o vezañ gwelet kement-se, a voe
souezhet, hag a roas gloar da Zoue m'en devoa roet un hevelep galloud
d'an dud.

<span id="an_9:9">9:9</span> Pa'z eas Jezuz ac'hane, e welas un den
anvet Mazhev, azezet e ti ar gwirioù, hag e lavaras dezhañ: Deus war va
lerc'h. Eñ, o vezañ savet, en heulias.

<span id="an_9:10">9:10</span> Jezuz o vezañ ouzh taol en ti, kalz a
bublikaned hag a dud a vuhez fall en em lakaas ivez ouzh taol gantañ ha
gant e ziskibien.

<span id="an_9:11">9:11</span> Ar farizianed, o welout kement-se, a
lavaras d'e ziskibien: Perak e tebr ho mestr gant ar bublikaned ha gant
an dud a vuhez fall?

<span id="an_9:12">9:12</span> Jezuz o vezañ klevet-se a lavaras dezho:
N'eo ket ar re a zo yac'h o deus ezhomm a vedisin, met ar re a zo klañv.

<span id="an_9:13">9:13</span> Met it, ha deskit ar pezh a zo lavaret
gant ar c'homzoù-mañ: Trugarez a fell din, ha neket aberzhoù, rak n'on
ket deuet evit gervel ar re reizh \[d'ar geuzidigezh\], met ar
bec'herien.

<span id="an_9:14">9:14</span> Neuze diskibien Yann a zeuas d'e gavout,
o lavarout: A-belec'h e teu, ma yun alies ar farizianed ha ni, ha da
ziskibien-te ne yunont ket?

<span id="an_9:15">9:15</span> Jezuz a lavaras dezho: Mignoned ar pried,
ha gallout a reont en em c'hlac'hariñ e-pad ma'z emañ ar pried ganto?
Met deizioù a zeuio ma vo lamet ar pried diganto, ha neuze e yunint.

<span id="an_9:16">9:16</span> Den ne laka un tamm mezher nevez ouzh un
dilhad kozh, rak diframmañ a rafe an dilhad, hag ar rog a vefe brasoc'h.

<span id="an_9:17">9:17</span> Ne lakaer ket kennebeut gwin nevez e
seier-lêr kozh, rak ar seier a ziframmfe, ar gwin en em skuilhfe, hag ar
seier-lêr a vefe kollet; met ar gwin nevez a zle bezañ lakaet e seier
nevez, hag an daou en em vir a-unan.

<span id="an_9:18">9:18</span> Evel ma lavare dezho an traoù-se, setu ur
penn a zeuas hag en em stouas dirazañ, en ur lavarout: Va merc'h a zo o
paouez mervel; met deus da lakaat da zaouarn warni, hag e vevo

<span id="an_9:19">9:19</span> Jezuz a savas, hag a yeas war e lerc'h
gant e ziskibien.

<span id="an_9:20">9:20</span> Setu ur wreg klañv, daouzek vloaz a oa,
gant an diwadañ, a dostaas outañ a-ziadreñv, hag a stokas ouzh bevenn e
zilhad.

<span id="an_9:21">9:21</span> Rak hi a lavare enni hec'h-unan: Mar
gellan hepken stekiñ ouzh e zilhad, e vin yac'haet.

<span id="an_9:22">9:22</span> Jezuz, o vezañ distroet, hag o sellout
outi, a lavaras: Va merc'h, kemer fiziañs, da feiz he deus da yac'haet.
Ha raktal ar wreg a voe yac'haet, adalek an eur-se.

<span id="an_9:23">9:23</span> Pa voe erruet Jezuz e ti ar penn, ha pa
welas ar fleüterien hag un toullad dud oc'h ober trouz,

<span id="an_9:24">9:24</span> e lavaras dezho: It kuit, rak ar plac'h
yaouank-mañ n'eo ket marv, met kousket a ra. Hag int a rae goap outañ

<span id="an_9:25">9:25</span> Goude ma voe bet kaset an dud-se er-maez,
e kemeras dorn ar plac'h yaouank, hag hi a savas.

<span id="an_9:26">9:26</span> Ar vrud a gement-se a yeas dre an holl
vro.

<span id="an_9:27">9:27</span> Evel ma'z ae Jezuz pelloc'h, daou zen
dall en heulias, o krial hag o lavarout: Az pez truez ouzhimp, Mab
David!

<span id="an_9:28">9:28</span> Pa voe deuet en ti, an dud dall-mañ a
zeuas d'e gavout; eñ a lavaras dezho: Ha c'hwi a gred e c'hellfen ober
kement-se? Ya, Aotrou! emezo.

<span id="an_9:29">9:29</span> Neuze e stokas ouzh o daoulagad, en ur
lavarout: Ra vo graet deoc'h hervez ho feiz.

<span id="an_9:30">9:30</span> Hag o daoulagad a voe digoret; Jezuz a
reas dezho an difenn start-mañ: Diwallit na ouefe den an dra-se.

<span id="an_9:31">9:31</span> Met int, o vezañ aet er-maez, a gasas ar
vrud anezhañ dre an holl vro.

<span id="an_9:32">9:32</span> Evel ma'z aent kuit, setu e voe degaset
dezhañ un den mut dalc'het gant un diaoul.

<span id="an_9:33">9:33</span> Pa voe kaset an diaoul kuit, an den mut a
gomzas; hag ar bobl souezhet a lavare: Biskoazh n'eo bet gwelet kement
all en Israel.

<span id="an_9:34">9:34</span> Met ar farizianed a lavare: Kas a ra kuit
an diaoulien dre briñs an diaoulien.

<span id="an_9:35">9:35</span> Jezuz a yae tro-war-dro er c'hêrioù hag
er bourc'hioù, o kelenn en o sinagogennoù, o prezeg keloù mat ar
rouantelezh, hag o pareañ pep kleñved ha pep mac'hagn e-touez ar bobl.

<span id="an_9:36">9:36</span> O welout an holl dud-se, en devoe truez
outo, abalamour ma oant skuizh ha dianket, evel deñved hep pastor.

<span id="an_9:37">9:37</span> Neuze e lavaras d'e ziskibien: An eost a
zo bras, met nebeut a zo al labourerien.

<span id="an_9:38">9:38</span> Pedit eta Mestr an eost evit ma kaso
labourerien en e eost.

<span id="an_10:1">10:1</span> Neuze e c'halvas e zaouzek diskibl, hag e
roas dezho ar galloud da gas kuit ar speredoù hudur, ha da yac'haat pep
kleñved ha pep mac'hagn.

<span id="an_10:2">10:2</span> Setu anvioù an daouzek abostol: An hini
kentañ, Simon anvet Pêr, hag Andrev e vreur; Jakez mab Zebedea, ha Yann
e vreur;

<span id="an_10:3">10:3</span> Filip ha Bartolome; Tomaz ha Mazhev ar
publikan; Jakez mab Alfe, ha Lebbe lesanvet Tadde;

<span id="an_10:4">10:4</span> Simon ar C'hananead, ha Judaz Iskariod, a
oa an hini en gwerzhas.

<span id="an_10:5">10:5</span> Jezuz a gasas an daouzek den-se, goude
bezañ roet dezho ar gourc'hemennoù war-lerc'h: N'it ket etrezek ar
baganed, ha n'it ket e kêrioù ar Samaritaned;

<span id="an_10:6">10:6</span> met, it kentoc'h etrezek deñved kollet ti
Israel.

<span id="an_10:7">10:7</span> En ur vont, prezegit ha lavarit:
Rouantelezh an neñvoù a zo tost.

<span id="an_10:8">10:8</span> Pareit ar re glañv, glanait ar re lovr,
adsavit ar re varv da vev, kasit kuit an diaoulien; resevet hoc'h eus
evit netra, roit evit netra.

<span id="an_10:9">10:9</span> Na gemerit nag aour, nag arc'hant, na
moneiz en ho kouriz,

<span id="an_10:10">10:10</span> na sac'h evit ar veaj, na daou
wiskamant, na botoù, na bazh; rak al labourer a zo dleet dezhañ e voued.

<span id="an_10:11">10:11</span> E peseurt kêr bennak pe bourc'h bennak
ma'z eot, goulennit piv a zo din d'ho tegemer, ha chomit eno betek ma'z
eot kuit.

<span id="an_10:12">10:12</span> En ur vont e-barzh an ti, saludit-eñ,

<span id="an_10:13">10:13</span> ha, mar deo din an ti a gement-se, ra
zeuio ho peoc'h warnañ; met, ma n'eo ket din, ra zistroio ho peoc'h
deoc'h.

<span id="an_10:14">10:14</span> Ha p'en em gavo tud n'ho tegemerint
ket, ha ne selaouint ket ho komzoù, pa'z eot kuit eus an ti-se pe eus ar
gêr-se, hejit ar poultr eus ho treid.

<span id="an_10:15">10:15</span> Me a lavar deoc'h, e gwirionez, penaos
e vo dousoc'h da vro Sodom ha Gomora e deiz ar varn, eget d'ar gêr-se.

<span id="an_10:16">10:16</span> Setu, e kasan ac'hanoc'h evel deñved
e-touez ar bleizi, bezit eta evezhiek evel naered, ha eeun evel koulmed.

<span id="an_10:17">10:17</span> Diwallit diouzh an dud, rak ho kas a
raint dirak al lezioù-barn hag e skourjezint ac'hanoc'h en o
sinagogennoù;

<span id="an_10:18">10:18</span> Kaset e viot dirak gouarnerien ha dirak
rouaned abalamour din, evit reiñ testeni din dirazo ha dirak ar baganed.

<span id="an_10:19">10:19</span> Met pa viot lakaet etre o daouarn, n'en
em lakait ket en poan eus an doare ma komzot, nag eus ar pezh a lavarot,
rak roet e vo deoc'h en eur-se ar pezh ho po da lavarout.

<span id="an_10:20">10:20</span> Rak ne vo ket c'hwi a gomzo, met Spered
ho Tad eo, a gomzo ennoc'h.

<span id="an_10:21">10:21</span> Ar breur a roio e vreur d'ar marv, hag
an tad e vugel; ar vugale en em savo a-enep o zud, hag o lakaint d'ar
marv.

<span id="an_10:22">10:22</span> Kasaet e viot gant an holl abalamour
da'm anv, met an hini a gendalc'ho betek ar fin, a vo salvet.

<span id="an_10:23">10:23</span> Pa viot gwallgaset en ur gêr, tec'hit
d'un all; me a lavar deoc'h e gwirionez, n'ho po ket echuet da vont dre
holl gêrioù Israel, ma vo deuet Mab an den.

<span id="an_10:24">10:24</span> An diskibl n'eo ket uheloc'h eget e
vestr, nag ar mevel uheloc'h eget e aotrou.

<span id="an_10:25">10:25</span> A-walc'h eo d'an diskibl bezañ evel e
vestr, ha d'ar mevel bezañ evel e aotrou. Mar o deus galvet mestr an
tiegezh Beelzebul, pegement muioc'h ne c'halvint ket tud e diegezh.

<span id="an_10:26">10:26</span> N'ho pet ket aon eta rak int, rak n'eus
netra goloet na vo dizoloet, ha netra kuzhet na zle bezañ anavezet.

<span id="an_10:27">10:27</span> Ar pezh a lavaran deoc'h en
deñvalijenn, lavarit-eñ er sklêrijenn, hag ar pezh a lavaran deoc'h e
pleg ho skouarn, prezegit-eñ war an toennoù.

<span id="an_10:28">10:28</span> N'ho pet ket aon dirak ar re a lazh ar
c'horf ha ne c'hellont ket lazhañ an ene; doujit kentoc'h an hini a
c'hell lakaat an ene hag ar c'horf er gehenn.

<span id="an_10:29">10:29</span> Ha ne werzher ket daou c'holvan evit ur
gwenneg? Koulskoude, ne gouezh ket unan anezho war an douar hep bolontez
ho Tad.

<span id="an_10:30">10:30</span> Ha zoken holl vlev ho penn a zo kontet.

<span id="an_10:31">10:31</span> N'ho pet ket aon eta, c'hwi a dalvez
muioc'h eget kalz a c'holvaned.

<span id="an_10:32">10:32</span> Piv bennak eta a anzavo ac'hanon dirak
an dud, ec'h anzavin ivez anezhañ dirak va Zad a zo en neñvoù;

<span id="an_10:33">10:33</span> met an hini a zinac'ho ac'hanon dirak
an dud, e tinac'hin ivez anezhañ dirak va Zad a zo en neñvoù.

<span id="an_10:34">10:34</span> Na soñjit ket e vefen deuet da zegas ar
peoc'h war an douar; n'on ket deuet da zegas ar peoc'h, met ar c'hleze.

<span id="an_10:35">10:35</span> Rak deuet on da lakaat an dizunvaniezh
etre ar mab hag e dad, etre ar verc'h hag he mamm, etre ar verc'h-kaer
hag he mamm-gaer,

<span id="an_10:36">10:36</span> hag an den en devo evit enebourien tud
e diegezh.

<span id="an_10:37">10:37</span> An neb a gar e dad pe e vamm muioc'h
egedon, n'eo ket din ac'hanon; hag an neb a gar e vab pe e verc'h
muioc'h egedon, n'eo ket din ac'hanon;

<span id="an_10:38">10:38</span> an neb na gemer ket e groaz ha na'm
heul ket, n'eo ket din ac'hanon.

<span id="an_10:39">10:39</span> An neb a viro e vuhez, he c'hollo, hag
an neb a gollo he buhez abalamour din, he c'havo.

<span id="an_10:40">10:40</span> An neb ho tegemer, am degemer, hag an
neb am degemer, a zegemer an hini en deus va c'haset.

<span id="an_10:41">10:41</span> An neb a zegemer ur profed en anv a
brofed, en devo ur gopr a brofed; an neb a zegemer un den reizh en anv a
zen reizh, en devo ur gopr a zen reizh.

<span id="an_10:42">10:42</span> Ha piv bennak a roio ur werennad dour
fresk hepken da unan eus ar re vihan-se abalamour ma'z eo va diskibl, en
lavaran deoc'h e gwirionez, ne gollo ket e c'hopr.

<span id="an_11:1">11:1</span> P'en devoe Jezuz echuet da reiñ e
gemennoù d'e zaouzek diskibl, ez eas ac'hane da gelenn ha da brezeg e
kêrioù ar vro.

<span id="an_11:2">11:2</span> Yann, o vezañ klevet en e brizon komz
diwar-benn oberoù ar C'hrist, a gasas \[daou eus\] e ziskibien da
lavarout dezhañ:

<span id="an_11:3">11:3</span> Bez' out an hini a dle dont, pe e tleomp
gortoz unan all?

<span id="an_11:4">11:4</span> Jezuz a respontas hag a lavaras dezho: It
ha lavarit da Yann ar pezh a glevit hag ar pezh a welit:

<span id="an_11:5">11:5</span> ar re dall a wel, ar re gamm a gerzh, ar
re lovr a zo glanaet, ar re vouzar a glev, ar re varv a adsav da vev, ar
c'heloù mat a zo prezeget d'ar beorien.

<span id="an_11:6">11:6</span> Eürus eo an neb ne gavo ket a skouer fall
ennon.

<span id="an_11:7">11:7</span> Evel ma'z aent kuit, Jezuz en em lakaas
da lavarout d'ar bobl diwar-benn Yann: Petra oc'h aet da welout el lec'h
distro? Ur bennduenn hejet gant an avel?

<span id="an_11:8">11:8</span> Met petra oc'h aet da welout? Un den
gwisket gant dilhad kaer? Setu, ar re a zo gwisket gant dilhad kaer a zo
e tiez ar rouaned.

<span id="an_11:9">11:9</span> Met petra oc'h aet da welout? Ur profed?
Ya a lavaran deoc'h, ha muioc'h eget ur profed.

<span id="an_11:10">11:10</span> Rak eñ eo an hini ma'z eo skrivet diwar
e benn: Setu, e kasan va c'hannad dirak da zremm, hag a ficho an hent
a-raok dit.

<span id="an_11:11">11:11</span> Me a lavar deoc'h e gwirionez, e-touez
ar re a zo bet ganet gant gwragez, n'eus bet savet hini brasoc'h eget
Yann-Vadezour; ha koulskoude, ar bihanañ e rouantelezh an neñvoù a zo
brasoc'h egetañ.

<span id="an_11:12">11:12</span> Adalek amzer Yann betek vremañ,
rouantelezh an neñvoù a zo kemeret dre nerzh, hag ar re daer eo he
c'hemer.

<span id="an_11:13">11:13</span> Rak an holl brofeded hag al lezenn o
deus diouganet betek Yann;

<span id="an_11:14">11:14</span> ha mar fell deoc'h kompren, eñ eo an
Elia a dlee dont.

<span id="an_11:15">11:15</span> Ra selaouo an neb en deus divskouarn da
glevout.

<span id="an_11:16">11:16</span> Ouzh petra e keñverin ar rummad-mañ?
Heñvel eo ouzh bugale azezet war al leurgêrioù, hag a gri da vugale all,

<span id="an_11:17">11:17</span> o lavarout: Ni hon eus sonet deoc'h ar
fleüt, ha n'hoc'h eus ket dañset; ni hon eus kanet hirvoudoù deoc'h, ha
n'hoc'h eus ket douget kañv.

<span id="an_11:18">11:18</span> Rak Yann a zo deuet, hep debriñ nag
evañ, hag e lavaront: Un diaoul a zo ennañ.

<span id="an_11:19">11:19</span> Mab an den a zo deuet, o tebriñ hag
oc'h evañ, hag e lavaront: Setu un debrer hag un ever, ur mignon d'ar
bublikaned ha d'an dud a vuhez fall. Met ar furnez a zo bet reishaet
gant he bugale.

<span id="an_11:20">11:20</span> Neuze en em lakaas d'ober rebechoù d'ar
c'hêrioù en devoa graet enno an darn vuiañ eus e virakloù, abalamour ma
n'o devoa ket bet keuz.

<span id="an_11:21">11:21</span> Gwalleur dit, Korazin! Gwalleur dit,
Betsaida! Rak ma vije bet graet e Tir hag e Sidon ar mirakloù a zo bet
graet ennoc'h, pell zo e vijent kaout keuz, o kemer ar sac'h hag al
ludu.

<span id="an_11:22">11:22</span> Setu perak, en lavaran deoc'h, e deiz
ar varn, e vo dousoc'h da Dir ha da Sidon, eget deoc'h.

<span id="an_11:23">11:23</span> Ha te, Kafarnaoum, te a zo bet savet
betek an neñv, izelaet e vi betek lec'h ar marv; rak mar vije bet graet
e Sodom ar mirakloù a zo bet graet ez kreiz, e vije c'hoazh hiziv en he
sav.

<span id="an_11:24">11:24</span> Setu perak, en lavaran deoc'h, e deiz
ar varn, e vo dousoc'h da Vro-Sodom, eget dit.

<span id="an_11:25">11:25</span> En amzer-se, Jezuz a gemeras ar gomz
hag a lavaras: Da veuliñ a ran, o Tad, Aotrou an neñv hag an douar, ma
ec'h eus kuzhet an traoù-mañ ouzh ar re fur hag ouzh ar re skiantek, ha
ma ec'h eus o diskuliet d'ar vugale!

<span id="an_11:26">11:26</span> Ya, o Tad, da veuliñ a ran dre ma ec'h
eus c'hoantaet evel-se.

<span id="an_11:27">11:27</span> Pep tra a zo bet roet din gant va Zad,
ha den ne oar piv eo ar Mab, nemet an Tad, na piv eo an Tad kennebeut,
nemet ar Mab, hag an hini e fell d'ar Mab e ziskuliañ dezhañ.

<span id="an_11:28">11:28</span> Deuit da'm c'havout, c'hwi holl a zo
skuizh ha bec'hiet, ha me ho tiboanio.

<span id="an_11:29">11:29</span> Kemerit va yev warnoc'h ha deskit
diganin, rak me a zo dous hag izelek a galon, hag e kavot diskuizh
d'hoc'h eneoù;

<span id="an_11:30">11:30</span> rak va yev a zo dous, ha va bec'h a zo
skañv.

<span id="an_12:1">12:1</span> En amzer-se, Jezuz a dremenas dre
barkeier ed un deiz sabad; e ziskibien, naon ganto, en em lakaas da
ziframmañ tañvouezennoù ha d'o zebriñ.

<span id="an_12:2">12:2</span> Ar farizianed, o welout kement-se, a
lavaras dezhañ: Setu, da ziskibien a ra ar pezh n'eo ket aotreet ober
e-pad ar sabad?

<span id="an_12:3">12:3</span> Eñ a lavaras dezho: N'hoc'h eus ket
lennet ar pezh a reas David, p'en devoa naon, eñ hag ar re a oa gantañ?

<span id="an_12:4">12:4</span> Penaos ez eas e ti Doue, hag e tebras
baraoù a ginnig, a oa arabat dezhañ o debriñ, kennebeut d'ar re a oa
gantañ, met d'ar veleien hepken?

<span id="an_12:5">12:5</span> Pe, n'hoc'h eus ket lennet er lezenn
penaos en deizioù sabad, ar veleien a dorr ar sabad en templ, hag ez int
divlam?

<span id="an_12:6">12:6</span> Met, me a lavar deoc'h, bez' ez eus amañ
un dra bennak brasoc'h eget an templ.

<span id="an_12:7">12:7</span> Mar goufec'h ar pezh a dalv kement-mañ:
Kemer a ran plijadur en drugarez ha neket en aberzhoù, n'ho pefe ket
kondaonet tud didamall.

<span id="an_12:8">12:8</span> Rak Mab an den a zo mestr war ar sabad.

<span id="an_12:9">12:9</span> O vezañ aet ac'hane, Jezuz a yeas er
sinagogenn.

<span id="an_12:10">12:10</span> Ha setu e oa eno un den en devoa un
dorn disec'het. Goulenn a rejont ouzh Jezuz, evit e damall: Hag aotreet
eo yac'haat e deizioù ar sabad ?

<span id="an_12:11">12:11</span> Eñ a respontas dezho: Pehini
ac'hanoc'h, ma n'en deus nemet un dañvad, ha mar kouezh en ur poull e
deiz ar sabad, ne zeufe ket d'e dennañ ha d'e sevel?

<span id="an_12:12">12:12</span> Pegement e dalv muioc'h un den eget un
dañvad! Dre-se, e c'heller ober vat e deizioù ar sabad.

<span id="an_12:13">12:13</span> Neuze e lavaras d'an den: Astenn da
zorn. Hag ec'h astennas anezhañ, hag e teuas yac'h evel egile.

<span id="an_12:14">12:14</span> Ar farizianed, o vezañ aet er-maez, a
zalc'has raktal kuzul a-enep dezhañ, evit e lakaat da vervel.

<span id="an_12:15">12:15</span> Met Jezuz, o c'houzout kement-se, en em
dennas ac'hane; kalz a dud a yeas war e lerc'h, hag eñ a yac'haas an
holl re glañv.

<span id="an_12:16">12:16</span> Gourc'hemenn a rae start dezho na
zisklêrjent ket anezhañ,

<span id="an_12:17">12:17</span> evit ma vefe peurc'hraet a pezh a oa
bet lavaret gant Izaia ar profed:

<span id="an_12:18">12:18</span> Setu va servijer am eus dibabet, va
c'haret-mat, ennañ va ene en deus kemeret plijadur; lakaat a rin va
Spered warnañ, hag ec'h embanno ar reizhder d'ar broadoù;

<span id="an_12:19">12:19</span> ne rioto ket, ne grio ket, ha den ne
glevo e vouezh er straedoù;

<span id="an_12:20">12:20</span> ne frigaso ket ar raosklenn dorret, ha
ne vougo ket al lutigenn a zivoged c'hoazh, ken en devo lakaet ar
reizhder da drec'hiñ;

<span id="an_12:21">12:21</span> hag ar broadoù a espero en e anv.

<span id="an_12:22">12:22</span> Neuze e voe degaset dezhañ un den
dalc'het gant un diaoul, dall ha mut, hag e yac'haas anezhañ, en hevelep
doare ma komze ha ma wele.

<span id="an_12:23">12:23</span> An holl bobl, souezhet bras, a lavare:
Ha n'eo ket hemañ Mab David?

<span id="an_12:24">12:24</span> Met ar farizianed, pa glevjont
kement-se, a lavaras: Hennezh ne gas kuit an diaoulien nemet dre
Veelzebul, priñs an diaoulien.

<span id="an_12:25">12:25</span> Jezuz, oc'h anavezout o soñjezonoù, a
lavaras dezho: Pep rouantelezh dizunanet ganti hec'h-unan a zeuio da
netra, ha pep kêr pe pep ti dizunanet gantañ e-unan ne c'hello ket
padout.

<span id="an_12:26">12:26</span> Mar deu Satan da gas Satan kuit, emañ
eta dizunanet gantañ e-unan; penaos e pado e rouantelezh?

<span id="an_12:27">12:27</span> Mar kasan kuit an diaoulien dre
Veelzebul, dre biv o c'has kuit ho mibien? Dre-se e vint ho parnerien.

<span id="an_12:28">12:28</span> Met mar kasan kuit an diaoulien dre
Spered Doue, eo eta gwir penaos eo rouantelezh Doue deuet betek ennoc'h.

<span id="an_12:29">12:29</span> Pe, penaos e c'hell unan bennak mont e
ti un den kreñv ha preizhañ e vadoù, nemet en defe da gentañ ereet an
den kreñv-se; neuze hepken e preizho e di.

<span id="an_12:30">12:30</span> An hini n'emañ ket ganin a zo a-enep
din, hag an hini na zastum ket ganin a stlabez.

<span id="an_12:31">12:31</span> Rak-se, me a lavar deoc'h, pep pec'hed
ha pep gwallgomz a vo pardonet d'an dud, met ar gwallgomz a-enep ar
Spered-Santel, ne vo ket pardonet dezho.

<span id="an_12:32">12:32</span> Piv bennak a gomzo a-enep Mab an den, e
vo pardonet dezhañ; met piv bennak a gomzo a-enep ar Spered-Santel, ne
vo ket pardonet dezhañ, nag er c'hantved-mañ, nag er c'hantved da zont.

<span id="an_12:33">12:33</span> Pe lavarit eo mat ar wezenn hag eo mat
he frouezh, pe lavarit eo fall ar wezenn hag eo fall he frouezh; rak
anavezout a reer ur wezenn diouzh he frouezh.

<span id="an_12:34">12:34</span> Lignez a naered-gwiber, penaos e
c'hellfec'h lavarout traoù mat, fall evel ma'z oc'h? Rak eus leunder ar
galon e komz ar genoù.

<span id="an_12:35">12:35</span> An den mat a denn traoù mat eus e
deñzor mat \[en e galon\], hag an den fall a denn traoù fall eus e
deñzor fall \[en e galon\].

<span id="an_12:36">12:36</span> Me a lavar deoc'h, e deiz ar varn, an
dud a rento kont eus pep ger didalvez o devo lavaret;

<span id="an_12:37">12:37</span> rak, diwar da gomzoù e vi reishaet, ha
diwar da gomzoù e vi kondaonet.

<span id="an_12:38">12:38</span> Neuze ur re bennak eus ar skribed hag
eus ar farizianed a gemeras ar gomz hag a lavaras: Mestr, ni hor befe
c'hoant da welout ur mirakl graet ganit.

<span id="an_12:39">12:39</span> Eñ a respontas dezho: Ur rummad fall
hag avoultr a c'houlenn ur mirakl; ne vo roet mirakl ebet dezhañ, nemet
hini ar profed Jona.

<span id="an_12:40">12:40</span> Rak evel ma voe Jona tri devezh ha teir
nozvezh e kof ur pesk bras, evel-se e vo Mab an den tri devezh ha teir
nozvezh e kalon an douar.

<span id="an_12:41">12:41</span> Tud Niniv a savo e deiz ar varn gant
tud ar rummad-mañ, hag a gondaono anezho, abalamour m'o deus keuz dre
brezegenn Jona, ha setu ez eus amañ brasoc'h eget Jona.

<span id="an_12:42">12:42</span> Rouanez ar C'hreisteiz a savo e deiz ar
varn gant tud ar rummad-mañ, hag a gondaono anezho, abalamour ma teuas
eus pellder an douar evit klevout furnez Salomon, ha setu ez eus amañ
brasoc'h eget Salomon.

<span id="an_12:43">12:43</span> Pa vez aet kuit ur spered hudur eus un
den, ez a dre lec'hioù sec'h da glask diskuizh, ha ne gav ket;

<span id="an_12:44">12:44</span> neuze e lavar: Distreiñ a rin da'm zi
a-belec'h on deuet; pa zeu, e kav anezhañ goullo, skubet ha kempennet.

<span id="an_12:45">12:45</span> Neuze ez a, e kemer gantañ seizh spered
all gwashoc'h egetañ, hag ez eont hag e chomont ennañ; ha stad diwezhañ
an den-se a zeu gwashoc'h eget an hini gentañ. Evel-se e c'hoarvezo gant
ar rummad fall-mañ.

<span id="an_12:46">12:46</span> Evel ma komze c'hoazh ouzh ar bobl,
setu, e vamm hag e vreudeur, chomet er-maez, a glaske komz outañ.

<span id="an_12:47">12:47</span> Unan bennak a lavaras dezhañ: Da vamm
ha da vreudeur a zo aze er-maez, hag a glask komz ouzhit.

<span id="an_12:48">12:48</span> Met Jezuz a respontas d'an hini en
devoa lavaret-se dezhañ: Piv eo va mamm, piv eo va breudeur?

<span id="an_12:49">12:49</span> Hag, oc'h astenn e zorn war e
ziskibien, e lavaras: Setu va mamm ha va breudeur.

<span id="an_12:50">12:50</span> Rak piv bennak a ra bolontez va Zad a
zo en neñvoù, hennezh eo va breur ha va c'hoar ha va mamm.

<span id="an_13:1">13:1</span> An devezh-se, Jezuz, o vezañ aet er-maez
eus an ti, a azezas e-tal ar mor.

<span id="an_13:2">13:2</span> Ur bobl vras o vezañ en em zastumet en e
gichen, e pignas en ur vag hag ec'h azezas; an holl bobl a chomas war an
aod.

<span id="an_13:3">13:3</span> Komz a reas dezho dre barabolennoù war
galz a draoù, hag e lavaras:

<span id="an_13:4">13:4</span> Setu, un hader a yeas er-maez da hadañ;
hag evel ma hade, ul lodenn eus an had a gouezhas a-hed an hent, hag al
laboused a zeuas hag he debras holl.

<span id="an_13:5">13:5</span> Ul lodenn all a gouezhas war ul lec'h
meinek, e-lec'h ma oa nebeut a zouar; ha kerkent e savas, abalamour ne
oa ket aet don en douar;

<span id="an_13:6">13:6</span> met pa zeuas an heol, e voe devet, ha dre
ma ne oa ket a wrizienn, e sec'has.

<span id="an_13:7">13:7</span> Ul lodenn all a gouezhas e-touez ar
spern; hag ar spern a greskas hag he mougas.

<span id="an_13:8">13:8</span> Ul lodenn all a gouezhas en douar mat hag
e roas frouezh, ur c'hreunenn kant, unan all tri-ugent, hag unan all
tregont.

<span id="an_13:9">13:9</span> Ra selaouo, an neb en deus divskouarn da
glevout.

<span id="an_13:10">13:10</span> E ziskibien a dostaas, hag a lavaras
dezhañ: Perak e komzez outo dre barabolennoù?

<span id="an_13:11">13:11</span> Jezuz a respontas dezho: Dre ma'z eo
roet deoc'h-hu da anavezout traoù kuzhet rouantelezh an neñvoù, ha ma
n'eo ket roet kement-se dezho.

<span id="an_13:12">13:12</span> Rak roet e vo d'an neb en deus, hag en
devo a-fonn; met an hini n'en deus ket, e vo lamet digantañ memes ar
pezh en deus.

<span id="an_13:13">13:13</span> Rak-se e komzan dezho dre barabolennoù,
abalamour o welout ne welont ket, hag o klevout ne glevont ha ne
gomprenont ket.

<span id="an_13:14">13:14</span> Evito eo peurc'hraet an diougan-mañ
lavaret gant Izaia: C'hwi a glevo gant ho tivskouarn, ha ne gomprenot
ket. C'hwi a sello gant ho taoulagad, ha ne welot ket.

<span id="an_13:15">13:15</span> Rak kalon ar bobl-mañ a zo deuet
digizidik; pounnerglevet o deus o divskouarn, ha serret o deus o
daoulagad, gant aon na zeufe o daoulagad da welout, o divskouarn da
glevout, o c'halon da gompren, ha na yac'hafen anezho.

<span id="an_13:16">13:16</span> Eürus eo ho taoulagad, abalamour ma
welont, hag ho tivskouarn, abalamour ma klevont.

<span id="an_13:17">13:17</span> Rak, me a lavar deoc'h e gwirionez,
kalz a brofeded hag a dud reizh o deus c'hoantaet gwelout ar pezh a
welit, ha n'o deus ket e welet, ha klevout ar pezh a glevit, ha n'o deus
ket e glevet.

<span id="an_13:18">13:18</span> Selaouit eta ar pezh a dalv parabolenn
an hader.

<span id="an_13:19">13:19</span> Pa selaou un den ger ar rouantelezh ha
pa ne gompren ket anezhañ, an hini fall a zeu hag a skrap ar pezh a zo
bet hadet en e galon: hennezh eo an hini en deus degemeret an had a-hed
an hent.

<span id="an_13:20">13:20</span> An hini en deus degemeret an had el
lec'hioù meinek, eo an hini a glev ar ger hag e zegemer kerkent gant
joa;

<span id="an_13:21">13:21</span> met n'en deus ket a wrizienn ennañ
e-unan, ha ne bad nemet ur pennad; dre-se, pa zeu ar glac'har pe an
heskinerezh abalamour d'ar ger, e kav kerkent skouer fall.

<span id="an_13:22">13:22</span> An hini en deus degemeret an had
e-touez an drein, eo an hini a glev ar ger; met prederioù ar bed-mañ ha
tromplerezh ar pinvidigezhioù, a voug ar ger, hag e laka difrouezh.

<span id="an_13:23">13:23</span> An hini en deus degemeret an had en
douar mat, eo an hini a glev ar ger hag en kompren; dougen a ra frouezh,
ur c'hreunenn a ro kant, unan all tri-ugent, hag unan all tregont.

<span id="an_13:24">13:24</span> Kinnig a reas dezho ur barabolenn all,
hag e lavaras: Rouantelezh an neñvoù a zo heñvel ouzh un den en deus
hadet had mat en e bark.

<span id="an_13:25">13:25</span> Met, e-pad ma oa kousket an dud, e
enebour a zeuas, a hadas dreog e-touez an ed, hag a yeas kuit.

<span id="an_13:26">13:26</span> Pa voe kresket ar geot, ha deuet e
frouezh, neuze en em ziskouezas ivez an dreog.

<span id="an_13:27">13:27</span> Mevelien mestr an ti a zeuas da
lavarout dezhañ: Aotrou, ha ne'c'h eus ket hadet had mat ez park? Penaos
eta ez eus dreog ennañ?

<span id="an_13:28">13:28</span> Eñ a respontas dezho: Un enebour din en
deus graet kement-se. Ar vevelien a lavaras dezhañ: Fellout a ra dit
ec'h afemp d'e dennañ?

<span id="an_13:29">13:29</span> Nann, emezañ dezho, gant aon o tennañ
an dreog, na ziwriziennfec'h ivez an ed.

<span id="an_13:30">13:30</span> Lezit o-daou da greskiñ betek an eost;
ha da amzer an eost, e lavarin d'ar vederien: Tennit da gentañ an dreog
hag en endrammit evit e zeviñ, met dastumit an ed em solier.

<span id="an_13:31">13:31</span> Kinnig a reas dezho ur barabolenn all,
hag e lavaras: Rouantelezh an neñvoù a zo heñvel ouzh ur c'hreunenn sezo
a gemer un den hag a had en e bark;

<span id="an_13:32">13:32</span> ar bihanañ eus an holl hadoù eo, met
pa'z eo kresket, ez eo brasoc'h eget al louzoù hag e teu da vezañ ur
wezenn, en hevelep doare ma teu laboused an neñv da chom en he brankoù.

<span id="an_13:33">13:33</span> Lavarout a reas dezho ar barabolenn
all-mañ: Rouantelezh a neñvoù a zo heñvel ouzh ur goell a gemer ur wreg,
hag a laka e tri muzuliad bleud, betek ma vo an toaz goet holl.

<span id="an_13:34">13:34</span> Jezuz a lavaras an holl draoù-se d'ar
bobl e parabolennoù, ha ne gomze ket outo hep parabolenn,

<span id="an_13:35">13:35</span> evit ma vije peurc'hraet ar pezh a oa
bet lavaret gant ar profed: Digeriñ a rin va genou gant parabolennoù,
disklêriañ a rin traoù kuzhet abaoe krouidigezh ar bed.

<span id="an_13:36">13:36</span> Neuze Jezuz, o vezañ kaset kuit ar
bobl, a zeuas en ti. E ziskibien a dostaas outañ, o lavarout: Displeg
deomp parabolenn dreog ar park.

<span id="an_13:37">13:37</span> Eñ a respontas dezho: An hini a had an
had mat, eo Mab an den;

<span id="an_13:38">13:38</span> ar park eo ar bed; an had mat eo bugale
ar rouantelezh; an dreog eo bugale an droug;

<span id="an_13:39">13:39</span> an enebour en deus e hadet, eo an
diaoul; an eost, eo fin ar bed; ar vederien, eo an aeled

<span id="an_13:40">13:40</span> Evel ma tenner an dreog, ha ma e daoler
en tan, evel-se e c'hoarvezo e fin ar bed.

<span id="an_13:41">13:41</span> Mab an den a gaso e aeled da dennañ eus
e rouantelezh an holl skouerioù fall hag ar re a ra an droug,

<span id="an_13:42">13:42</span> hag e taolint anezho en ur forn-dan,
e-lec'h ma vo goueladegoù ha grigoñsadegoù-dent.

<span id="an_13:43">13:43</span> Neuze an dud reizh a lugerno evel an
heol e rouantelezh o Zad. Ra selaouo, an neb en deus divskouarn da
glevout.

<span id="an_13:44">13:44</span> Rouantelezh an neñvoù a zo c'hoazh
heñvel ouzh un teñzor kuzhet en ur park. Pa gav un den anezhañ, en kuzh;
hag en e laouenañ, ez a da werzhañ kement en deus, hag e pren ar
park-se.

<span id="an_13:45">13:45</span> Rouantelezh an neñvoù a zo c'hoazh
heñvel ouzh ur marc'hadour a glask perlez kaer.

<span id="an_13:46">13:46</span> Kavet en deus ur berlezenn
brizius-meurbet; mont a reas da werzhañ kement en devoa, hag en deus he
frenet.

<span id="an_13:47">13:47</span> Rouantelezh an neñvoù a zo c'hoazh
heñvel ouzh ur roued taolet er mor, hag a zastum pesked a bep seurt.

<span id="an_13:48">13:48</span> Pa'z eo leun, e tenner anezhi war an
aod; goude bezañ azezet, e lakaont ar re vat e listri, hag e taolont
kuit ar re fall.

<span id="an_13:49">13:49</span> Evel-se e c'hoarvezo e fin ar bed; an
aeled a zeuio hag a zispartio ar re drouk eus a-douez ar re reizh,

<span id="an_13:50">13:50</span> hag e taolint anezho en ur forn-dan,
e-lec'h ma vo goueladegoù ha grigoñsadegoù-dent.

<span id="an_13:51">13:51</span> Ha komprenet mat hoc'h eus an holl
draoù-se? Ya, a respontjont.

<span id="an_13:52">13:52</span> Hag e lavaras dezho: Dre-se, kement
skrib desket diwar-benn ar pezh a sell ouzh rouantelezh an neñvoù, a zo
heñvel ouzh ur penn-tiegezh a denn traoù nevez ha traoù kozh eus e
deñzor.

<span id="an_13:53">13:53</span> Goude m'en devoe Jezuz peurlavaret ar
barabolennoù-se, ez eas kuit ac'hano.

<span id="an_13:54">13:54</span> O vezañ deuet en e vro, e kelenne
anezho er sinagogenn, en hevelep doare ma oant souezhet ha ma lavarent:
A belec'h e teu dezhañ ar furnez hag ar mirakloù-se?

<span id="an_13:55">13:55</span> Ha n'eo ket mab ar c'halvez? Ha n'eo
ket Mari eo e vamm? Jakez, Jozez, Simon ha Jud, ha n'int ket e vreudeur?

<span id="an_13:56">13:56</span> E c'hoarezed, ha n'emaint ket holl en
hon touez? A belec'h eta e teu dezhañ an holl draoù-se?

<span id="an_13:57">13:57</span> Hag e kavent tamall ennañ. Met Jezuz a
lavaras dezho: Ur profed n'eo disprizet nemet en e vro hag en e di
e-unan.

<span id="an_13:58">13:58</span> Ne reas ket kalz a virakloù el
lec'h-se, abalamour d'o diskredoni.

<span id="an_14:1">14:1</span> En amzer-se, Herodez an tetrark, o vezañ
klevet komz eus Jezuz, a lavaras d'e servijerien:

<span id="an_14:2">14:2</span> Yann-Vadezour eo! Adsavet eo a-douez ar
re varv, ha dre-se eo en em ra mirakloù drezañ.

<span id="an_14:3">14:3</span> Rak Herodez en devoa kaset da gemer Yann,
hag en devoa e ereet ha lakaet er prizon, abalamour da Herodiaz, gwreg
Filip e vreur,

<span id="an_14:4">14:4</span> rak Yann a lavare dezhañ: N'eo ket
aotreet dit he c'haout evit gwreg.

<span id="an_14:5">14:5</span> C'hoant en devoa d'e lakaat da vervel,
met aon en devoa rak ar bobl, dre ma oa kemeret Yann ganto evit ur
profed.

<span id="an_14:6">14:6</span> Met da zeiz ganedigezh Herodez, merc'h
Herodiaz a zañsas dirak an dud, hag a blijas da Herodez,

<span id="an_14:7">14:7</span> en hevelep doare ma roas e c'her dezhi
gant le, penaos e roje dezhi ar pezh a c'houlennje.

<span id="an_14:8">14:8</span> Aliet gant he mamm, e lavaras: Ro din
amañ, war ur plad, penn Yann-Vadezour.

<span id="an_14:9">14:9</span> Ar roue a voe glac'haret; koulskoude,
abalamour d'e le ha d'ar re a oa azezet gantañ, e c'hourc'hemennas e
reiñ dezhi,

<span id="an_14:10">14:10</span> hag e kasas da zibennañ Yann er prizon.

<span id="an_14:11">14:11</span> E benn a voe degaset war ur plad, ha
roet d'ar plac'h yaouank, hag ar plac'h yaouank e roas d'he mamm.

<span id="an_14:12">14:12</span> Diskibien Yann a zeuas hag a gemeras e
gorf, hag e sebeilhjont anezhañ.; hag ez ejont d'e lavarout da Jezuz.

<span id="an_14:13">14:13</span> Pa glevas Jezuz kement-se, ez eas kuit
ac'hano en ur vag evit en em dennañ a-du en ul lec'h distro. Ar bobl o
vezañ klevet-se en heulias war droad adalek ar gêrioù.

<span id="an_14:14">14:14</span> Neuze Jezuz, o vezañ aet er-maez, a
welas ul lod bras a dud; truez en devoe outo, hag e yac'haas o
c'hlañvourien.

<span id="an_14:15">14:15</span> An abardaez o vezañ deuet, e ziskibien
a dostaas outañ hag a lavaras: Al lec'h-mañ a zo distro, ha diwezhat eo;
kas kuit ar bobl, evit ma'z aint er bourc'hioù, da brenañ boued.

<span id="an_14:16">14:16</span> Jezuz a lavaras dezho: N'o deus ket
ezhomm da vont kuit, roit hoc'h-unan da zebriñ dezho.

<span id="an_14:17">14:17</span> Lavarout a rejont dezhañ: N'hon eus
amañ nemet pemp bara ha daou besk.

<span id="an_14:18">14:18</span> Eñ a lavaras: Degasit int din.

<span id="an_14:19">14:19</span> Ober a reas d'ar bobl azezañ war ar
geot, kemer a reas ar pemp bara hag an daou besk, hag o sevel e
zaoulagad etrezek an neñv, e rentas grasoù. Neuze e torras ar baraoù,
hag e roas anezho d'e ziskibien, evit m'o rojent d'ar bobl.

<span id="an_14:20">14:20</span> Debriñ a rejont holl hag o devoa
a-walc'h, hag e kasjont ganto daouzek panerad leun eus an nemorantoù.

<span id="an_14:21">14:21</span> Ar re o devoa debret a oa war-dro pemp
mil den, hep ar gwragez hag ar vugale.

<span id="an_14:22">14:22</span> Kerkent goude, e reas d'e ziskibien
mont er vag, hag e ziaraogiñ en tu all, e-pad ma kasje kuit ar bobl.

<span id="an_14:23">14:23</span> P'en devoe kaset kuit ar bobl, e pignas
war ar menez evit pediñ, a-du; an abardaez o vezañ deuet, e oa eno
e-unan.

<span id="an_14:24">14:24</span> Ar vag a oa dija e-kreiz ar mor,
gwallgaset gant ar gwagennoù, rak an avel a oa en o enep.

<span id="an_14:25">14:25</span> D'ar bedervet beilhadenn eus an noz e
teuas d'o c'havout, o vale war ar mor.

<span id="an_14:26">14:26</span> Pa welas an diskibien anezhañ, o vale
war ar mor, o devoa spont hag e lavarjont: Un teuz eo! Hag e krijont
gant ar spont.

<span id="an_14:27">14:27</span> Kerkent Jezuz a lavaras dezho: Ho pet
fiziañs, me eo, n'ho pet ket aon.

<span id="an_14:28">14:28</span> Pêr a respontas dezhañ: Aotrou, mar deo
te, gourc'hemenn ac'hanon da vont da'z kavout war an doureier.

<span id="an_14:29">14:29</span> Eñ a lavaras dezhañ: Deus! Pêr a
ziskennas eus ar vag hag a gerzhas war an doureier, evit mont da gavout
Jezuz.

<span id="an_14:30">14:30</span> Met, pa welas e oa kreñv an avel, en
devoa aon; hag evel ma tonae en dour, e krias, o lavarout: Aotrou, va
savete!

<span id="an_14:31">14:31</span> Raktal Jezuz, oc'h astenn e zorn, a
grogas ennañ, hag a lavaras dezhañ: Den a nebeut a feiz, perak ac'h eus
diskredet?

<span id="an_14:32">14:32</span> Hag e pignjont er vag, hag an avel a
baouezas.

<span id="an_14:33">14:33</span> Ar re a oa er vag a zeuas hag a azeulas
anezhañ, o lavarout: Te eo evit gwir Mab Doue.

<span id="an_14:34">14:34</span> P'o devoe treuzet ar mor, e teujont da
vro C'henezared.

<span id="an_14:35">14:35</span> Tud al lec'h-mañ, o vezañ anavezet
Jezuz, a gasas kannaded en holl vro tro-war-dro, hag e voe degaset
dezhañ an holl dud klañv.

<span id="an_14:36">14:36</span> Pediñ a rejont anezhañ d'o lezel da
stekiñ hepken ouzh bevenn e zilhad. Ha kement hini a stokas, a voe
yac'haet.

<span id="an_15:1">15:1</span> Neuze skribed ha farizianed a zeuas eus
Jeruzalem da gavout Jezuz, hag a lavaras dezhañ:

<span id="an_15:2">15:2</span> Perak e torr da ziskibien hengoun a re
gozh? Rak ne walc'hont ket o daouarn pa zebront o fredoù.

<span id="an_15:3">15:3</span> Eñ a respontas dezho: Ha c'hwi, perak e
torrit gourc'hemenn Doue gant ho hengoun?

<span id="an_15:4">15:4</span> Rak Doue en deus lavaret: Enor da dad ha
da vamm, ha: Piv bennak a villigo e dad pe e vamm a vo lakaet d'ar marv;

<span id="an_15:5">15:5</span> met c'hwi a lavar: An hini a lavaro d'e
dad pe d'e vamm: Ar pezh am bije gallet reiñ dit a zo ur prof da Zoue,

<span id="an_15:6">15:6</span> n'eo ket dalc'het da enoriñ e dad pe e
vamm. C'hwi a gas da netra ger Doue gant ho hengoun.

<span id="an_15:7">15:7</span> Pilpouzed, Izaia en deus profedet mat
diwar ho penn, p'en deus lavaret:

<span id="an_15:8">15:8</span> Ar bobl-mañ a enor ac'hanon gant he
muzelloù, met o c'halonoù a zo gwall bell diouzhin.

<span id="an_15:9">15:9</span> Met e ven eo ec'h enoront ac'hanon, pa
zeskont kredennoù a zo gourc'hemennoù tud.

<span id="an_15:10">15:10</span> Neuze, o vezañ galvet ar bobl, e
lavaras dezho: Selaouit, ha komprenit.

<span id="an_15:11">15:11</span> N'eo ket ar pezh a ya er genou a hudura
an den, met ar pezh a zeu er-maez eus ar genou eo, a hudura an den.

<span id="an_15:12">15:12</span> Neuze e ziskibien a dostaas outañ hag a
lavaras dezhañ: Gouzout a rez penaos ar farizianed, o klevout ar pezh
ac'h eus lavaret, o deus kavet tamall ennañ?

<span id="an_15:13">15:13</span> Eñ a respontas: Pep plantenn n'eo ket
bet plantet gant va Zad a zo en neñv, a vo diwriziennet.

<span id="an_15:14">15:14</span> Lezit int; tud dall int, o ren tud
dall; mar ren un dall un dall all, e kouezhint o-daou er poull.

<span id="an_15:15">15:15</span> Pêr, o kemer ar gomz, a lavaras dezhañ:
Displeg deomp ar barabolenn-se.

<span id="an_15:16">15:16</span> Ha Jezuz a lavaras: C'hwi ivez, bez'
oc'h c'hoazh hep skiant?

<span id="an_15:17">15:17</span> Ne gomprenit ket penaos kement a ya er
genou, a ziskenn er c'hof, hag a vez taolet el lec'h distro?

<span id="an_15:18">15:18</span> Met ar pezh a zeu er-maez eus ar genou,
a zeu eus ar galon; ha se eo ar pezh a hudura an den.

<span id="an_15:19">15:19</span> Rak eus ar galon e teu ar soñjoù fall,
al lazherezhioù, an avoultriezhioù, ar gastaouerezhioù, al laeroñsioù,
ar falstestenioù, an droukkomzoù.

<span id="an_15:20">15:20</span> Setu aze an traoù a hudura an den; met
debriñ hep bezañ gwalc'het an daouarn, an dra-se ne hudura ket an den.

<span id="an_15:21">15:21</span> Jezuz, o vezañ aet ac'hano, en em
dennas da gostezioù Tir ha Sidon.

<span id="an_15:22">15:22</span> Setu, ur wreg kananeat deuet eus ar
vro-se, a grias, o lavarout: Az pez truez ouzhin, Aotrou, Mab David! Va
merc'h a zo gwall-boaniet gant an diaoul.

<span id="an_15:23">15:23</span> Eñ ne respontas ket ur ger dezhi, hag e
ziskibien a dostaas outañ, o lavarout: Kas anezhi kuit, rak krial a ra
war hol lerc'h.

<span id="an_15:24">15:24</span> Respont a reas hag e lavaras: N'on bet
kaset nemet etrezek an deñved kollet eus ti Israel.

<span id="an_15:25">15:25</span> Met hi a zeuas, hag en em stouas
dirazañ, o lavarout: Aotrou, sikour ac'hanon!

<span id="an_15:26">15:26</span> Respont a reas: N'eo ket mat kemer bara
ar vugale, hag e deurel d'ar chas bihan.

<span id="an_15:27">15:27</span> Gwir eo Aotrou, emezi, met ar chas
bihan a zebr ar bruzun a gouezh eus taol o mestroù.

<span id="an_15:28">15:28</span> Neuze Jezuz a lavaras dezhi: Gwreg, da
feiz a zo bras. Ra vo graet dit evel ma c'hoantaez. Hag en eur-se memes,
he merc'h a voe yac'haet.

<span id="an_15:29">15:29</span> Jezuz, o vezañ aet ac'hano, a zeuas
tost da vor Galilea. O vezañ pignet war ur menez, ec'h azezas eno.

<span id="an_15:30">15:30</span> Neuze ul lod bras a dud a dostaas
outañ, ha ganto re gamm, re dall, re vut, re vac'hagnet, ha kalz a re
glañv, hag e lakajont anezho ouzh e dreid; eñ o yac'haas,

<span id="an_15:31">15:31</span> en hevelep doare ma voe souezhet an dud
pa weljont ar re vut o komz, ar re gamm o kerzhout, ar re dall o welout,
ar re vac'hagnet yac'haet; hag e roent gloar da Zoue Israel.

<span id="an_15:32">15:32</span> Jezuz, o vezañ galvet e ziskibien, a
lavaras: Truez am eus ouzh ar bobl-mañ; rak tri deiz a zo emaint em
c'hichen, ha n'o deus netra da zebriñ. Ne fell ket din o c'has war yun,
gant aon na vankfe o nerzh en hent.

<span id="an_15:33">15:33</span> An diskibien a lavaras: Penaos e
c'hellfemp kavout, el lec'h distro-mañ, bara a-walc'h da bredañ kement a
dud.

<span id="an_15:34">15:34</span> Jezuz a c'houlennas outo: Pet bara
hoc'h eus? Hag int a lavaras: Seizh, hag un nebeut peskedigoù.

<span id="an_15:35">15:35</span> Neuze e reas d'ar bobl azezañ war an
douar;

<span id="an_15:36">15:36</span> hag o vezañ kemeret ar seizh bara hag
ar pesked, ha trugarekaet, e torras anezho hag o roas d'e ziskibien, hag
e ziskibien o roas d'ar bobl.

<span id="an_15:37">15:37</span> Hag e tebrjont holl, hag o devoe
a-walc'h, hag e tegasjont seizh panerad leun eus an tammoù a oa manet.

<span id="an_15:38">15:38</span> Ar re o devoa debret a oa war-dro pevar
mil den, hep ar gwragez hag ar vugale.

<span id="an_15:39">15:39</span> Goude bezañ kaset kuit ar bobl, e
pignas er vag, hag e teuas da vro Magadan.

<span id="an_16:1">16:1</span> Ar farizianed hag ar sadukeiz a dostaas
ouzh Jezuz, hag, evit e demptañ, a c'houlennjont outañ diskouez dezho ur
mirakl eus an neñv.

<span id="an_16:2">16:2</span> Jezuz a respontas dezho: Diouzh an
abardaez, e lavarit: Brav e vo an amzer rak an oabl a zo ruz;

<span id="an_16:3">16:3</span> ha diouzh ar mintin: Arnev a vo rak an
oabl a zo teñval-ruz. Pilpouzed, c'hwi a oar anavezout doare an oabl, ha
ne c'hellit ket anavezout sinoù an amzerioù!

<span id="an_16:4">16:4</span> Ar rummad fall hag avoultr-mañ a
c'houlenn ur mirakl, ha ne vo roet dezhañ nemet hini Jona. Hag, o vezañ
o lezet, ez eas kuit.

<span id="an_16:5">16:5</span> An diskibien, o tremen en tu all, o devoa
ankounac'haet kemer bara ganto.

<span id="an_16:6">16:6</span> Jezuz a lavaras dezho: En em virit gant
evezh eus goell ar farizianed hag ar sadukeiz.

<span id="an_16:7">16:7</span> An diskibien a soñje enno o-unan hag a
lavare: Abalamour n'hon eus ket a vara eo.

<span id="an_16:8">16:8</span> Jezuz, o vezañ anavezet kement-se, a
lavaras dezho: Perak e soñjit evel-se etrezoc'h, tud a nebeut a feiz, ez
eo dre n'hoc'h eus ket kemeret a vara ganeoc'h?

<span id="an_16:9">16:9</span> Bez' oc'h c'hoazh hep skiant, ha n'hoc'h
eus ket soñj eus ar pemp bara hag ar pemp mil den, ha pet panerad ho poa
kaset ganeoc'h,

<span id="an_16:10">16:10</span> nag eus ar seizh bara hag ar pevar mil
den, ha pet panerad ho poa kaset ganeoc'h?

<span id="an_16:11">16:11</span> Penaos eta ne gomprenit ket n'eo ket
eus bara em eus komzet, pa em eus lavaret deoc'h: En em virit eus goell
ar farizianed hag ar sadukeiz?

<span id="an_16:12">16:12</span> Neuze e komprenjont penaos n'en devoa
ket lavaret: En em virit eus goell ar bara, met eus kelennadurezh ar
farizianed hag ar sadukeiz.

<span id="an_16:13">16:13</span> Jezuz, o vezañ deuet e douar
Kezarea-Filip, a c'houlennas ouzh e ziskibien: Piv a lavar an dud on,
me, Mab an den?

<span id="an_16:14">16:14</span> Respont a rejont: Darn a lavar out
Yann-Vadezour; darn all, Elia; darn all, Jeremia, pe unan ar brofeded.

<span id="an_16:15">16:15</span> Eñ a lavaras dezho: Ha c'hwi, piv a
lavarit ez on-me?

<span id="an_16:16">16:16</span> Simon-Pêr a respontas: Te eo ar
C'hrist, Mab an Doue bev.

<span id="an_16:17">16:17</span> Jezuz, oc'h adkemer ar gomz, a lavaras
dezhañ: Eürus out, Simon, mab Jona, rak n'eo ket ar c'hig nag ar gwad o
deus diskuliet kement-mañ dit, met va Zad a zo en neñvoù.

<span id="an_16:18">16:18</span> Ha me a lavar dit: Te a zo Pêr, ha war
ar roc'h-mañ e savin va Iliz, ha dorioù lec'h ar marv ne drec'hint ket
anezhi.

<span id="an_16:19">16:19</span> Reiñ a rin dit alc'houezioù rouantelezh
an neñvoù: ar pezh a erei war an douar a vo ereet en neñvoù, hag ar pezh
a zierei war an douar a vo diereet en neñvoù.

<span id="an_16:20">16:20</span> Neuze e tifennas gwall start outo
lavarout da zen e oa eñ ar C'hrist.

<span id="an_16:21">16:21</span> Adalek neuze, Jezuz en em lakaas da
zisklêriañ d'e ziskibien e oa ret dezhañ mont da Jeruzalem, gouzañv kalz
a draoù a-berzh an henaourien, ar veleien vras, ha ar skribed, bezañ
lakaet d'ar marv, hag adsevel a varv d'an trede deiz.

<span id="an_16:22">16:22</span> Pêr, o vezañ e gemeret a-du, en em
lakaas d'e repren, o lavarout: Doue ra viro, Aotrou! Kement-se ne
c'hoarvezo ket ganit.

<span id="an_16:23">16:23</span> Met Jezuz, o tistreiñ, a lavaras da
Bêr: A-dreñv din, Satan! Ur skouer fall out din, rak da soñjezonoù
n'emaint ket war an traoù a sell ouzh Doue, met war an traoù a sell ouzh
an dud.

<span id="an_16:24">16:24</span> Neuze Jezuz a lavaras d'e ziskibien:
Mar fell da unan bennak dont war va lerc'h, ra raio dilez anezhañ
e-unan, ra gemero e groaz, ha ra heulio ac'hanon.

<span id="an_16:25">16:25</span> Rak piv bennak a fello dezhañ saveteiñ
e vuhez, he c'hollo; met piv bennak a gollo e vuhez abalamour din, he
saveteo.

<span id="an_16:26">16:26</span> Rak petra a dalvfe da un den gounit ar
bed holl, ma kollfe e ene? Pe petra a rofe an den e trok ouzh e ene?

<span id="an_16:27">16:27</span> Rak Mab an den a dle dont e gloar e Dad
gant e aeled; ha neuze e roio da bep hini hervez e oberoù.

<span id="an_16:28">16:28</span> Me a lavar deoc'h e gwirionez, ez eus
hiniennoù eus a-douez ar re a zo amañ, ha ne varvint ket, ken n'o devo
gwelet Mab an den o tont en e rouantelezh.

<span id="an_17:1">17:1</span> C'hwec'h devezh goude, Jezuz a gemeras
gantañ Pêr, Jakez, ha Yann e vreur, hag o c'hasas a-du war ur menez
uhel;

<span id="an_17:2">17:2</span> hag e voe treuzneuziet dirazo; e zremm a
lugernas evel an heol, hag e zilhad a zeuas gwenn evel ar goulou.

<span id="an_17:3">17:3</span> Ha setu, Moizez hag Elia en em ziskouezas
dezho, o komz gantañ.

<span id="an_17:4">17:4</span> Pêr, o kemer ar gomz, a lavaras da Jezuz:
Aotrou, mat eo deomp chom amañ; mar fell dit, e raimp amañ teir deltenn,
unan evidout, unan evit Moizez, hag unan evit Elia.

<span id="an_17:5">17:5</span> Komz a rae c'hoazh, pa zeuas ur goabrenn
lugernus d'o golo; ha setu, ur vouezh a zeuas eus ar goabrenn, hag a
lavaras: Hemañ eo va Mab karet-mat, ennañ em eus lakaet va holl levenez.
Selaouit eñ.

<span id="an_17:6">17:6</span> Pa glevjont ar vouezh-se, an diskibien a
gouezhas war o genou, hag o devoe ur spont bras.

<span id="an_17:7">17:7</span> Met Jezuz, o tostaat, a stokas outo hag a
lavaras dezho: Savit, n'ho pet ket aon!

<span id="an_17:8">17:8</span> Sevel a rejont o daoulagad, he ne weljont
nemet Jezuz e-unan ganto.

<span id="an_17:9">17:9</span> Evel ma tiskennent eus ar menez, Jezuz a
roas dezho ar gourc'hemenn-mañ: Na gomzit da zen eus ar welidigezh-mañ,
ken na vo adsavet Mab an den a-douez ar re varv.

<span id="an_17:10">17:10</span> An diskibien a reas ar goulenn-mañ
outañ: Perak eta e lavar ar skribed eo ret da Elia dont da gentañ?

<span id="an_17:11">17:11</span> Jezuz a respontas dezho: Gwir eo Elia a
dle dont da gentañ hag adlakaat pep tra.

<span id="an_17:12">17:12</span> Met me a lavar deoc'h penaos Elia a zo
dija deuet, ha n'o deus ket e anavezet, met o deus graet dezhañ kement o
deus c'hoantaet. Evel-se ivez, e tle Mab an den gouzañv eus o ferzh.

<span id="an_17:13">17:13</span> Neuze an diskibien a gomprenas e komze
outo diwar-benn Yann-Vadezour.

<span id="an_17:14">17:14</span> O vezañ deuet etrezek ar bobl, un den a
dostaas outañ hag en em daolas d'an daoulin dirazañ, o lavarout:

<span id="an_17:15">17:15</span> Aotrou! Az pez truez ouzh va mab;
loariek eo ha gwall boaniet; alies e kouezh en tan, hag alies en dour.

<span id="an_17:16">17:16</span> Degaset em eus anezhañ da'z tiskibien,
ha n'o deus ket gallet e yac'haat.

<span id="an_17:17">17:17</span> O rummad diskredik ha fall, a respontas
Jezuz, betek pegeit e vin ganeoc'h hag e c'houzañvin ac'hanoc'h? Degasit
eñ amañ din.

<span id="an_17:18">17:18</span> Jezuz a c'hourdrouzas an diaoul, hag ez
eas er-maez anezhañ; ar bugel a voe yac'haet war an eur memes.

<span id="an_17:19">17:19</span> Neuze an diskibien a dostaas ouzh Jezuz
hag a lavaras dezhañ a-du: Perak n'hon eus ket gallet kas kuit an
diaoul-se?

<span id="an_17:20">17:20</span> Abalamour d'ho tiskredoni eo, a lavaras
Jezuz dezho. Me a lavar deoc'h, e gwirionez, mar ho pije feiz kement hag
ur c'hreunenn sezo, e lavarfec'h d'ar menez-se: Kae ac'hann aze, hag ez
afe; netra ne vefe dibosupl deoc'h.

<span id="an_17:21">17:21</span> Met ar seurt diaoulien-se ne c'hellont
mont kuit nemet dre ar bedenn hag ar yun.

<span id="an_17:22">17:22</span> E-pad ma'z aent dre C'halilea, Jezuz a
lavaras dezho: Mab an den a zle bezañ lakaet etre daouarn an dud;

<span id="an_17:23">17:23</span> e lakaat a raint d'ar marv, ha d'an
trede deiz ec'h adsavo a varv. Bez' e voent gwall c'hlac'haret a-se.

<span id="an_17:24">17:24</span> Pa erruont e Kafarnaoum, ar re a save
an didrakm a dostaas ouzh Pêr hag a lavaras dezhañ: Ho mestr, ha ne bae
ket an didrakm?

<span id="an_17:25">17:25</span> Ya, emezañ. Pa voe aet en ti, Jezuz a
ziarbennas anezhañ hag a lavaras: Petra a gav dit Simon? Digant piv e
kemer, rouaned an douar, an truajoù pe ar gwirioù? Digant o mibien, pe
digant an diavaezidi?

<span id="an_17:26">17:26</span> Eñ a lavaras dezhañ: Digant an
diavaezidi. Jezuz a lavaras dezhañ: Ar vugale eta, a zo diskarg diouto.

<span id="an_17:27">17:27</span> Met, evit na roimp ket ur skouer fall
dezho, kae d'ar mor, taol an higenn, tenn ar c'hentañ pesk a zeuio,
digor e c'henou, hag e kavi ur stater. Kemer anezhañ ha ro eñ dezho
evidon hag evidout.

<span id="an_18:1">18:1</span> D'an eur-se, an diskibien a dostaas ouzh
Jezuz, hag a lavaras: Piv eta eo ar brasañ e rouantelezh an neñvoù?

<span id="an_18:2">18:2</span> Jezuz, o vezañ galvet ur bugel bihan, en
lakaas en o c'hreiz,

<span id="an_18:3">18:3</span> hag a lavaras: Me a lavar deoc'h e
gwirionez, penaos ma ne zistroit ket, ha ma ne zeuit ket heñvel ouzh
bugale vihan, ne deot ket e rouantelezh an neñvoù.

<span id="an_18:4">18:4</span> Piv bennak eta en em izelaio evel ar
bugel bihan-se, a vo ar brasañ e rouantelezh an neñvoù.

<span id="an_18:5">18:5</span> Ha piv bennak a zegemer em anv ur bugel
bihan evel hemañ, a zegemer ac'hanon.

<span id="an_18:6">18:6</span> Met piv bennak a roio skouer fall da unan
eus ar re vihan-se a gred ennon, ez eo gwelloc'h dezhañ e vefe staget
ouzh e c'houzoug ur maen milin, hag e vefe taolet e donder ar mor.

<span id="an_18:7">18:7</span> Gwalleur d'ar bed abalamour d'ar
skouerioù fall! Rak ret eo e teufe skouerioù fall, met gwalleur d'an den
ma teu drezañ ar skouer fall!

<span id="an_18:8">18:8</span> Ma ra da zorn pe da droad lakaat
ac'hanout da gouezhañ, troc'h anezhañ, ha taol anezhañ pell diouzhit;
rak gwelloc'h eo dit mont er vuhez moñs pe gamm, eget kaout daou dorn pe
daou droad ha bezañ taolet en tan peurbadus.

<span id="an_18:9">18:9</span> Ha ma ra da lagad lakaat ac'hanout da
gouezhañ, diframm anezhañ, ha taol anezhañ pell diouzhit; gwelloc'h eo
dit mont er vuhez born, eget kaout da zaoulagad ha bezañ taolet e tan ar
gehenn.

<span id="an_18:10">18:10</span> Diwallit da zisprizañ nikun eus ar
vugaligoù-mañ, rak me a lavar deoc'h penaos o aeled en neñvoù a wel
dalc'hmat dremm va Zad a zo en neñvoù.

<span id="an_18:11">18:11</span> Rak Mab an den a zo deuet da saveteiñ
ar re a oa kollet.

<span id="an_18:12">18:12</span> Petra a soñj deoc'h? Mar en deus un den
kant dañvad, hag e teufe unan anezho da vezañ dianket, ha ne lez ket an
naontek ha pevar-ugent all war ar menezioù, evit mont da glask an hini a
zo dianket?

<span id="an_18:13">18:13</span> Ha mar kav anezhañ, me a lavar deoc'h e
gwirionez, bez' en deus muioc'h a levenez diwar-benn hemañ eget
diwar-benn an naontek ha pevar-ugent ha n'int ket bet dianket.

<span id="an_18:14">18:14</span> Evel-se, n'eo ket bolontez ho Tad a zo
en neñvoù, en em gollfe unan eus ar re vihan-mañ.

<span id="an_18:15">18:15</span> Mar en deus pec'het da vreur a-enep
dit, kae ha tamall anezhañ etre te hag eñ e-unan; mar selaou ac'hanout,
ez po gounezet da vreur.

<span id="an_18:16">18:16</span> Ma ne selaou ket ac'hanout, kemer ganit
un den pe zaou, evit ma vo an holl dra reizhet war gomz daou pe dri
dest.

<span id="an_18:17">18:17</span> Ma ne selaou ket anezho, lavar d'an
Iliz, ha ma ne selaou ket kennebeut an Iliz, ra vo evidout evel ur pagan
hag ur publikan.

<span id="an_18:18">18:18</span> Me a lavar deoc'h e gwirionez, ar pezh
a ereot war an douar a vo ereet en neñv, hag ar pezh a ziereot war an
douar a vo diereet en neñv.

<span id="an_18:19">18:19</span> Me a lavar c'hoazh deoc'h: mar en em
laka daou ac'hanoc'h a-unvan war an douar evit goulenn un dra bennak, e
vo roet dezho gant va Zad a zo en neñvoù.

<span id="an_18:20">18:20</span> Rak e-lec'h ma ez eus daou pe dri
dastumet em anv, emaon eno en o c'hreiz.

<span id="an_18:21">18:21</span> Neuze Pêr a dostaas outañ hag a
lavaras: Aotrou, pet gwech e pardonin da'm breur pa bec'ho em enep? Bez'
e vo betek seizh gwech?

<span id="an_18:22">18:22</span> Jezuz a lavaras dezhañ: Ne lavaran ket
dit betek seizh gwech, met betek seizh gwech dek ha tri-ugent.

<span id="an_18:23">18:23</span> Dre-se, rouantelezh an neñvoù a zo
heñvel ouzh ur roue a fellas dezhañ ober rentañ kont d'e servijerien.

<span id="an_18:24">18:24</span> P'en em lakaas da gontañ, e voe degaset
dezhañ unan a dlee dek mil talant.

<span id="an_18:25">18:25</span> Dre ma n'en devoa ket peadra da baeañ,
e vestr a roas urzh d'e werzhañ, eñ, e wreg, e vugale, ha kement en
devoa, evit paeañ e zle.

<span id="an_18:26">18:26</span> Ar servijer, oc'h en em strinkañ d'e
dreid, a bede anezhañ, o lavarout: Aotrou, ro amzer din hag e paein dit
va holl zle.

<span id="an_18:27">18:27</span> O kaout truez outañ, mestr ar
servijer-se, en lezas da vont, hag a bardonas dezhañ e zle.

<span id="an_18:28">18:28</span> Goude ma voe aet kuit, ar servijer-mañ
a gavas unan eus e genvreudeur a dlee dezhañ kant diner; hag, o kregiñ
ennañ, e waske e c'houzoug en ur lavarout: pae ar pezh a dleez din.

<span id="an_18:29">18:29</span> E genvreur, oc'h en em deurel d'e
dreid, a bede anezhañ en ur lavarout: Ro amzer din hag e paein dit.

<span id="an_18:30">18:30</span> Met hemañ ne fellas ket dezhañ; mont a
reas d'e deurel er prizon, betek m'en devoa paeet ar pezh a dlee.

<span id="an_18:31">18:31</span> E genvreudeur, o welout ar pezh en
devoa graet, a voe glac'haret bras; mont a rejont da gontañ d'e aotrou
kement a oa c'hoarvezet.

<span id="an_18:32">18:32</span> Neuze ar mestr a reas gervel ar
servijer-se hag a lavaras dezhañ: Servijer drouk, pardonet em boa dit da
holl zle dre ma ez poa va fedet;

<span id="an_18:33">18:33</span> ha ne dlees ket kaout truez ivez ouzh
da genvreur, evel ma em boa bet truez ouzhit?

<span id="an_18:34">18:34</span> Hag e vestr, o kaout droug ennañ, en
roas d'ar vourevien, betek m'en devoa paeet kement a dlee.

<span id="an_18:35">18:35</span> Evel-se e raio deoc'h va Zad a zo en
neñvoù, ma ne bardon ket pep hini ac'hanoc'h, a-greiz e galon, d'e
vreur.

<span id="an_19:1">19:1</span> P'en devoe Jezuz peurlavaret ar
c'homzoù-se, ez eas kuit eus Galilea, hag e teuas e kostezioù Judea, en
tu all d'ar Jordan.

<span id="an_19:2">19:2</span> Ur bobl vras a heulias anezhañ, hag eno e
yac'haas ar re glañv.

<span id="an_19:3">19:3</span> Ar farizianed a zeuas hag a lavarjont
dezhañ evit e demptañ: Hag e c'hell un den kas e wreg kuit, n'eus forzh
evit peseurt abeg?

<span id="an_19:4">19:4</span> Eñ a respontas: Ha n'hoc'h eus ket lennet
penaos ar C'houer, er penn-kentañ, a reas gwaz ha plac'h,

<span id="an_19:5">19:5</span> ha penaos en deus lavaret: Setu perak ar
gwaz a guitaio e dad hag e vamm, hag en em unano d'e wreg, hag e vint ur
c'hig hepken?

<span id="an_19:6">19:6</span> Evel-se, ne dint mui daou, met ur c'hig
hepken. Arabat eo d'an den disrannañ ar pezh a zo bet unanet gant Doue.

<span id="an_19:7">19:7</span> Int a lavaras dezhañ: Perak eta en deus
Moizez lezet reiñ d'ar wreg ur skrid a dorr-dimeziñ hag he c'has kuit?

<span id="an_19:8">19:8</span> Jezuz a respontas dezho: Abalamour da
galeter ho kalon eo, en deus Moizez roet galloud deoc'h da gas kuit ho
kwragez; er penn-kentañ, ne oa ket evel-se.

<span id="an_19:9">19:9</span> Met me a lavar deoc'h, piv bennak a gas
kuit e wreg, nemet evit difealded, hag a zimez da unan all, a ra
avoultriezh, \[ha piv bennak a zimez d'ur wreg a zo bet kaset kuit, a ra
avoultriezh\].

<span id="an_19:10">19:10</span> E ziskibien a lavaras dezhañ: Mar deo
evel-se doare an den gant e wreg, n'eo ket talvoudus dimeziñ.

<span id="an_19:11">19:11</span> Eñ a respontas dezho: An holl ne
gomprenont ket ar gomz-se, met hepken ar re a zo bet roet dezho.

<span id="an_19:12">19:12</span> Rak bez' ez eus eunuked a zo bet ganet
evel-se a gof o mamm, reoù all a zo bet graet eunuked gant an dud, hag
ez eus reoù all a zo en em rentet oc'h-unan eunuked, abalamour da
rouantelezh an neñvoù. Ra gompreno kement-mañ, an neb a c'hell kompren.

<span id="an_19:13">19:13</span> Neuze e voe degaset dezhañ bugale
vihan, evit ma lakaje e zaouarn warno, ha ma pedje evito. Met an
diskibien o fellae.

<span id="an_19:14">19:14</span> Ha Jezuz a lavaras: Lezit ar vugale
vihan, ha na zifennit ket outo dont davedon; rak rouantelezh an neñvoù a
zo d'an nep a zo heñvel outo.

<span id="an_19:15">19:15</span> Lakaat a reas e zaouarn warno, hag ez
eas kuit ac'hano.

<span id="an_19:16">19:16</span> Ha setu, un den a dostaas hag a lavaras
da Jezuz: Mestr, peseurt mad a dlean d'ober evit kaout ar vuhez
peurbadus?

<span id="an_19:17">19:17</span> Eñ a respontas dezhañ: Perak e
c'houlennez ouzhin diwar-benn ar mad? Unan hepken a zo mat, \[Doue\].
Mar fell dit mont er vuhez, mir ar gourc'hemennoù. Pere? emezañ.

<span id="an_19:18">19:18</span> Jezuz a respontas: Ne lazhi ket; Ne ri
ket avoultriezh; Ne laeri ket; Ne lavari ket a falstesteni;

<span id="an_19:19">19:19</span> Enor da dad ha da vamm; ha: Karout a ri
da nesañ eveldout da-unan.

<span id="an_19:20">19:20</span> An den yaouank a lavaras dezhañ: Miret
em eus an holl draoù-se \[adalek va yaouankiz\]; petra a vank din
c'hoazh?

<span id="an_19:21">19:21</span> Jezuz a lavaras dezhañ: Mar fell dit
bezañ parfet, kae, gwerzh kement ac'h eus, en ro d'ar beorien, hag ez po
un teñzor en neñv; goude-se deus hag heul ac'hanon.

<span id="an_19:22">19:22</span> Goude bezañ klevet ar c'homzoù-se, an
den yaouank a yeas gwall-drist, rak madoù bras en devoa.

<span id="an_19:23">19:23</span> Jezuz a lavaras d'e ziskibien: Me a
lavar deoc'h e gwirionez, diaes eo d'un den pinvidik mont e-barzh
rouantelezh an neñvoù.

<span id="an_19:24">19:24</span> En lavarout a ran deoc'h c'hoazh,
aesoc'h eo d'ur c'hañval tremen dre graoenn un nadoz eget d'un den
pinvidik mont e-barzh rouantelezh Doue.

<span id="an_19:25">19:25</span> An diskibien o vezañ klevet-se, a voe
souezhet bras, hag a lavaras: Ha piv eta a c'hell bezañ salvet?

<span id="an_19:26">19:26</span> Jezuz o sellout outo, a lavaras:
Dibosupl eo-se d'an dud, met pep tra a zo posupl da Zoue.

<span id="an_19:27">19:27</span> Pêr, o kemer ar gomz, a lavaras: Setu,
ni hon eus dilezet pep tra, hag hon eus da heuliet; petra a vo evidomp?

<span id="an_19:28">19:28</span> Jezuz a respontas dezho: Me a lavar
deoc'h e gwirionez penaos, c'hwi hag hoc'h eus va heuliet, en eil
c'hinivelezh, pa vo Mab an den azezet war dron e c'hloar, e viot ivez
azezet war daouzek tron, hag e varnot daouzek meuriad Israel.

<span id="an_19:29">19:29</span> Ha piv bennak en devo kuitaet abalamour
da'm anv, breudeur, pe c'hoarezed, pe dad, pe vamm, pe wreg, pe vugale,
pe zouaroù, pe diez, a resevo kant kement all, hag a herito ar vuhez
peurbadus.

<span id="an_19:30">19:30</span> Met kalz a zo ar re gentañ a vo ar re
ziwezhañ, ha kalz a zo ar re ziwezhañ a vo ar re gentañ.

<span id="an_20:1">20:1</span> Rak rouantelezh an neñvoù a zo heñvel
ouzh un den penn-tiegezh a yeas er-maez beure mat, da c'hoprañ
labourerien evit e winieg.

<span id="an_20:2">20:2</span> Ober a reas marc'had ganto eus un diner
dre zevezh, hag o c'hasas d'e winieg.

<span id="an_20:3">20:3</span> Mont a reas er-maez war-dro an deirvet
eur, hag e welas re all a oa war ar blasenn, hep ober netra.

<span id="an_20:4">20:4</span> Lavarout a reas dezho: It ivez da'm
gwinieg, hag e roin deoc'h ar pezh a zo reizh. Hag ez ejont.

<span id="an_20:5">20:5</span> Mont a reas adarre er-maez war-dro ar
c'hwec'hvet ha war-dro an navet eur, hag e reas ar memes tra.

<span id="an_20:6">20:6</span> O vezañ aet er-maez war-dro an unnekvet
eur, e kavas re all a oa dilabour war ar blasenn, hag e lavaras dezho:
Perak en em zalc'hit amañ a-hed an deiz hep ober netra?

<span id="an_20:7">20:7</span> Respont a rejont dezhañ: Dre n'en deus
den ebet gopret ac'hanomp. It ivez da'm gwinieg, emezañ, hag e roin
deoc'h ar pezh a zo reizh.

<span id="an_20:8">20:8</span> Pa voe deuet an abardaez, mestr ar winieg
a lavaras d'e verour: Galv al labourerien ha ro dezho o gopr, en ur vont
eus ar re ziwezhañ d'ar re gentañ.

<span id="an_20:9">20:9</span> Re an unnekvet eur, o vezañ deuet, o
devoe pep a ziner.

<span id="an_20:10">20:10</span> Ar re gentañ a soñje dezho o divije
ouzhpenn; met pep a ziner a resevas ivez ar re-mañ.

<span id="an_20:11">20:11</span> Ouzh e gemer, e c'hrozmolent a-enep ar
penn-tiegezh,

<span id="an_20:12">20:12</span> o lavarout: Ar re ziwezhañ-se n'o deus
labouret nemet un eurvezh, hag ec'h eus o lakaet keit ha ni hon eus
douget pouez an deiz hag an tommder.

<span id="an_20:13">20:13</span> Eñ a respontas da unan anezho: Va
mignon, ne ran gaou ebet ouzhit; ne'c'h eus ket graet marc'had ganin
evit un diner?

<span id="an_20:14">20:14</span> Kemer eta ar pezh a zo dit, ha kae
kuit; c'hoantaat a ran reiñ d'an hini diwezhañ-mañ kement ha dit.

<span id="an_20:15">20:15</span> Ha ne c'hellan ket ober ar pezh a fell
din eus va madoù? Pe daoust ha da lagad a zo fall abalamour ma'z on mat?

<span id="an_20:16">20:16</span> Evel-se, ar re ziwezhañ a vo ar re
gentañ, hag ar re gentañ a vo ar re ziwezhañ. \[Rak kalz a zo galvet,
met nebeud a zo dibabet.\]

<span id="an_20:17">20:17</span> E-pad ma pigne Jezuz da Jeruzalem, e
kemeras a-du an daouzek diskibl, hag e lavaras dezho en hent:

<span id="an_20:18">20:18</span> Setu, e pignomp da Jeruzalem, ha Mab an
den a vo lakaet etre daouarn ar veleien vras ha re ar skribed, hag e
kondaonint anezhañ d'ar marv,

<span id="an_20:19">20:19</span> hag e lakaint anezhañ etre daouarn ar
baganed, evit ober goap anezhañ, evit e skourjezañ, hag e groazstagañ,
met ec'h adsavo a varv d'an trede deiz.

<span id="an_20:20">20:20</span> Neuze mamm mibien Zebedea a dostaas
ouzh Jezuz \[gant he mibien\], hag en em stouas evit ober ur goulenn
digantañ.

<span id="an_20:21">20:21</span> Eñ a lavaras dezhi: Petra a fell dit?
Gra, emezi, ma vo va daou vab a zo amañ, azezet ez rouantelezh unan
a-zehou hag egile a-gleiz dit.

<span id="an_20:22">20:22</span> Jezuz a respontas: N'ouzoc'h ket ar
pezh a c'houlennit. Ha gallout e c'hellit evañ an hanaf a dlean evañ
\[ha bezañ badezet eus ar vadeziant ma tlean bezañ badezet ganti\]? Int
a lavaras dezhañ: Ni a c'hell.

<span id="an_20:23">20:23</span> Lavarout a reas dezho: Gwir eo ec'h
evot va hanaf \[hag e viot badezet eus ar vadeziant am eus da vezañ
badezet ganti\]; met bezañ azezet a-zehou pe a-gleiz din, n'eo ket din
da reiñ; roet e vo d'ar re ma'z eo bet kempennet evito gant va Zad.

<span id="an_20:24">20:24</span> An dek all o vezañ klevet kement-se, a
yeas droug enno a-enep an daou vreur.

<span id="an_20:25">20:25</span> Jezuz o galvas hag a lavaras: Gouzout a
rit penaos pennoù ar pobloù a vestroni anezho, ha penaos ar re vras a
ziskouez o galloud warno.

<span id="an_20:26">20:26</span> Ne vo ket evel-se en ho touez; met piv
bennak a fello dezhañ bezañ bras en ho touez, a vo ho servijer.

<span id="an_20:27">20:27</span> Ha piv bennak a fello dezhañ bezañ ar
c'hentañ en ho touez, a vo ho mevel.

<span id="an_20:28">20:28</span> Evel-se eo deuet Mab an den, neket evit
bezañ servijet, met evit servijañ hag evit reiñ e vuhez e daspren evit
kalz.

<span id="an_20:29">20:29</span> Pa'z ejont kuit eus Jeriko, ez eas kalz
a dud war e lerc'h.

<span id="an_20:30">20:30</span> Ha setu, daou zen dall, azezet war
gostez an hent, a glevas e oa Jezuz o tremen, hag e krijont: Aotrou, Mab
David, az pez truez ouzhimp!

<span id="an_20:31">20:31</span> Ar bobl o gourdrouze, evit ober dezho
tevel; met int a grie kreñvoc'h: Mab David, az pez truez ouzhimp!

<span id="an_20:32">20:32</span> Jezuz, o chom a sav, o galvas, hag a
lavaras: Petra a fell deoc'h e rafen evidoc'h?

<span id="an_20:33">20:33</span> Hag e lavarjont dezhañ: Aotrou, ma
tigoro hon daoulagad.

<span id="an_20:34">20:34</span> O kaout truez outo, Jezuz a stokas ouzh
o daoulagad, ha raktal e kavjont ar gweled, hag e heuilhjont anezhañ.

<span id="an_21:1">21:1</span> Evel ma tostaent ouzh Jeruzalem, ha ma
voent e Betfage, tost da Venez an Olived, Jezuz a gasas daou eus e
ziskibien,

<span id="an_21:2">21:2</span> o lavarout dezho: It d'ar vourc'h a zo
dirazoc'h; kavout a reot kerkent un azenez stag hag un azen yaouank
ganti; distagit int, ha degasit int din.

<span id="an_21:3">21:3</span> Mar lavar unan bennak un dra bennak
deoc'h, respontit: An Aotrou en deus ezhomm anezho. Ha raktal o lezo da
vont.

<span id="an_21:4">21:4</span> Kement-se a c'hoarvezas evit ma vije
peurc'hraet ar pezh a oa bet lavaret gant ar profed:

<span id="an_21:5">21:5</span> Lavarit da verc'h Sion: Setu, da roue a
zeu da'z kavout, leun a zouster, ha pignet war un azen, war un azenig,
ebeul un azenez.

<span id="an_21:6">21:6</span> An diskibien a yeas hag a reas ar pezh en
devoa Jezuz gourc'hemennet dezho.

<span id="an_21:7">21:7</span> Degas a rejont an azenez hag an azenig da
Jezuz, e lakajont o dilhad warno, hag e rejont dezhañ azezañ warno.

<span id="an_21:8">21:8</span> An darn vuiañ eus an dud a astennas o
dilhad war an hent, ha re all a droc'he brankoù gwez, hag a c'holoas
ganto an hent.

<span id="an_21:9">21:9</span> Ar re a valee a-raok, hag ar re a heulie
Jezuz, a grie: Hozanna da Vab David! Benniget ra vo an hini a zeu en anv
an Aotrou! Hozanna el lec'hioù uhel meurbet!

<span id="an_21:10">21:10</span> Pa voe aet e Jeruzalem, holl gêr a voe
mantret, hag e lavarent: Piv eo hemañ?

<span id="an_21:11">21:11</span> Ar bobl a respontas: Jezuz eo, ar
profed eus Nazared e Galilea.

<span id="an_21:12">21:12</span> Jezuz, o vezañ aet e templ Doue, a
gasas kuit an holl re a werzhe hag a brene en templ; hag e tiskaras
taolioù an drokerien-arc'hant, ha kadorioù ar varc'hadourien goulmed.

<span id="an_21:13">21:13</span> Lavarout a reas dezho: Skrivet eo: Va
zi a vo galvet un ti a bedenn. Met c'hwi hoc'h eus graet anezhañ ur
c'havarn laeron.

<span id="an_21:14">21:14</span> Tud dall ha tud kamm a dostaas outañ en
templ, hag o yac'haas.

<span id="an_21:15">21:15</span> Met ar veleien vras hag ar skribed,
droug enno o welout ar burzhudoù a rae ha bugale a grie en templ:
Hozanna da Vab David,

<span id="an_21:16">21:16</span> a lavaras dezhañ: Ha klevout a rez ar
pezh a lavaront? Ya, a respontas Jezuz dezho, ha n'hoc'h eus biskoazh
lennet ar c'homzoù-mañ: Tennet ec'h eus meuleudi eus genou ar vugale hag
ar re a zo ouzh ar vronn?

<span id="an_21:17">21:17</span> Hag, o vezañ o lezet, ez eas kuit eus
kêr, evit mont da Vetania, e-lec'h ma tremenas an noz.

<span id="an_21:18">21:18</span> Da vintin, evel ma tistroe e kêr, en
devoe naon.

<span id="an_21:19">21:19</span> O welout ur wezenn-fiez war an hent, e
tostaas outi; met ne gavas enni nemet delioù, hag e lavaras dezhi: Ra ne
zeuio biken frouezh ac'hanout! Raktal, ar wezenn-fiez a sec'has.

<span id="an_21:20">21:20</span> An diskibien a welas kement-se, hag a
voe souezhet, o lavarout: Penaos eo deuet ar wezenn-fiez-se da vezañ
sec'h raktal?

<span id="an_21:21">21:21</span> Jezuz a respontas dezho: Me a lavar
deoc'h e gwirionez, mar ho pije feiz ha ma ne ziskredjec'h ket, n'eo ket
hepken ar pezh a zo bet graet d'ar wezenn-fiez e rajec'h, met pa
lavarjec'h d'ar menez-se: Sav alese hag en em daol er mor, kement-se en
em raje.

<span id="an_21:22">21:22</span> Kement a c'houlennot gant feiz dre ar
bedenn, a vo roet deoc'h.

<span id="an_21:23">21:23</span> Jezuz a yeas en templ, hag e-pad ma
kelenne, ar veleien vras hag henaourien ar bobl a zeuas da lavarout
dezhañ: Dre beseurt galloud e rez an traoù-se, ha piv en deus roet dit
ar galloud-se?

<span id="an_21:24">21:24</span> Jezuz a respontas dezho: Me a
c'houlenno ivez un dra ouzhoc'h, ha, mar respontit, e lavarin deoc'h dre
beseurt galloud e ran an traoù-se.

<span id="an_21:25">21:25</span> Badeziant Yann, a-belec'h e teue? Eus
an neñv, pe eus an dud? Int a soñje enno oc'h-unan, o lavarout: Mar
lavaromp: Eus an neñv, e lavaro: Perak eta n'hoc'h eus ket kredet ennañ?

<span id="an_21:26">21:26</span> Ha mar lavaromp: Eus an dud, e tleomp
doujañ ar bobl, rak an holl a gred e oa Yann ur profed.

<span id="an_21:27">21:27</span> Neuze e respontjont da Jezuz: N'ouzomp
ket. Hag eñ a lavaras dezho d'e dro: Ha me kennebeut, ne lavarin ket
deoc'h dre beseurt galloud e ran an traoù-se.

<span id="an_21:28">21:28</span> Petra a soñjit? Un den en devoa daou
vab; o vont etrezek an hini kentañ, e lavaras dezhañ: Va mab, kae hiziv
da labourat em gwinieg.

<span id="an_21:29">21:29</span> Eñ a respontas: Ne din ket. Goude-se, e
teuas keuz dezhañ, hag ez eas.

<span id="an_21:30">21:30</span> Dont a reas ivez etrezek egile, hag e
lavaras dezhañ ar memes tra. Hag hemañ a respontas: Mont a ran, aotrou;
met ne deas ket.

<span id="an_21:31">21:31</span> Pehini anezho o-daou en deus graet
bolontez e dad? Int a lavaras dezhañ: An hini kentañ. Jezuz a lavaras
dezho: Me a lavar deoc'h e gwirionez, penaos ar bublikaned hag ar
merc'hed a vuhez fall ho tiaraogo e rouantelezh Doue.

<span id="an_21:32">21:32</span> Rak Yann a zo deuet d'ho kavout dre
hent ar reizhder, ha n'hoc'h eus ket kredet ennañ. Met ar bublikaned hag
ar merc'hed a vuhez fall o deus kredet ennañ. Ha c'hwi, goude bezañ
gwelet kement-se, n'hoc'h eus ket bet keuz evit krediñ ennañ.

<span id="an_21:33">21:33</span> Selaouit ur barabolenn all. Bez' e oa
un den penn-tiegezh hag a blantas ur winieg, a reas ur c'harzh en-dro
dezhi, a gleuzias enni ur wask, hag a savas enni un tour; neuze e
feurmas anezhi da winierien, hag ez eas en ur vro all.

<span id="an_21:34">21:34</span> Da amzer ar frouezh e kasas e
servijerien etrezek ar winierien, evit resev frouezh e winieg.

<span id="an_21:35">21:35</span> Met ar winierien, o vezañ kroget er
servijerien, a gannas unan, a lazhas egile, hag a veinatas an trede.

<span id="an_21:36">21:36</span> Kas a reas adarre servijerien all, kalz
muioc'h eget ar re gentañ, hag e rejont dezho ar memes tra.

<span id="an_21:37">21:37</span> Da ziwezhañ, e kasas dezho e vab, o
lavarout: Doujañ a raint va mab.

<span id="an_21:38">21:38</span> Met ar winierien, pa weljont ar mab, a
lavaras etrezo: Setu an heritour; deuit, lazhomp eñ, ha kemeromp e
heritaj.

<span id="an_21:39">21:39</span> Hag o vezañ kroget ennañ, e taoljont
anezhañ er-maez eus ar winieg, hag en lazhjont.

<span id="an_21:40">21:40</span> Bremañ, pa zeuio mestr ar winieg, petra
a raio d'ar winierien-se?

<span id="an_21:41">21:41</span> Respont a rejont dezhañ: Distrujañ a
raio en un doare reuzeudik an dud drouk-se, hag e feurmo e winieg da
winierien all a roio dezhañ he frouezh en o amzer.

<span id="an_21:42">21:42</span> Jezuz a lavaras dezho: Ha n'hoc'h eus
biskoazh lennet er Skriturioù: Ar maen taolet kuit gant ar re a vañsone,
a zo deuet da vezañ penn ar c'horn. Kement-se a zo bet graet gant an
Aotrou, hag un dra marzhus eo d'hon daoulagad?

<span id="an_21:43">21:43</span> Setu perak e lavaran deoc'h, penaos
rouantelezh Doue a vo lamet diganeoc'h, ha roet d'ur bobl a roio ar
frouezh anezhi.

<span id="an_21:44">21:44</span> An hini a gouezho war ar maen-se a vo
brevet, ha flastret e vo an hini ma kouezho warnañ.

<span id="an_21:45">21:45</span> Goude bezañ klevet e barabolennoù, ar
veleien vras hag ar farizianed a anavezas mat e oa anezho eo e komze
Jezuz,

<span id="an_21:46">21:46</span> hag e klaskjont kregiñ ennañ, met aon o
devoa rak ar bobl a gemere anezhañ evit ur profed.

<span id="an_22:1">22:1</span> Jezuz o komz, a lavaras a-nevez dezho dre
barabolennoù:

<span id="an_22:2">22:2</span> Rouantelezh an neñvoù a zo heñvel ouzh ur
roue hag a reas ur goan-eured evit e vab.

<span id="an_22:3">22:3</span> Kas a reas e vevelien da c'hervel ar re a
oa bet pedet d'an eured; met ne felle ket dezho dont.

<span id="an_22:4">22:4</span> Kas a reas adarre mevelien all, en ur
lavarout: Lavarit d'ar re a zo bet pedet: Setu, va lein am eus fichet,
lazhet em eus va ejened ha va loened lard, pep tra a zo prest, deuit
d'an eured.

<span id="an_22:5">22:5</span> Met ne rejont van ebet ouzh kement-se,
hag ez ejont, unan d'e bark, unan all d'e genwerzh,

<span id="an_22:6">22:6</span> ha re all a grogas en e vevelien, o
gwallgasas hag o lazhas.

<span id="an_22:7">22:7</span> Ar roue a yeas droug ennañ, hag o vezañ
kaset e soudarded, e lakaas da vervel al lazherien-se, hag e tevas o
c'hêr.

<span id="an_22:8">22:8</span> Neuze e lavaras d'e vevelien: An eured a
zo prest, met ar re a oa bet pedet dezhi ne oant ket din anezhi.

<span id="an_22:9">22:9</span> It eta er c'hroazhentoù, ha galvit d'an
eured an holl re a gavot.

<span id="an_22:10">22:10</span> E vevelien, o vezañ aet dre an hentoù,
a zastumas kement a gavjont, mat ha fall, ha sal an eured a voe leuniet
gant tud ouzh taol.

<span id="an_22:11">22:11</span> Ar roue, o vezañ deuet evit gwelout ar
re a oa ouzh taol, a welas eno un den n'en devoa ket gwisket un dilhad
eured.

<span id="an_22:12">22:12</span> Lavarout a reas dezhañ: Va mignon,
penaos out deuet amañ hep kaout un dilhad eured? Eñ a chomas mut.

<span id="an_22:13">22:13</span> Neuze ar roue a lavaras d'ar vevelien:
Ereit e zaouarn hag e dreid, ha taolit eñ en deñvalijenn a-ziavaez,
e-lec'h ma vo goueladegoù ha grigoñsadegoù-dent.

<span id="an_22:14">22:14</span> Rak kalz a zo galvet, met nebeut a zo
dibabet.

<span id="an_22:15">22:15</span> Neuze ar farizianed a yeas d'en em
guzuliañ war an doare d'e dapout en e gomzoù.

<span id="an_22:16">22:16</span> Kas a rejont d'e gavout o diskibien
gant an herodianed, da lavarout dezhañ: Mestr, gouzout a reomp penaos
out gwirion ha penaos e kelennez hent Doue hervez ar wirionez, hep ober
van eus den ebet, rak ne sellez ket ouzh diavaez an dud.

<span id="an_22:17">22:17</span> Lavar deomp eta petra a soñjez: Ha
dleet eo paeañ ar gwir da Gezar, pe n'eo ket?

<span id="an_22:18">22:18</span> Met Jezuz, oc'h anavezout o fallentez,
a lavaras dezho: Perak e temptit ac'hanon, pilpouzed?

<span id="an_22:19">22:19</span> Diskouezit din ar moneiz ma vez paeet
ar gwir gantañ. Hag e rojont dezhañ un diner.

<span id="an_22:20">22:20</span> Goulenn a reas outo: Eus piv eo ar
skeud hag ar skrid-mañ?

<span id="an_22:21">22:21</span> Int a lavaras dezhañ: Eus Kezar. Neuze
e lavaras dezho: Roit eta da Gezar ar pezh a zo da Gezar, ha da Zoue ar
pezh a zo da Zoue.

<span id="an_22:22">22:22</span> Souezhet eus ar pezh a glevjont, e
lezjont anezhañ hag ez ejont kuit.

<span id="an_22:23">22:23</span> An hevelep devezh, ar sadukeiz, hag a
lavar n'eus ket a adsavidigezh a varv, a zeuas da gavout Jezuz, hag a
reas outañ ar goulenn-mañ:

<span id="an_22:24">22:24</span> Mestr, Moizez en deus lavaret: Mar marv
unan bennak hep bugale, e vreur a zimezo d'e intañvez, evit sevel lignez
d'e vreur.

<span id="an_22:25">22:25</span> Bez' e oa en hon touez seizh breur. An
hini kentañ a zimezas hag a varvas; hag evel n'en devoa ket a vugale, e
lezas e wreg d'e vreur.

<span id="an_22:26">22:26</span> En hevelep doare e c'hoarvezas gant an
eil, an trede, betek ar seizhvet.

<span id="an_22:27">22:27</span> Ha d'an diwezhañ-holl, ar wreg a varvas
ivez.

<span id="an_22:28">22:28</span> Da behini ar seizh-se e vo gwreg, en
adsavidigezh a varv? Rak eo bet dezho holl.

<span id="an_22:29">22:29</span> Jezuz, a respontas dezho: En dallentez
oc'h, dre n'anavezit ket ar Skriturioù, na galloud Doue.

<span id="an_22:30">22:30</span> Rak en adsavidigezh a varv, ar wazed
n'o devo ket a wragez, nag ar gwragez a ezhec'h, met bez' e vint evel
aeled Doue en neñv.

<span id="an_22:31">22:31</span> Met diwar-benn an adsavidigezh a varv,
ha n'hoc'h eus ket lennet ar pezh en deus Doue lavaret deoc'h:

<span id="an_22:32">22:32</span> Me eo Doue Abraham, Doue Izaak, ha Doue
Jakob? Doue n'eo ket Doue ar re varv, met Doue ar re vev.

<span id="an_22:33">22:33</span> Ar bobl a selaoue, hag a voe souezhet
gant kelennadurezh Jezuz.

<span id="an_22:34">22:34</span> Ar farizianed, o vezañ klevet penaos en
devoa lakaet da devel ar sadukeiz, en em zastumas,

<span id="an_22:35">22:35</span> hag unan anezho, doktor eus al lezenn,
a reas ar goulenn-mañ outañ, evit e demptañ:

<span id="an_22:36">22:36</span> Mestr, pehini eo ar brasañ gourc'hemenn
eus al lezenn?

<span id="an_22:37">22:37</span> Jezuz a respontas dezhañ: Karout a ri
an Aotrou da Zoue, eus da holl galon, eus da holl ene, hag eus da holl
soñj.

<span id="an_22:38">22:38</span> Hennezh eo ar c'hentañ hag ar brasañ
eus ar gourc'hemennoù.

<span id="an_22:39">22:39</span> Ha setu an eil a zo heñvel outañ:
Karout a ri da nesañ eveldout da-unan.

<span id="an_22:40">22:40</span> Eus an daou c'hourc'hemenn-se, e talc'h
an holl lezenn hag ar brofeded.

<span id="an_22:41">22:41</span> Evel ma oa ar farizianed en em
zastumet, Jezuz a reas ur goulenn outo,

<span id="an_22:42">22:42</span> o lavarout: Petra a soñjit eus ar
C'hrist? Da biv eo mab? Int a lavaras dezhañ: Da Zavid.

<span id="an_22:43">22:43</span> Jezuz a lavaras dezho: Penaos eta e
c'halv David anezhañ, dre ar Spered, e Aotrou, pa lavar:

<span id="an_22:44">22:44</span> An Aotrou en deus lavaret da'm Aotrou:
Azez a-zehou din, betek ma em bo graet eus da enebourien ur skabell
dindan da dreid.

<span id="an_22:45">22:45</span> Mar galv eta David e-unan anezhañ
Aotrou, penaos eo-eñ e vab?

<span id="an_22:46">22:46</span> Ha den ne c'hellas respont ur ger
dezhañ. Adalek an deiz-se, hini ne gredas mui ober goulenn ebet outañ.

<span id="an_23:1">23:1</span> Neuze Jezuz, o komz d'ar bobl ha d'e
ziskibien, a lavaras:

<span id="an_23:2">23:2</span> Ar skribed hag ar farizianed a zo azezet
war gador Moizez.

<span id="an_23:3">23:3</span> Grit eta ha mirit kement a lavaront
deoc'h; met na rit ket hervez o oberoù. Rak e lavaront, met ne reont
ket.

<span id="an_23:4">23:4</span> Eren a reont bec'hioù pounner ha diaes da
zougen, ha o lakaont war divskoaz an dud, met ne fell ket dezho stekiñ
outo gant o biz.

<span id="an_23:5">23:5</span> O holl oberoù a reont evit bezañ gwelet
gant an dud. Evel-se eo, o deus fulakterioù ledan ha pempilhoù hir ouzh
o dilhad;

<span id="an_23:6">23:6</span> karout a reont ar plasoù kentañ er
festoù, hag ar c'hadorioù kentañ er sinagogennoù;

<span id="an_23:7">23:7</span> karout a reont bezañ saludet er
marc'hallac'hoù, ha bezañ galvet gant an dud: Mestr, Mestr.

<span id="an_23:8">23:8</span> Met c'hwi, na rit ket ho kervel mestr,
rak unan hepken eo ho Mestr, \[ar C'hrist,\] ha c'hwi holl a zo
breudeur.

<span id="an_23:9">23:9</span> Na c'halvit den war an douar ho tad, rak
unan hepken eo ho Tad, an hini a zo en neñvoù.

<span id="an_23:10">23:10</span> Na rit ket ho kervel renerien, rak unan
hepken eo ho Rener, ar C'hrist

<span id="an_23:11">23:11</span> An hini brasañ en ho touez a vo ho
servijer.

<span id="an_23:12">23:12</span> Rak piv bennak en em uhela a vo
izelaet, ha piv bennak en em izela a vo uhelaet.

<span id="an_23:13">23:13</span> Gwalleur deoc'h, skribed ha farizianed,
pilpouzed! Abalamour ma serrit rouantelezh an neñvoù ouzh an dud, n'oc'h
ket hoc'h-unan aet e-barzh, hag hoc'h eus c'hoazh harzet da vont e-barzh
ar re a garje bezañ aet.

<span id="an_23:14">23:14</span> Gwalleur deoc'h, skribed ha farizianed,
pilpouzed! Abalamour ma dismantrit tiez an intañvezed, hag e rit evit ar
gweled pedennoù hir; abalamour da-se, e viot barnet garvoc'h.

<span id="an_23:15">23:15</span> Gwalleur deoc'h, skribed ha farizianed,
pilpouzed! Rak redek a rit dre ar mor hag an douar evit ober ur
prozelit, ha, pa hoc'h eus e c'hounezet, e rit anezhañ ur mab-ifern div
wech gwashoc'h egedoc'h.

<span id="an_23:16">23:16</span> Gwalleur deoc'h, renerien dall!
Lavarout a rit: Mar tou unan bennak dre an templ, se n'eo netra; met mar
tou unan bennak dre aour an templ, hennezh a dle derc'hel e gomz.

<span id="an_23:17">23:17</span> Tud diskiant ha dall! Pehini eo ar
brasañ, an aour, pe an templ a santela an aour-se?

<span id="an_23:18">23:18</span> Lavarout a rit c'hoazh: Mar tou unan
bennak dre an aoter, se n'eo netra; met mar tou unan bennak dre ar prof
a zo war an aoter, hennezh a dle derc'hel e gomz.

<span id="an_23:19">23:19</span> Tud dall! Pehini eo ar brasañ, ar prof,
pe an aoter a santela ar prof-se?

<span id="an_23:20">23:20</span> An neb a dou dre an aoter, a dou dre an
aoter ha dre gement a zo warni;

<span id="an_23:21">23:21</span> an neb a dou dre an templ, a dou dre an
templ ha dre an Hini a chom ennañ;

<span id="an_23:22">23:22</span> hag an neb a dou dre an neñv, a dou dre
dron Doue ha dre an Hini a zo azezet warnañ.

<span id="an_23:23">23:23</span> Gwalleur deoc'h, skribed ha farizianed,
pilpouzed! Abalamour ma paeit an deog war ar vent, war an aned, ha war
ar c'houmin, hag e lezit a-gostez ar pezh a zo ar muiañ talvoudek el
lezenn, ar reizhder, an drugarez hag al lealded. Ar re-se a oa an traoù
a dleec'h d'ober, hep koulskoude dilezel ar re all.

<span id="an_23:24">23:24</span> Renerien dall! Silañ a rit ar fubuenn,
hag e lonkit ar c'hañval.

<span id="an_23:25">23:25</span> Gwalleur deoc'h, skribed ha farizianed,
pilpouzed! Abalamour ma naetait diavaez an hanaf hag ar plad, met en
diabarzh oc'h leun a laeroñsi hag a zireizhder.

<span id="an_23:26">23:26</span> Farizian dall! Naeta da gentañ an
diabarzh eus an hanaf hag eus ar plad, evit ma teuio ivez an diavaez da
vezañ naet.

<span id="an_23:27">23:27</span> Gwalleur deoc'h, skribed ha farizianed,
pilpouzed! Abalamour ma'z oc'h heñvel ouzh bezioù gwennet, en em
ziskouez kaer en diavaez, hag a zo leun a eskern tud varv hag a bep
dic'hlanded en diabarzh.

<span id="an_23:28">23:28</span> Evel-se c'hwi ivez, en diavaez, en em
ziskouez reizh d'an dud, met en diabarzh, oc'h leun a bilpouzerezh hag a
zireizhder.

<span id="an_23:29">23:29</span> Gwalleur deoc'h, skribed ha farizianed,
pilpouzed! Abalamour ma savit bezioù d'ar brofeded ha ma vravait bezioù
an dud reizh,

<span id="an_23:30">23:30</span> en ur lavarout: Mar vijemp bet en amzer
hon tadoù, ne vijemp ket en em unanet ganto da skuilh gwad ar brofeded.

<span id="an_23:31">23:31</span> Testiñ a rit evel-se, a-enep deoc'h
hoc'h-unan, penaos oc'h mibien ar re o deus lazhet ar brofeded.

<span id="an_23:32">23:32</span> Leuniañ a rit eta muzul ho tadoù.

<span id="an_23:33">23:33</span> Naered, lignez a naered-gwiber, penaos
e tec'hot diouzh kastiz ar gehenn?

<span id="an_23:34">23:34</span> Setu perak e kasan deoc'h profeded, tud
fur ha skribed; lazhañ hag stagañ ouzh ar groaz a reot darn, skourjezañ
a reot darn all en ho sinagogennoù, hag argas a reot anezho eus an eil
kêr d'eben,

<span id="an_23:35">23:35</span> evit ma kouezho warnoc'h an holl wad
reizh a zo bet skuilhet war an douar, adalek gwad Abel, an hini reizh,
betek gwad Zakaria, mab Barakia, hoc'h eus lazhet etre an templ hag an
aoter.

<span id="an_23:36">23:36</span> Me a lavar deoc'h e gwirionez,
kement-se holl a gouezho war ar rummad-mañ.

<span id="an_23:37">23:37</span> Jeruzalem, Jeruzalem, te hag a lazh ar
brofeded, hag a veinata ar re a zo kaset dit, pet gwech em eus
c'hoantaet dastum da vugale, evel ma tastum ar yar he foñsined dindan he
divaskell, ha n'eo ket bet fellet deoc'h!

<span id="an_23:38">23:38</span> Setu, ho ti a ya da chom hep den,

<span id="an_23:39">23:39</span> rak me a lavar deoc'h, ne'm gwelot mui
pelloc'h, betek ma lavarot: Ra vo benniget an hini a zeu en anv an
Aotrou.

<span id="an_24:1">24:1</span> Evel ma'z ae Jezuz kuit eus an templ, e
ziskibien a dostaas outañ, evit diskouez dezhañ savadurioù bras an
templ.

<span id="an_24:2">24:2</span> Met eñ a lavaras dezho: Ha gwelout a rit
an holl draoù-se? Me en lavar deoc'h e gwirionez, ne chomo ket anezho
amañ maen war vaen na vo diskaret.

<span id="an_24:3">24:3</span> Hag evel ma oa azezet war Venez an
Olived, an diskibien a dostaas outañ, a-du, o lavarout: Lavar deomp
pegoulz e c'hoarvezo kement-se, ha pehini e vo ar sin eus da zonedigezh
hag eus fin ar bed?

<span id="an_24:4">24:4</span> Jezuz a respontas dezho: Diwallit na
dromplfe den ac'hanoc'h.

<span id="an_24:5">24:5</span> Rak meur a hini a zeuio dindan va anv, o
lavarout: Me eo ar C'hrist; hag e tromplint kalz a dud.

<span id="an_24:6">24:6</span> Klevout a reot komz eus brezelioù, ha
brud eus brezelioù, lakait evezh na vefec'h spontet; rak ret eo e teufe
an traoù-se, met kement-se ne vo ket c'hoazh ar fin.

<span id="an_24:7">24:7</span> Rak ur bobl a savo a-enep ur bobl all,
hag ur rouantelezh a-enep ur rouantelezh all; hag e vo e meur a lec'h,
naonegezhioù, \[bosennoù\] ha krenoù-douar;

<span id="an_24:8">24:8</span> an traoù-mañ ne vo nemet ar penn-kentañ
eus ar gloazioù.

<span id="an_24:9">24:9</span> Neuze e roint ac'hanoc'h evit bezañ
poaniet, hag e lazhint ac'hanoc'h, hag e viot kasaet gant an holl
bobloù, abalamour da'm anv.

<span id="an_24:10">24:10</span> Neuze ivez, meur a hini a gouezho, en
em drubardo, hag en em gasaio an eil egile.

<span id="an_24:11">24:11</span> Kalz a fals-profeded a savo, hag a
dromplo kalz a dud.

<span id="an_24:12">24:12</span> Dre ma vo kresket an direizhder,
karantez meur a hini a yenaio.

<span id="an_24:13">24:13</span> Met an hini a gendalc'ho betek ar fin,
a vo salvet.

<span id="an_24:14">24:14</span> An Aviel-mañ eus ar rouantelezh a vo
prezeget er bed a-bezh, evit reiñ testeni d'an holl bobloù; neuze e
teuio ar fin.

<span id="an_24:15">24:15</span> Dre-se, pa welot an euzhusted eus ar
glac'har, m'en deus komzet ar profed Daniel anezhi, deuet el lec'h
santel (ra gompreno an neb a lenn),

<span id="an_24:16">24:16</span> neuze ar re a vo e Judea, ra dec'hint
war ar menezioù,

<span id="an_24:17">24:17</span> an hini a vo war an doenn, ra ne
ziskenno ket da gemer ar pezh a zo en e di,

<span id="an_24:18">24:18</span> hag an hini a vo er parkeier, ra ne
zistroio ket a-dreñv da gemer e vantell.

<span id="an_24:19">24:19</span> Gwalleur d'ar gwragez brazez, ha d'ar
magerezed en deizioù-se!

<span id="an_24:20">24:20</span> Pedit evit na erruo ket ho tec'h er
goañv, nag e deiz ar sabad.

<span id="an_24:21">24:21</span> Rak bez' e vo neuze ur glac'har ken
bras, evel n'eus ket bet adalek penn-kentañ ar bed betek vremañ, ha ne
vo biken.

<span id="an_24:22">24:22</span> Ha ma ne vije ket bet berraet an
deizioù-se, den ebet ne vije salvet; met abalamour d'ar re zibabet, an
deizioù-se a vo berraet.

<span id="an_24:23">24:23</span> Neuze, mar lavar unan bennak deoc'h:
Setu, ar C'hrist a zo amañ, pe aze, na gredit ket.

<span id="an_24:24">24:24</span> Rak fals-kristed ha fals-profeded a
savo; hag e raint sinoù ha burzhudoù da dromplañ, ma vije gallet, zoken
ar re zibabet.

<span id="an_24:25">24:25</span> Setu, em eus e lavaret deoc'h a-raok.

<span id="an_24:26">24:26</span> Mar lavarer eta deoc'h: Setu, emañ el
lec'h distro, n'it ket; setu, emañ er c'hambroù, na gredit ket.

<span id="an_24:27">24:27</span> Rak, evel ma teu al luc'hedenn eus ar
sav-heol ha ma he gweler betek ar c'huzh-heol, evel-se e vo donedigezh
Mab an den.

<span id="an_24:28">24:28</span> E pep lec'h bennak ma vo ar c'horf
marv, eno en em zastumo an erered.

<span id="an_24:29">24:29</span> Raktal goude an deizioù a
c'hlac'har-mañ, an heol a vo teñvalaet, al loar ne roio ket he
sklêrijenn, ar stered a gouezho eus an oabl, ha galloudoù an neñv a vo
brañsellet.

<span id="an_24:30">24:30</span> Neuze sin Mab an den en em ziskouezo en
neñv, holl bobloù an douar a glemmo en ur skeiñ war boull o c'halon, hag
e welint Mab an den o tont war goabr an neñv, gant ur galloud hag ur
gloar bras;

<span id="an_24:31">24:31</span> Eñ a gaso e aeled gant an trompilh
tregernus, da zastum e re zibabet eus ar pevar avel, adalek ur penn eus
an neñv betek ur penn all.

<span id="an_24:32">24:32</span> Deskit dre barabolenn ar wezenn-fiez:
pa zeu he brankoù da vezañ tener hag he delioù da vountañ, ec'h anavezit
eo tost an hañv;

<span id="an_24:33">24:33</span> evel-se ivez, pa welot kement-se oc'h
erruout, gouezit Mab an den a zo tost, hag ouzh an nor.

<span id="an_24:34">24:34</span> Me a lavar deoc'h e gwirionez, penaos
ar rummad-mañ ne dremeno ket, ken na vo c'hoarvezet an holl draoù-se.

<span id="an_24:35">24:35</span> An neñv hag an douar a dremeno, met va
gerioù ne dremenint ket.

<span id="an_24:36">24:36</span> Evit ar pezh a sell ouzh an deiz hag an
eur, den n'o anavez, nag aeled an neñv, nag ar Mab, met an Tad hepken.

<span id="an_24:37">24:37</span> Ar pezh a c'hoarvezas en amzer Noe,
evel-se a c'hoarvezo ivez da zonedigezh Mab an den;

<span id="an_24:38">24:38</span> rak en deizioù a-raok an dour-beuz, an
dud a zebre hag a eve, en em zimeze hag a zimeze o bugale, betek an deiz
ma'z eas Noe en arc'h,

<span id="an_24:39">24:39</span> hag ne ouezjont netra ken a zeuas an
dour-beuz d'o c'has holl gantañ; evel-se e vo ivez da zonedigezh Mab an
den.

<span id="an_24:40">24:40</span> Neuze, e vo daou zen en ur park, unan a
vo kemeret hag egile lezet,

<span id="an_24:41">24:41</span> e vo div wreg o valañ en ur vilin, unan
a vo kemeret hag eben lezet.

<span id="an_24:42">24:42</span> Chomit dihun eta, rak n'ouzoc'h ket da
bet eur e teuio hoc'h Aotrou.

<span id="an_24:43">24:43</span> Gouezit mat, ma anavezfe mestr an ti da
bet beilhadenn eus an noz e tlefe ar laer dont, e chomfe dihun ha ne
lezfe ket toullañ e di.

<span id="an_24:44">24:44</span> Dre-se, c'hwi ivez, en em zalc'hit
prest, rak Mab an den a zeuio d'an eur na soñjit ket.

<span id="an_24:45">24:45</span> Piv eo eta ar mevel feal ha poellek a
zo bet lakaet gant e aotrou war e dud, evit reiñ dezho boued en amzer
dereat?

<span id="an_24:46">24:46</span> Eürus ar mevel-se, pa zeuio en-dro e
aotrou, mar bez kavet gantañ oc'h ober evel-se!

<span id="an_24:47">24:47</span> Me a lavar deoc'h e gwirionez, e lakaat
a raio war e holl vadoù.

<span id="an_24:48">24:48</span> Met, mar deo drouk ar mevel-se, ha ma
lavar en e galon: Va aotrou a zale da zont en-dro,

<span id="an_24:49">24:49</span> ha ma teu da skeiñ gant e genseurted,
ha da zebriñ ha da evañ gant ar vezvierien,

<span id="an_24:50">24:50</span> aotrou ar mevel-se a zeuio d'an deiz na
c'hortozo ket ha d'an eur ne ouezo ket,

<span id="an_24:51">24:51</span> hag e tispenno anezhañ, hag e roio
dezhañ e lod gant ar bilpouzed; eno eo, e vo goueladegoù ha
grigoñsadegoù-dent.

<span id="an_25:1">25:1</span> Neuze, rouantelezh an neñvoù a vo heñvel
ouzh dek gwerc'hez a gemer o lampoù ganto, hag a ya da ziaraogiñ ar
pried.

<span id="an_25:2">25:2</span> Pemp anezho a oa diskiant, ha pemp a oa
fur.

<span id="an_25:3">25:3</span> Ar re ziskiant, en ur gemer o lampoù, ne
gemerjont ket a eoul ganto.

<span id="an_25:4">25:4</span> Ar re fur a gemeras eoul en o fodoù, gant
o lampoù.

<span id="an_25:5">25:5</span> Evel ma talee ar pried da zont, e
voredjont holl hag e kouskjont.

<span id="an_25:6">25:6</span> Met, war-dro hanternoz, e voe klevet ur
griadenn: Setu ar pried a zeu, it en e raok!

<span id="an_25:7">25:7</span> Neuze an holl werc'hezed-se a savas hag a
fichas o lampoù.

<span id="an_25:8">25:8</span> Ar re ziskiant a lavaras d'ar re fur:
Roit deomp eus hoc'h eoul, rak hol lampoù a ya da vougañ.

<span id="an_25:9">25:9</span> Met ar re fur a respontas: Gant aon n'hor
befe ket a-walc'h evidomp hag evidoc'h, it kentoc'h da gavout ar re a
werzh, ha prenit evidoc'h.

<span id="an_25:10">25:10</span> E-pad ma'z aent da brenañ, e teuas ar
pried; ar re a oa prest a zeuas gantañ d'an eured, hag e voe serret an
nor.

<span id="an_25:11">25:11</span> Goude-se e teuas ivez ar gwerc'hezed
all, hag e lavarjont: Aotrou, aotrou, digor deomp!

<span id="an_25:12">25:12</span> Met eñ a respontas: Me a lavar deoc'h e
gwirionez, n'anavezan ket ac'hanoc'h.

<span id="an_25:13">25:13</span> Chomit dihun eta, rak n'ouzoc'h nag an
deiz nag an eur \[ma teuio Mab an den en-dro\].

<span id="an_25:14">25:14</span> Rak heñvel eo ouzh un den a yeas en ur
vro bell, a c'halvas e servijerien, hag a lakaas e vadoù etre o daouarn.

<span id="an_25:15">25:15</span> Reiñ a reas pemp talant da unan, daou
da unan all, unan da unan all, da bep hini hervez e c'halloud.

<span id="an_25:16">25:16</span> Neuze, an hini en devoa resevet ar pemp
talant, a yeas hag o lakaas da dalvezout, hag a c'hounezas pemp talant
all.

<span id="an_25:17">25:17</span> En hevelep doare, an hini en devoa
resevet daou dalant, a c'hounezas daou all.

<span id="an_25:18">25:18</span> Met an hini en devoa resevet unan, a
yeas d'ober un toull en douar hag a guzhas arc'hant e aotrou.

<span id="an_25:19">25:19</span> Pell amzer goude, mestr ar
servijerien-mañ a zistroas, hag e reas o c'hont ganto.

<span id="an_25:20">25:20</span> An hini en devoa resevet pemp talant, a
zeuas hag a zegasas pemp talant all, en ur lavarout: Aotrou, pemp talant
ac'h eus roet din, setu pemp talant all am eus gounezet ouzhpenn.

<span id="an_25:21">25:21</span> E vestr a lavaras dezhañ: Mat eo,
servijer mat ha leal; dre ma'z out bet leal war nebeut a dra, da lakaat
a rin war galz; kae e-barzh levenez da aotrou.

<span id="an_25:22">25:22</span> An hini en devoa resevet daou dalant a
zeuas ivez hag a lavaras: Aotrou, daou dalant ac'h eus roet din, setu
daou dalant all am eus gounezet ouzhpenn.

<span id="an_25:23">25:23</span> E vestr a lavaras dezhañ: Mat eo,
servijer mat ha leal; dre ma'z out bet leal war nebeut a dra, da lakaat
a rin war galz; kae e-barzh levenez da aotrou.

<span id="an_25:24">25:24</span> An hini n'en devoa resevet nemet un
talant, a zeuas ivez hag a lavaras: Aotrou, gouzout a ran penaos out un
den didruez, penaos e vedez e-lec'h na'c'h eus ket hadet, hag e tastumez
e-lec'h na'c'h eus ket strewet;

<span id="an_25:25">25:25</span> hag e teuas aon din, hag on aet da
guzhat da dalant en douar; setu, e roan dit ar pezh a zo dit.

<span id="an_25:26">25:26</span> Met e aotrou a respontas dezhañ:
Servijer fall ha diegus, gouzout a ouies penaos e vedan e-lec'h na'm eus
ket hadet, hag e tastuman e-lec'h na'm eus ket strewet;

<span id="an_25:27">25:27</span> dleout a rajes eta reiñ va arc'hant
d'ar vankerien, ha pa vijen deuet en-dro, em bije tennet va arc'hant
gant ar c'hampi.

<span id="an_25:28">25:28</span> Lamit eta e dalant digantañ, hag roit
eñ d'an hini en deus dek talant.

<span id="an_25:29">25:29</span> Rak roet e vo d'an neb en deus, hag en
devo a fonn; met an hini n'en deus ket, e vo lamet digantañ memes ar
pezh en deus.

<span id="an_25:30">25:30</span> Ha taolit ar servijer didalvoud-se en
deñvalijenn a-ziavaez, e-lec'h ma vo goueladegoù ha grigoñsadegoù-dent.

<span id="an_25:31">25:31</span> Pa zeuio Mab an den en e c'hloar, gant
an holl aeled, ec'h azezo war dron e c'hloar.

<span id="an_25:32">25:32</span> An holl bobloù a vo dastumet dirazañ,
hag e tispartio an eil diouzh egile, evel ma tisparti ar mesaer an
deñved diouzh ar bouc'hed.

<span id="an_25:33">25:33</span> Lakaat a raio an deñved a-zehou dezhañ,
hag ar bouc'hed a-gleiz.

<span id="an_25:34">25:34</span> Neuze ar Roue a lavaro d'ar re a vo
a-zehou dezhañ: Deuit, c'hwi a zo benniget gant va Zad, bezit perc'henn
war ar rouantelezh a zo bet kempennet evidoc'h adalek krouidigezh ar
bed;

<span id="an_25:35">25:35</span> rak naon am eus bet, ha roet hoc'h eus
din da zebriñ; sec'hed am eus bet, ha roet hoc'h eus din da evañ;
diavaeziad on bet, ha va degemeret hoc'h eus;

<span id="an_25:36">25:36</span> en noazh e oan, ha va gwisket hoc'h
eus; klañv e oan, ha deuet oc'h da'm gwelout; er prizon e oan, ha deuet
oc'h da'm c'havout.

<span id="an_25:37">25:37</span> Neuze ar re reizh a responto dezhañ, o
lavarout: Aotrou, pegoulz hon eus da welet o kaout naon hag hon eus roet
dit da zebriñ, pe o kaout sec'hed hag hon eus roet dit da evañ?

<span id="an_25:38">25:38</span> Pegoulz hon eus da welet diavaeziad hag
hon eus da zegemeret, pe en noazh hag hon eus da wisket?

<span id="an_25:39">25:39</span> Pegoulz hon eus da welet klañv, pe er
prizon, hag hon eus deuet da'z kavout?

<span id="an_25:40">25:40</span> Hag ar Roue a responto dezho: Me a
lavar deoc'h e gwirionez, bep gwech ma hoc'h eus graet kement-se
e-keñver unan eus ar re zisterañ eus va breudeur, hoc'h eus graet an
dra-se din.

<span id="an_25:41">25:41</span> Neuze e lavaro d'ar re a vo a-gleiz
dezhañ: Tec'hit diouzhin, tud villiget, it en tan peurbadus a zo bet
kempennet evit an diaoul hag e aeled;

<span id="an_25:42">25:42</span> rak naon am eus bet, ha n'hoc'h eus ket
roet din da zebriñ; sec'hed am eus bet, ha n'hoc'h eus ket roet din da
evañ;

<span id="an_25:43">25:43</span> diavaeziad on bet, ha n'hoc'h eus ket
va degemeret; en noazh e oan, ha n'hoc'h eus ket va gwisket; klañv hag
er prizon e oan, ha n'oc'h ket deuet da'm gwelout.

<span id="an_25:44">25:44</span> Neuze int a responto dezhañ, o
lavarout: Aotrou, pegoulz hon eus da welet o kaout naon, pe sec'hed,
diavaeziad, pe en noazh, klañv, pe er prizon, ha n'hon eus ket da
sikouret?

<span id="an_25:45">25:45</span> Hag e responto dezho: Me a lavar deoc'h
e gwirionez, bep gwech ma n'hoc'h eus ket graet kement-se e-keñver unan
eus ar re zisterañ-se, n'hoc'h eus ket graet an dra-se em c'heñver.

<span id="an_25:46">25:46</span> Hag ar re-mañ a yelo er c'hastiz
peurbadus, met ar re reizh er vuhez peurbadus.

<span id="an_26:1">26:1</span> Goude m'en devoe Jezuz peurlavaret an
holl gomzoù-se, e lavaras d'e ziskibien:

<span id="an_26:2">26:2</span> Gouzout a rit emañ ar Pask a-benn daou
zevezh, ha Mab an den a vo gwerzhet evit bezañ staget ouzh ar groaz.

<span id="an_26:3">26:3</span> Neuze ar veleien vras, ar skribed hag
henaourien ar bobl en em zastumas e porzh ar beleg-meur, anvet Kaifaz,

<span id="an_26:4">26:4</span> hag en em guzuilhjont evit gouzout penaos
kregiñ e Jezuz dre droidell hag e lakaat d'ar marv.

<span id="an_26:5">26:5</span> Met e lavarent: Arabat e vefe e-pad ar
gouel, gant aon na savfe un drubuilh bennak e-touez ar bobl.

<span id="an_26:6">26:6</span> Jezuz, o vezañ e Betania e ti Simon al
lovr,

<span id="an_26:7">26:7</span> ur wreg a zeuas d'e gavout gant ul lestr
alabastr leun a c'hwezh-vat eus ur priz bras, hag e-pad ma oa ouzh taol,
e skuilhas anezhi war e benn.

<span id="an_26:8">26:8</span> An diskibien, o welout-se, a oa droug
enno, hag e lavarjont: Perak ar c'holl-se?

<span id="an_26:9">26:9</span> Rak gallet e vije bet gwerzhañ ar
c'hwezh-vat ker, ha reiñ an arc'hant d'ar beorien.

<span id="an_26:10">26:10</span> Met Jezuz, o c'houzout kement-se, a
lavaras dezho: Perak e rit poan d'ar wreg-se? Un dra vat he deus graet
em c'heñver.

<span id="an_26:11">26:11</span> Rak c'hwi ho po bepred peorien
ganeoc'h, met n'ho po ket atav ac'hanon.

<span id="an_26:12">26:12</span> Rak, pa he deus skuilhet ar
c'hwezh-vat-se war va c'horf, he deus graet kement-se evit va beziadur.

<span id="an_26:13">26:13</span> Me a lavar deoc'h e gwirionez, penaos
el lec'hioù ma vo an aviel-mañ prezeget dre ar bed holl, ar pezh he deus
graet a vo ivez lavaret en eñvor anezhi.

<span id="an_26:14">26:14</span> Neuze unan eus an daouzek, anvet Judaz
Iskariod, a yeas da gavout ar veleien vras,

<span id="an_26:15">26:15</span> hag a lavaras: Petra a roit din, ha me
en lakaio etre ho taouarn? Int a reas marc'had gantañ eus tregont pezh
arc'hant.

<span id="an_26:16">26:16</span> Diwar neuze e klaskas an tu dereat d'e
lakaat etre o daouarn.

<span id="an_26:17">26:17</span> Ar c'hentañ deiz eus ar bara hep goell,
an diskibien a zeuas da gavout Jezuz hag a lavaras dezhañ: Pelec'h e
c'hoantaez e kempennfemp dit evit debriñ ar Pask?

<span id="an_26:18">26:18</span> Eñ a lavaras: It e kêr da gavout an
den-mañ-'n den, ha lavarit dezhañ: Ar Mestr a lavar: Va amzer a zo tost;
ober a rin ar Pask ez ti gant va diskibien.

<span id="an_26:19">26:19</span> An diskibien a reas evel m'en devoa
Jezuz gourc'hemennet dezho, hag e fichjont ar Pask.

<span id="an_26:20">26:20</span> Pa voe deuet an abardaez, en em lakaas
ouzh taol gant an daouzek.

<span id="an_26:21">26:21</span> E-pad ma tebrent, e lavaras dezho: Me a
lavar deoc'h e gwirionez, unan ac'hanoc'h am gwerzho.

<span id="an_26:22">26:22</span> Gwall-c'hlac'haret e oant, ha pep hini
anezho en em lakaas da lavarout dezhañ: Aotrou, ha me eo?

<span id="an_26:23">26:23</span> Eñ a respontas dezho: An hini en deus
lakaet e zorn ganin er plad, hennezh eo am gwerzho.

<span id="an_26:24">26:24</span> Mab an den, evit gwir, a ya hervez ar
pezh a zo skrivet anezhañ; met gwalleur d'an den ma vo gwerzhet gantañ;
gwell e vije d'an den-se, ne vije biken bet ganet.

<span id="an_26:25">26:25</span> Judaz, an hini en gwerzhe, o komz, a
lavaras: Ha me eo, Mestr? Eñ a lavaras dezhañ: Lavaret ec'h eus.

<span id="an_26:26">26:26</span> Evel ma tebrent, Jezuz a gemeras bara
ha, goude bezañ trugarekaet, e torras anezhañ, hag en roas d'an
diskibien, o lavarout: Kemerit, debrit, hemañ eo va c'horf.

<span id="an_26:27">26:27</span> Kemer a reas ivez an hanaf ha, goude
bezañ trugarekaet, en roas dezho, o lavarout: Evit holl dioutañ,

<span id="an_26:28">26:28</span> rak hemañ eo va gwad, ar gwad eus an
emglev \[nevez\], skuilhet evit kalz, evit pardon ar pec'hedoù.

<span id="an_26:29">26:29</span> Me a lavar deoc'h, n'evin mui eus ar
frouezh-se eus ar gwini, betek an deiz ma'c'h evin anezhañ nevez
ganeoc'h e rouantelezh va Zad.

<span id="an_26:30">26:30</span> Goude m'o devoe kanet ar c'hantikoù, ez
ejont da Venez an Olived.

<span id="an_26:31">26:31</span> Neuze Jezuz a lavaras dezho: Me a vo
evidoc'h holl en noz-mañ un abeg da gouezhañ, rak skrivet eo: skeiñ a
rin ar pastor, ha deñved ar bagad a vo stlabezet.

<span id="an_26:32">26:32</span> Met goude ma vin adsavet a varv, ho
tiaraogin e Galilea.

<span id="an_26:33">26:33</span> Pêr, o kemer ar gomz, a lavaras dezhañ:
Pa vefes un abeg da gouezhañ evit an holl, evidon-me ne vi biken.

<span id="an_26:34">26:34</span> Jezuz a lavaras dezhañ: Me a lavar dit
e gwirionez, penaos en noz-mañ memes, a-raok ma kano ar c'hilhog, te az
po va dinac'het teir gwech.

<span id="an_26:35">26:35</span> Pêr a respontas dezhañ: Ha pa vefe ret
din mervel ganit, ne zinac'hin ket ac'hanout. Hag an holl ziskibien a
lavare ar memes tra.

<span id="an_26:36">26:36</span> Neuze Jezuz a zeuas ganto en ul lec'h
galvet Getsemane, hag e lavaras d'e ziskibien: Azezit amañ e-pad ma'z in
da bediñ ahont.

<span id="an_26:37">26:37</span> Kemer a reas gantañ Pêr ha daou vab
Zebedea, hag e voe leuniet a dristidigezh hag a anken.

<span id="an_26:38">26:38</span> Neuze e lavaras dezho: Trist eo va ene
betek ar marv; chomit amañ ha beilhit ganin.

<span id="an_26:39">26:39</span> O vont un tamm a-raokoc'h, en em daolas
war e c'henou d'an douar, hag e pedas o lavarout: Va Zad, ma pellaio an
hanaf-se diouzhin, mar gell-se bezañ! Koulskoude neket evel ma fell din,
met evel ma fell dit.

<span id="an_26:40">26:40</span> Hag e tistroas da gavout e ziskibien, o
c'havas kousket, hag e lavaras da Bêr: Ha n'hoc'h eus ket gallet beilhañ
un eur ganin?

<span id="an_26:41">26:41</span> Beilhit ha pedit evit na gouezhot ket
en temptadur; ar spered a zo buan, met ar c'hig a zo dinerzh.

<span id="an_26:42">26:42</span> Mont a reas adarre un eil gwech, hag e
pedas o lavarout: Va Zad, ma ne c'hell ket an hanaf-se mont e-biou din
hep ma'c'h evin anezhañ, ra vo graet da volontez!

<span id="an_26:43">26:43</span> O vezañ distroet, o c'havas adarre
kousket, rak o daoulagad a oa pounneraet.

<span id="an_26:44">26:44</span> O c'huitaat a reas adarre, hag e pedas
evit an trede gwech, o lavarout ar memes komzoù.

<span id="an_26:45">26:45</span> Neuze e tistroas da gavout e ziskibien
hag e lavaras dezho: Kouskit bremañ ha diskuizhit! Setu, an eur a zo
tost ha Mab an den a zo lakaet etre daouarn ar bec'herien.

<span id="an_26:46">26:46</span> Savit, ha deomp, setu, an hini am
gwerzh a dosta.

<span id="an_26:47">26:47</span> Evel ma komze c'hoazh, setu Judaz, unan
eus an daouzek, a zeuas, ha gantañ ur vandenn vras a dud gant klezeier
ha gant bizhier, a-berzh ar veleien vras hag henaourien ar bobl.

<span id="an_26:48">26:48</span> An hini en gwerzhe en devoa roet ar
sin-mañ: An hini a bokin dezhañ, hennezh eo, krogit ennañ.

<span id="an_26:49">26:49</span> Raktal e tostaas ouzh Jezuz, hag e
lavaras dezhañ: Salud, Mestr! Hag e pokas dezhañ.

<span id="an_26:50">26:50</span> Jezuz a lavaras dezhañ: Va mignon, evit
petra out amañ? Neuze e tostajont, e lakajont o daouarn war Jezuz, hag e
krogjont ennañ.

<span id="an_26:51">26:51</span> Ha setu, unan eus ar re a oa gant Jezuz
a astennas e zorn, a dennas e gleze, a skoas servijer ar beleg-meur, hag
a droc'has e skouarn dezhañ.

<span id="an_26:52">26:52</span> Neuze Jezuz a lavaras dezhañ: Laka da
gleze en e lec'h; rak an holl re a gemero ar c'hleze, a varvo dre ar
c'hleze.

<span id="an_26:53">26:53</span> Ha soñjal a rez na c'hellfen ket pediñ
va Zad, hag e rofe din raktal ouzhpenn daouzek lejion aeled?

<span id="an_26:54">26:54</span> Penaos eta e vefe peurc'hraet ar
Skriturioù a lavar e tle an traoù c'hoarvezout evel-se?

<span id="an_26:55">26:55</span> D'an ampoent-se, Jezuz a lavaras d'ar
vandenn-se: Deuet oc'h er-maez evel war-lerc'h ul laer, gant klezeier ha
gant bizhier, evit kregiñ ennon. Bemdez e oan azezet en ho touez, o
kelenn en templ, ha n'hoc'h eus ket va c'hemeret.

<span id="an_26:56">26:56</span> Met kement-se a zo c'hoarvezet evit ma
vo peurc'hraet ar pezh a zo bet skrivet gant ar brofeded. Neuze e holl
ziskibien, o vezañ e zilezet, a dec'has kuit.

<span id="an_26:57">26:57</span> Ar re o devoa kemeret Jezuz, a gasas
anezhañ da di Kaifaz, ar beleg-meur, e-lec'h ma oa en em zastumet ar
skribed hag an henaourien.

<span id="an_26:58">26:58</span> Pêr a heulias anezhañ a-bell betek
porzh ar beleg-meur. Hag, o vezañ aet e-barzh, ec'h azezas gant ar
vevelien, evit gwelout penaos ec'h echufe kement-se.

<span id="an_26:59">26:59</span> Neuze, ar veleien vras, \[an
henaourien,\] hag an holl sanedrin a glaske ur falstesteni bennak a-enep
Jezuz, evit e lakaat d'ar marv.

<span id="an_26:60">26:60</span> Hogen ne gavent ket, petra bennak ma
teuas meur a fals-test. En diwezh, e teuas daou fals-test, hag a
lavaras:

<span id="an_26:61">26:61</span> Hemañ en deus lavaret: Me a c'hell
diskar templ Doue, hag en adsevel e tri devezh.

<span id="an_26:62">26:62</span> Ar beleg-meur a savas hag a lavaras
dezhañ: Ha ne respontez netra? Petra a dest an dud-se en da enep?

<span id="an_26:63">26:63</span> Met Jezuz a davas. Ar beleg-meur a
lavaras dezhañ: Da bediñ a ran, en anv an Doue bev, da lavarout deomp
mar dout ar C'hrist, Mab Doue.

<span id="an_26:64">26:64</span> Jezuz a lavaras dezhañ: E lavaret ec'h
eus; ouzhpenn, e lavaran deoc'h, e welot hiviziken Mab an den azezet
a-zehou da c'halloud Doue, hag o tont war goabr an neñv.

<span id="an_26:65">26:65</span> Neuze ar beleg-meur a rogas e zilhad,
en ur lavarout: Touet en deus! Da betra hon eus mui ezhomm a destoù?
Klevet hoc'h eus e ledoued;

<span id="an_26:66">26:66</span> petra a soñjit a-se? Respont a rejont:
Din eo da vervel.

<span id="an_26:67">26:67</span> Neuze e krañchjont ouzh e zremm hag e
rojont dezhañ karvanadoù ha jodadoù,

<span id="an_26:68">26:68</span> o lavarout: Diougan deomp, Krist, piv
eo an hini en deus skoet ganit?

<span id="an_26:69">26:69</span> Koulskoude, Pêr a oa azezet en diavaez,
er porzh; ur vatezh a dostaas outañ en ur lavarout: Te ivez, te a oa
gant Jezuz ar Galilead.

<span id="an_26:70">26:70</span> Met eñ a nac'has dirak an holl, o
lavarout: N'ouzon ket petra a lavarez;

<span id="an_26:71">26:71</span> Evel ma'z ae etrezek an nor, ur vatezh
all a welas anezhañ, hag a lavaras d'ar re a oa eno: Hemañ a oa ivez
gant Jezuz a Nazared.

<span id="an_26:72">26:72</span> Eñ a nac'has adarre gant ul ledoued:
N'anavezan ket an den-se.

<span id="an_26:73">26:73</span> Ur pennad goude, ar re a oa eno a
dostaas hag a lavaras da Bêr: Evit gwir te a zo eus an dud-se, rak da
anavezout a reer diouzh da yezh.

<span id="an_26:74">26:74</span> Neuze en em lakaas da zroukpediñ ha da
douiñ, o lavarout: N'anavezan ket an den-se. Raktal ar c'hilhog a ganas;

<span id="an_26:75">26:75</span> ha Pêr en devoe soñj eus ar gomz en
devoa Jezuz lavaret: A-raok ma kano ar c'hilhog, ez po va dinac'het teir
gwech. Hag o vezañ aet er-maez, e ouelas gant c'hwervder.

<span id="an_27:1">27:1</span> Pa voe deuet ar mintin, an holl veleien
vras hag henaourien ar bobl en em guzulias a-enep Jezuz evit e lakaat
d'ar marv.

<span id="an_27:2">27:2</span> O vezañ e ereet, en degasjont hag en
lakajont etre daouarn Poñs-Pilat, ar gouarnour.

<span id="an_27:3">27:3</span> Neuze, Judaz, an hini en devoa e werzhet,
o welout penaos e oa kondaonet, a zeuas morc'hed dezhañ, hag e tegasas
an tregont pezh arc'hant d'ar veleien vras ha d'an henaourien,

<span id="an_27:4">27:4</span> o lavarout: Pec'het em eus o werzhañ ar
gwad didamall. Met int a lavaras dezhañ: Petra a ra-se deomp? An dra-se
a sell ouzhit.

<span id="an_27:5">27:5</span> Goude m'en devoe taolet ar pezhioù
arc'hant en templ, ez eas kuit, hag en em grougas.

<span id="an_27:6">27:6</span> Ar veleien vras o dastumas hag a lavaras:
N'eo ket aotreet o lakaat en teñzor, dre ma'z int priz ar gwad.

<span id="an_27:7">27:7</span> Hag, o vezañ en em guzuliet, e prenjont
park ar poder, evit beziañ an diavaezidi.

<span id="an_27:8">27:8</span> Setu perak eo galvet ar park-se, Park ar
Gwad, betek hiziv.

<span id="an_27:9">27:9</span> Neuze e voe peurc'hraet ar pezh a oa bet
lavaret gant Jeremia, ar profed: Kemeret o deus an tregont pezh
arc'hant, gwerzh an hini a zo bet lakaet e briz, eus an hini a zo bet
lakaet e briz gant bugale Israel,

<span id="an_27:10">27:10</span> hag o rojont evit park ar poder, evel
m'en deus an Aotrou urzhiet din.

<span id="an_27:11">27:11</span> Jezuz a voe lakaet dirak ar gouarnour;
ar gouarnour a reas ar goulenn-mañ outañ: Bez' out-te roue ar Yuzevien?
Jezuz a respontas dezhañ: Te en lavar.

<span id="an_27:12">27:12</span> Met pa voe tamallet gant ar veleien
vras ha gant an henaourien, ne respontas netra.

<span id="an_27:13">27:13</span> Neuze Pilat a lavaras dezhañ: Ha ne
glevez ket pegement a draoù a damallont dit?

<span id="an_27:14">27:14</span> Met eñ ne respontas ket ur ger dezhañ,
en hevelep doare ma oa ar gouarnour souezhet- meurbet.

<span id="an_27:15">27:15</span> Ar gouarnour en devoa ar c'hiz, da bep
gouel, da leuskel d'ar bobl an hini eus ar brizonidi a c'houlennent.

<span id="an_27:16">27:16</span> Bez' e oa neuze ur prizoniad
brudet-bras, a c'halved Barabbaz.

<span id="an_27:17">27:17</span> Evel ma oant dastumet, Pilat a lavaras
dezho: Pehini a fell deoc'h e laoskfen deoc'h, Barabbaz, pe Jezuz a
c'halver Krist?

<span id="an_27:18">27:18</span> Rak anavezout a rae e oa dre avi o
devoa e lakaet etre e zaouarn.

<span id="an_27:19">27:19</span> E-pad ma oa azezet war e gador-varn, e
wreg a gasas da lavarout dezhañ: Ra ne vo netra etre an den reizh-se ha
te; rak gwall-boaniet on bet hiziv, dre un hunvre, abalamour dezhañ.

<span id="an_27:20">27:20</span> Met ar veleien vras hag an henaourien a
alias ar bobl da c'houlenn Barabbaz, ha da lakaat koll Jezuz.

<span id="an_27:21">27:21</span> Ar gouarnour, o kemer ar gomz, a
lavaras dezho: Pehini an daou a fell deoc'h e laoskfen deoc'h? Int a
lavaras: Barabbaz.

<span id="an_27:22">27:22</span> Pilat a lavaras dezho: Petra a rin eta
eus Jezuz a c'halver Krist? Holl a lavarjont: Ra vo staget ouzh ar
groaz!

<span id="an_27:23">27:23</span> Ar gouarnour a lavaras: Peseurt droug
en deus graet? Hag e krient kreñvoc'h, o lavarout: Ra vo staget ouzh ar
groaz!

<span id="an_27:24">27:24</span> Pilat, o welout penaos ne c'houneze
netra, met e kreske an drubuilh, a gemeras dour hag a walc'has e daouarn
dirak ar bobl, o lavarout: Didamall on eus gwad an den reizh-mañ;
soñjit-se.

<span id="an_27:25">27:25</span> Hag an holl bobl a respontas: Ra
gouezho e wad warnomp ha war hor bugale!

<span id="an_27:26">27:26</span> Neuze e laoskas dezho Barrabaz; ha
goude bezañ lakaet skourjezañ Jezuz, en lakaas etre o daouarn evit bezañ
staget ouzh ar groaz.

<span id="an_27:27">27:27</span> Neuze soudarded ar gouarnour a zegasas
Jezuz er pretordi, hag e tastumjont en-dro dezhañ an holl strollad.

<span id="an_27:28">27:28</span> O vezañ e ziwisket, e lakajont warnañ
ur vantell ruz-skarlek.

<span id="an_27:29">27:29</span> O vezañ gweet ur gurunenn spern, e
lakajont anezhi war e benn, gant ur gorzenn en e zorn dehou, hag o
plegañ o glin dirazañ, e raent goap anezhañ, o lavarout: Me a salud
ac'hanout, roue ar Yuzevien.

<span id="an_27:30">27:30</span> Hag o vezañ krañchet outañ, e kemerjont
ar gorzenn hag e skojont ganti war e benn.

<span id="an_27:31">27:31</span> Goude bezañ graet goap anezhañ, e
lamjont ar vantell diwarnañ, e wiskjont dezhañ e zilhad en-dro, hag e
kasjont anezhañ evit e lakaat ouzh ar groaz.

<span id="an_27:32">27:32</span> Evel ma teuent er-maez, e kavjont un
den eus Siren, anvet Simon, hag e lakajont anezhañ da zougen kroaz
Jezuz.

<span id="an_27:33">27:33</span> O vezañ erruet en ul lec'h anvet
Golgota, da lavarout eo lec'h ar c'hlopenn,

<span id="an_27:34">27:34</span> e rojont dezhañ da evañ gwinegr mesket
gant bestl; ha p'en devoe e dañvaet, ne fellas ket dezhañ evañ.

<span id="an_27:35">27:35</span> Goude bezañ e staget ouzh ar groaz, e
lodennjont e zilhad, ouzh o zeurel d'ar sord, evit ma vije peurc'hraet
ar pezh a oa bet lavaret gant ar profed: Lodennet o deus va dilhad, ha
taolet o deus va sae d'ar sord.

<span id="an_27:36">27:36</span> Hag, o vezañ azezet, e tiwalljont
anezhañ.

<span id="an_27:37">27:37</span> Lakaat a rejont a-us d'e benn abeg e
gondaonidigezh, dre ar skrid: HEMAÑ EO JEZUZ ROUE AR YUZEVIEN.

<span id="an_27:38">27:38</span> Neuze e voe kroazstaget gantañ daou
laer, unan a-zehou, hag egile a-gleiz dezhañ.

<span id="an_27:39">27:39</span> Ar re a dremene dre eno a lavare
dismegañsoù dezhañ, o hejañ o fenn,

<span id="an_27:40">27:40</span> hag o lavarout: He! Te, an hini a
ziskar an templ hag en adsav e tri devezh, en em savete da-unan! Mar
dout Mab Doue, diskenn eus ar groaz!

<span id="an_27:41">27:41</span> Evel-se ivez, ar veleien vras, gant ar
skribed hag an henaourien, a lavare, en ur c'hoapaat:

<span id="an_27:42">27:42</span> Saveteet en deus ar re all, ha ne
c'hell ket en em saveteiñ e-unan! Mar deo roue Israel, ra ziskenno
bremañ eus ar groaz, hag e kredimp ennañ!

<span id="an_27:43">27:43</span> En em fiziout a rae e Doue, ra zieubo
Doue anezhañ bremañ, mar en em blij ennañ; rak lavaret en deus: Mab Doue
on!

<span id="an_27:44">27:44</span> Al laeron ivez, a oa kroazstaget
gantañ, a rae dezhañ an hevelep rebechoù.

<span id="an_27:45">27:45</span> Adalek ar c'hwec'hvet eur betek an
navet, e voe teñvalijenn war an douar holl.

<span id="an_27:46">27:46</span> Ha war-dro an navet eur, Jezuz a grias
gant ur vouezh kreñv: Eli, Eli, lama sabaktani? Da lavarout eo: Va Doue,
va Doue, perak ec'h eus va dilezet?

<span id="an_27:47">27:47</span> Hiniennoù eus ar re a oa eno, o vezañ e
glevet, a lavare: Setu e c'halv Elia.

<span id="an_27:48">27:48</span> Ha raktal, unan anezho a redas, a
gemeras ur spoueenn, hag o vezañ he leuniet a winegr, he lakaas e penn
ur gorzenn, hag he roas dezhañ da evañ.

<span id="an_27:49">27:49</span> Met ar re all a lavare: Lez; gwelomp
hag-eñ e teuio Elia d'e saveteiñ.

<span id="an_27:50">27:50</span> Neuze Jezuz, o vezañ taolet adarre ur
griadenn vras, a rentas e spered.

<span id="an_27:51">27:51</span> Ha setu, gouel an templ a rogas e div,
adalek krec'h betek traoñ, an douar a grenas, ar reier a frailhas,

<span id="an_27:52">27:52</span> ar bezioù a zigoras, ha meur a gorf ar
sent a oa marv, a adsavas a varv;

<span id="an_27:53">27:53</span> hag, o vezañ aet er-maez eus o bezioù
goude adsavidigezh Jezuz a varv, ez ejont er gêr santel hag en em
ziskouezjont da galz.

<span id="an_27:54">27:54</span> Neuze, ar c'hantener hag ar re a oa
gantañ da ziwall Jezuz, o welout ar c'hren-douar ha kement a oa
c'hoarvezet, a voe spontet bras hag a lavaras: Hemañ, evit gwir, a oa
Mab Doue.

<span id="an_27:55">27:55</span> Bez' e oa ivez meur a wreg a selle
a-bell; heuliet o devoa Jezuz adalek Galilea, ouzh e servijañ.

<span id="an_27:56">27:56</span> En o-zouez e oa Mari a Vagdala, Mari
mamm da Jakez ha da Jozef, ha mamm mibien Zebedea.

<span id="an_27:57">27:57</span> Diouzh an abardaez, e teuas un den
pinvidik eus Arimatea, anvet Jozef, un den a oa ivez diskibl da Jezuz.

<span id="an_27:58">27:58</span> Mont a reas da gavout Pilat, hag e
c'houlennas digantañ korf Jezuz. Neuze Pilat a c'hourc'hemennas reiñ ar
c'horf.

<span id="an_27:59">27:59</span> Jozef a gemeras ar c'horf, en goloas
gant ul lienenn gwenn,

<span id="an_27:60">27:60</span> hag a lakaas anezhañ en e vez nevez
e-unan en devoa toullet er roc'h; ha goude bezañ ruilhet ur maen bras
ouzh dor ar bez, ez eas kuit.

<span id="an_27:61">27:61</span> Mari a Vagdala hag ar Vari all, a oa
azezet eno, e-tal ar bez.

<span id="an_27:62">27:62</span> An deiz war-lerc'h a oa deiz goude ar
c'hempennadur; ar veleien vras hag ar farizianed en em zastumas hag a
yeas da gavout Pilat,

<span id="an_27:63">27:63</span> hag e lavarjont dezhañ: Aotrou, deuet
eo da soñj deomp, penaos an trompler-se a lavare pa oa bev: A-benn tri
devezh, ec'h adsavin a varv.

<span id="an_27:64">27:64</span> Gourc'hemenn eta ma vo diwallet ar bez
betek an trede deiz, gant aon na zeufe e ziskibien \[en noz\] d'e
laerezh ha da lavarout d'ar bobl: Savet eo a-douez ar re varv. An
tromplerezh diwezhañ-se a vefe gwashoc'h eget an hini kentañ.

<span id="an_27:65">27:65</span> Pilat a lavaras dezho: Gwarded hoc'h
eus, it ha diwallit eñ evel ma karot.

<span id="an_27:66">27:66</span> Mont a rejont eta kuit, hag e lakajont
e surentez ar bez, en ur siellañ ar maen, hag o lakaat gwarded war e
dro.

<span id="an_28:1">28:1</span> Pa voe tremenet ar sabad, da darzh an
deiz kentañ eus ar sizhun, e teuas Mari a Vagdala hag ar Vari all da
welout ar bez.

<span id="an_28:2">28:2</span> Ha setu e c'hoarvezas ur c'hren-douar,
rak un ael eus an Aotrou a ziskennas eus an neñv, a zeuas da ruilhañ ar
maen \[a zirak ar bez\], hag a azezas warnañ.

<span id="an_28:3">28:3</span> E neuz a oa evel ul luc'hedenn hag e
zilhad gwenn evel an erc'h.

<span id="an_28:4">28:4</span> Ar warded a grene gant ar spont razañ,
hag e teujont evel tud varv.

<span id="an_28:5">28:5</span> Met an ael a lavaras d'ar gwragez:
Evidoc'h-hu, n'ho pet ket aon, rak gouzout a ran e klaskit Jezuz, an
hini a zo bet staget ouzh ar groaz.

<span id="an_28:6">28:6</span> N'emañ ket amañ, rak adsavet eo a varv,
hervez m'en devoa lavaret. Deuit ha gwelit al lec'h ma oa bet lakaet an
Aotrou;

<span id="an_28:7">28:7</span> it raktal, ha lavarit d'e ziskibien
penaos eo adsavet a-douez ar re varv; ha setu, ho tiaraogo e Galilea,
eno en gwelot; setu, em eus e lavaret deoc'h.

<span id="an_28:8">28:8</span> Mont a rejont raktal er-maez eus ar bez,
gant spont ha levenez vras, hag e redjont da zisklêriañ kement-mañ d'an
diskibien.

<span id="an_28:9">28:9</span> Ha setu, Jezuz a zeuas a-ziarbenn dezho,
hag a lavaras: Salud deoc'h. Hag int, o tostaat, a bokas d'e dreid hag
en em stouas dirazañ.

<span id="an_28:10">28:10</span> Neuze Jezuz a lavaras dezho: N'ho pet
ket aon; it ha lavarit da'm breudeur mont e Galilea, eno eo e welint
ac'hanon.

<span id="an_28:11">28:11</span> Pa voent aet kuit, setu, lod eus ar
warded a zeuas e kêr hag a zisklêrias d'ar veleien vras kement a oa
c'hoarvezet.

<span id="an_28:12">28:12</span> Ar re mañ o vezañ en em zastumet gant
an henaourien, ha goude bezañ en em guzuliet, a roas kalz a arc'hant
d'ar soudarded,

<span id="an_28:13">28:13</span> o lavarout: Lavarit: Deuet eo e
ziskibien e-pad an noz ha laeret o deus e gorf e-keit ha ma oamp
kousket.

<span id="an_28:14">28:14</span> Mar deu ar gouarnour da glevout
kement-se, ni a c'hounezo anezhañ, hag a dennimp ac'hanoc'h a boan.

<span id="an_28:15">28:15</span> Int, o vezañ kemeret an arc'hant, a
reas evel ma oa bet lavaret dezho. Hag ar vrud-se a zo bet en em
skuilhet e-touez ar Yuzevien, betek hiziv.

<span id="an_28:16">28:16</span> Met an unnek diskibl a yeas e Galilea,
war ar menez a oa bet merket dezho gant Jezuz.

<span id="an_28:17">28:17</span> Pa en gweljont, ec'h azeuljont anezhañ;
met darn a zouetas.

<span id="an_28:18">28:18</span> Jezuz a dostaas outo hag a lavaras
dezho: Pep galloud a zo bet roet din en neñv ha war an douar.

<span id="an_28:19">28:19</span> It eta, grit diskibien eus an holl
vroadoù, o vadeziñ anezho en anv an Tad, ar Mab hag ar Spered-Santel,

<span id="an_28:20">28:20</span> hag o teskiñ dezho mirout kement am eus
gourc'hemennet deoc'h; ha setu, emaon ganeoc'h bemdez betek fin ar bed.
\[Amen.\]

------------------------------------------------------------------------

[Next: Mark](mar)
