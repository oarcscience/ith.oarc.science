[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mar)  [Next](joh) 

------------------------------------------------------------------------

### Breton Bible: Luke

<span id="an_1:1">1:1</span> Kalz o vezañ kemeret ar garg da skrivañ
istor an traoù c'hoarvezet, hag anavezet mat evit bezañ gwir en hon
touez,

<span id="an_1:2">1:2</span> hervez m'o deus degaset deomp ar re o deus
o gwelet adalek ar penn-kentañ, hag a zo bet ministred ar Ger,

<span id="an_1:3">1:3</span> kredet em eus ivez, Teofil mat-meurbet, e
tleen o skrivañ dit dre urzh, goude bezañ graet un enklask pizh warno
holl, gant evezh,

<span id="an_1:4">1:4</span> evit ma'c'h anavezi ar wirionez diwar-benn
ar pezh a zo bet desket dit.

<span id="an_1:5">1:5</span> En amzer Herodez, roue Judea, e oa ur beleg
anvet Zakaria, eus lignez Abia; e wreg a oa eus lignez Aaron, hag en em
c'halve Elizabed.

<span id="an_1:6">1:6</span> Reizh e oant o-daou dirak an Aotrou, hag e
heulient holl gourc'hemennoù hag urzhioù an Aotrou, en un doare divlam.

<span id="an_1:7">1:7</span> N'o devoa ket a vugale, rak Elizabed a oa
gaonac'h, hag o-daou, e oant aet war an oad.

<span id="an_1:8">1:8</span> Erruout a reas, evel ma rae Zakaria e garg
a veleg dirak Doue, hervez urzh e dro,

<span id="an_1:9">1:9</span> ma voe galvet dre ar sord, hervez giz ar
velegiezh, da vont e-barzh templ an Aotrou, evit deviñ an ezañs.

<span id="an_1:10">1:10</span> An holl bobl a oa er-maez o pediñ, d'an
eur ma teved an ezañs.

<span id="an_1:11">1:11</span> Neuze un ael eus an Aotrou en em
ziskouezas dezhañ en e sav, en tu dehou da aoter an ezañs.

<span id="an_1:12">1:12</span> Zakaria, o welout anezhañ, a voe
trubuilhet, hag ar spont a grogas ennañ.

<span id="an_1:13">1:13</span> Met an ael a lavaras dezhañ: Zakaria,
na'z pez ket aon, rak da bedenn a zo bet selaouet, Elizabed a c'hano dit
ur mab, hag e roi dezhañ an anv a Yann.

<span id="an_1:14">1:14</span> Bez' e vo evidout un abeg a joa hag a
laouenidigezh, ha kalz en em laouenaio eus e c'hanedigezh.

<span id="an_1:15">1:15</span> Rak bras e vo dirak an Aotrou; n'evo na
gwin, nag evaj kreñv ebet, ha leuniet e vo eus ar Spered-Santel adalek
kof e vamm;

<span id="an_1:16">1:16</span> distreiñ a raio kalz eus bugale Israel
d'an Aotrou o Doue,

<span id="an_1:17">1:17</span> hag e valeo dirazañ e spered hag e nerzh
Elia, evit treiñ kalonoù an tadoù ouzh ar vugale, hag ar re disentus
ouzh furnez ar re reizh, evit aozañ d'an Aotrou ur bobl tuet mat.

<span id="an_1:18">1:18</span> Zakaria a lavaras d'an ael: A betra ec'h
anavezin kement-se? Rak me a zo kozh, ha va gwreg a zo aet war an oad?

<span id="an_1:19">1:19</span> An ael a respontas dezhañ: Me eo Gabriel,
an hini a chom dirak Doue; degaset on bet evit komz ouzhit ha disklêriañ
dit ar c'heloù mat-mañ.

<span id="an_1:20">1:20</span> Ha setu, te a ya da vezañ mut, ha ne
c'helli ken komz, betek an deiz ma c'hoarvezo an traoù-mañ, abalamour
ne'c'h eus ket kredet da'm c'homzoù, hag a erruo en o amzer.

<span id="an_1:21">1:21</span> Koulskoude, ar bobl a c'hortoze Zakaria,
hag a oa souezhet ma talee en templ.

<span id="an_1:22">1:22</span> Pa voe deuet er-maez, ne c'helle ket komz
outo, hag ec'h anavezjont en devoa bet ur welidigezh en templ, rak dre
sinoù en roe da gompren dezho; hag e chomas mut.

<span id="an_1:23">1:23</span> Pa voe echuet deizioù e garg, ez eas d'e
di.

<span id="an_1:24">1:24</span> Un nebeut amzer goude, Elizabed, e wreg,
en em gavas dougerez, hag en em guzhas e-pad pemp miz, o lavarout:

<span id="an_1:25">1:25</span> Evel-se eo, en deus graet an Aotrou em
c'heñver en deizioù-mañ, m'en deus sellet ouzhin, evit lemel an
dismegañs a oa warnon dirak an dud.

<span id="an_1:26">1:26</span> Er c'hwec'hvet miz, Doue a gasas an ael
Gabriel en ur gêr a C'halilea galvet Nazared,

<span id="an_1:27">1:27</span> d'ur werc'hez a zlee dimeziñ d'un den
anvet Jozef, eus tiegezh David; ar werc'hez-se a oa anvet Mari.

<span id="an_1:28">1:28</span> An ael, o vezañ aet el lec'h ma oa, a
lavaras dezhi: Da saludiñ a ran, te a zo bet resevet en gras, an Aotrou
a zo ganit. \[Benniget out e-touez ar gwragez.\]

<span id="an_1:29">1:29</span> O vezañ gwelet an ael, e voe trubuilhet
gant e gomzoù, hag e soñje enni ec'h-unan petra a c'helle ar salud-se
bezañ.

<span id="an_1:30">1:30</span> Neuze an ael a lavaras dezhi: Mari, na'z
pez ket aon, rak kavet ec'h eus gras dirak Doue.

<span id="an_1:31">1:31</span> Setu, te a vo dougerez, hag e c'hani ur
mab, hag e c'halvi e anv Jezuz.

<span id="an_1:32">1:32</span> Bras e vo, hag e vo galvet mab an
Uhelañ-Meurbet, hag an Aotrou Doue a roio dezhañ tron David e dad.

<span id="an_1:33">1:33</span> Ren a raio da virviken war diegezh Jakob,
hag e ren n'en devo ken a fin.

<span id="an_1:34">1:34</span> Neuze Mari a lavaras d'an ael: Penaos e
c'hoarvezo kement-se, pa n'anavezan gwaz ebet?

<span id="an_1:35">1:35</span> An ael a respontas dezhi: Ar
Spered-Santel a zeuio warnout, ha galloud an Uhelañ-Meurbet a c'holoio
ac'hanout gant e skeud; dre-se ar bugel santel a vo ganet ac'hanout a vo
galvet Mab Doue.

<span id="an_1:36">1:36</span> Ha setu, Elizabed da geniterv a zoug ivez
ur mab en he c'hozhni, hag hemañ eo ar c'hwec'hvet miz eus an hini a oa
galvet gaonac'h.

<span id="an_1:37">1:37</span> Rak n'eus netra dibosupl da Zoue.

<span id="an_1:38">1:38</span> Ha Mari a lavaras: Setu servijerez an
Aotrou, ra vo graet din hervez da gomz. Hag an ael a bellaas diouti.

<span id="an_1:39">1:39</span> Neuze Mari a savas, hag a yeas buan da
vro ar menezioù, en ur gêr eus Bro-Juda,

<span id="an_1:40">1:40</span> hag, o vezañ aet e ti Zakaria, e saludas
Elizabed.

<span id="an_1:41">1:41</span> Kerkent ha ma klevas Elizabed Salud Mari,
ar bugel bihan a dridas en he c'hof; hag Elizabed a voe leuniet eus ar
Spered-Santel.

<span id="an_1:42">1:42</span> Hag o sevel he mouezh, e krias: Te a zo
benniget e-touez ar gwragez, ha benniget eo frouezh da gof.

<span id="an_1:43">1:43</span> A-belec'h e teu kement-mañ din, ma teu
mamm va Aotrou etrezek ennon?

<span id="an_1:44">1:44</span> Rak mouezh da salud n'he deus ket
kentoc'h skoet va divskouarn, m'en deus ar bugel bihan tridet gant
levenez em c'hof.

<span id="an_1:45">1:45</span> Eürus eo an hini he deus kredet, rak
graet e vo an traoù a zo bet lavaret dezhi a-berzh an Aotrou.

<span id="an_1:46">1:46</span> Neuze Mari a lavaras: Va ene a veul an
Aotrou,

<span id="an_1:47">1:47</span> ha va spered en em laouena e Doue va
Salver,

<span id="an_1:48">1:48</span> abalamour m'en deus sellet ouzh izelded e
servijerez. Ha setu, diwar vremañ, e vin galvet eürus gant an holl
rummadoù,

<span id="an_1:49">1:49</span> rak an Holl-C'halloudek en deus graet
traoù bras din; e anv a zo santel,

<span id="an_1:50">1:50</span> hag e drugarez en em astenn a oad en oad
war ar re a zouj anezhañ.

<span id="an_1:51">1:51</span> Diskouezet en deus nerzh e vrec'h;
stlabezet en deus ar soñjezonoù a rae ar re lorc'hus en o c'halon.

<span id="an_1:52">1:52</span> Didronet en deus ar re c'halloudek, ha
savet en deus ar re vihan.

<span id="an_1:53">1:53</span> Leuniet en deus a vadoù a re o devoa
naon, ha kaset en deus kuit ar re binvidik er goullo.

<span id="an_1:54">1:54</span> Sikouret en deus Israel e servijer, o
kaout soñj eus e drugarez,

<span id="an_1:55">1:55</span> evel m'en devoa e lavaret d'hon tadoù, da
Abraham ha d'e lignez da viken.

<span id="an_1:56">1:56</span> Mari a chomas gant Elizabed war-dro tri
miz; neuze e tistroas d'he zi.

<span id="an_1:57">1:57</span> Neuze, amzer Elizabed o vezañ deuet, e
c'hanas ur mab.

<span id="an_1:58">1:58</span> He amezeien hag he c'herent, o vezañ
anavezet penaos en devoa an Aotrou diskouezet e drugarez en he c'heñver,
en em laouenajont ganti.

<span id="an_1:59">1:59</span> O vezañ deuet an eizhvet deiz evit
amdroc'hañ ar bugel, e c'halvjont anezhañ Zakaria, eus anv e dad.

<span id="an_1:60">1:60</span> Met e vamm, o kemer ar gomz, a lavaras:
Nann, met Yann e vo galvet.

<span id="an_1:61">1:61</span> Hag e lavarjont dezhi: N'eus den ez
kerentiezh hag a zo galvet eus an anv-se.

<span id="an_1:62">1:62</span> Neuze e c'houlennjont dre sin ouzh e dad
penaos e felle dezhañ e vije galvet.

<span id="an_1:63">1:63</span> Zakaria, o vezañ goulennet taolennoùigoù,
a skrivas ar gerioù-mañ: Yann eo e anv. Hag an holl a voe souezhet.

<span id="an_1:64">1:64</span> Kerkent e c'henou a zigoras, e deod a
ziereas, hag e komze en ur veuliñ Doue.

<span id="an_1:65">1:65</span> O holl amezeien a voe leuniet a spont,
hag an holl draoù-mañ en em vrude dre holl venezioù Judea.

<span id="an_1:66">1:66</span> An holl re o c'hleve, o mire en o
c'halon, hag e lavarent: Petra eta e vo ar bugel bihan-se? Ha dorn an
Aotrou a oa warnañ.

<span id="an_1:67">1:67</span> Neuze Zakaria e dad a voe leuniet eus ar
Spered-Santel, hag e tiouganas, o lavarout:

<span id="an_1:68">1:68</span> Benniget ra vo an Aotrou, Doue Israel,
dre ma'z eo deuet da welout ha da zasprenañ e bobl,

<span id="an_1:69">1:69</span> hag abalamour m'en deus savet deomp ur
Salver Galloudek e tiegezh David e servijer,

<span id="an_1:70">1:70</span> evel m'en devoa lavaret dre c'henou e
brofeded santel, abaoe penn-kentañ ar bed,

<span id="an_1:71">1:71</span> dre m'en deus hor saveteet a zaouarn hon
enebourien, hag eus dorn an holl re a gasae ac'hanomp,

<span id="an_1:72">1:72</span> evit ober trugarez e-keñver hon tadoù, o
kaout soñj eus e emglev santel,

<span id="an_1:73">1:73</span> eus al le en devoa graet da Abraham hon
tad,

<span id="an_1:74">1:74</span> penaos, o vezañ hon tennet eus dorn hon
enebourien, e roje deomp da servijañ anezhañ hep aon,

<span id="an_1:75">1:75</span> er santelezh hag er reizhder dirazañ
e-pad holl deizioù hor buhez.

<span id="an_1:76">1:76</span> Ha te, bugel bihan, ta a vo galvet profed
an Uhelañ-Meurbet; rak te a gerzho dirak dremm an Aotrou, evit kempenn e
hentoù,

<span id="an_1:77">1:77</span> evit reiñ anaoudegezh ar silvidigezh d'e
bobl dre pardon eus o fec'hedoù,

<span id="an_1:78">1:78</span> dre garantez trugarezus hon Doue; drezi,
ar sav-heol eus an nec'h en deus hor gwelet,

<span id="an_1:79">1:79</span> evit sklêrijennañ ar re a zo azezet en
deñvalijenn hag e skeud ar marv, hag evit ren hor c'hammedoù e hent ar
peoc'h.

<span id="an_1:80">1:80</span> Ar bugel bihan a greske hag en em greñvae
er spered; hag e chomas el lec'hioù distro betek an deiz ma tlee bezañ
diskouezet da Israel.

<span id="an_2:1">2:1</span> En amzer-se e voe embannet ul lezenn
a-berzh Kezar-Aogust, evit ma vije graet ar gont eus tud ar bed holl.

<span id="an_2:2">2:2</span> Ar gont kentañ-se a voe graet e-pad ma oa
Kiriniuz gouarner Siria.

<span id="an_2:3">2:3</span> Dre-se an holl a yae evit lakaat o anv, pep
hini en e gêr.

<span id="an_2:4">2:4</span> Jozef ivez a bignas eus Galilea da Judea,
eus kêr Nazared da gêr David anvet Betlehem, dre ma oa eus tiegezh hag
eus familh David,

<span id="an_2:5">2:5</span> evit reiñ e anv gant Mari e wreg, hag a oa
dougerez.

<span id="an_2:6">2:6</span> E-pad ma oant eno, an amzer ma tlee
gwilioudiñ a erruas,

<span id="an_2:7">2:7</span> hag e c'hanas he mab kentañ-ganet, hag e
mailhuras anezhañ, hag e lakaas anezhañ en ur c'hraou, abalamour ne oa
ket plas evito en ostaleri.

<span id="an_2:8">2:8</span> Bez' e oa er memes korn-bro mêsaerien a
gouske er parkeier, hag a ziwalle o loened e-pad beilhadennoù an noz.

<span id="an_2:9">2:9</span> Setu un ael eus an Aotrou en em ziskouezas
dezho ha gloar an Aotrou a lugernas en-dro dezho, hag o devoe ur spont
bras.

<span id="an_2:10">2:10</span> Neuze an ael a lavaras dezho: N'ho pet
ket aon, rak setu e tegasan deoc'h ur c'heloù mat, a vo un abeg a
levenez vras evit an holl bobl,

<span id="an_2:11">2:11</span> rak ganet eo hiziv deoc'h, e kêr David,
ur Salver, hag a zo ar C'hrist, an Aotrou.

<span id="an_2:12">2:12</span> Setu amañ ur sin deoc'h: c'hwi a gavo ur
bugel bihan mailhuret ha gourvezet en ur c'hraou.

<span id="an_2:13">2:13</span> Ha kerkent e voe gant an ael ul lod bras
eus arme an neñv, o veuliñ hag o lavarout:

<span id="an_2:14">2:14</span> Gloar da Zoue el lec'hioù uhel-meurbet,
ha peoc'h war an douar e-touez an dud karet gantañ!

<span id="an_2:15">2:15</span> Pa voe en em dennet an aeled diganto en
neñv, ar vêsaerien a lavaras an eil d'egile: Deomp eta betek Betlehem,
ha gwelomp ar pezh a zo c'hoarvezet, hag en deus an Aotrou roet da
anavezout deomp.

<span id="an_2:16">2:16</span> Mont a rejont eta buan di, hag e kavjont
Mari, Jozef hag ar bugel bihan a oa gourvezet er c'hraou.

<span id="an_2:17">2:17</span> O vezañ e welet, e tisklêrjont ar pezh a
oa bet lavaret dezho diwar-benn ar bugel bihan-se.

<span id="an_2:18">2:18</span> An holl re o c'hleve a oa souezhet bras
eus ar pezh a oa bet lavaret dezho gant ar vêsaerien.

<span id="an_2:19">2:19</span> Mari a vire an holl draoù-se, o tistremen
anezho en he c'halon.

<span id="an_2:20">2:20</span> Hag ar vêsaerien a zistroas, en ur reiñ
gloar ha meuleudi da Zoue, evit kement o devoa klevet ha gwelet, hervez
ma oa bet lavaret dezho.

<span id="an_2:21">2:21</span> Pa voe deuet an eizhvet devezh evit
amdroc'hañ ar bugel, e voe galvet JEZUZ, anv a oa bet roet dezhañ gant
an ael, a-raok ma oa koñsevet e kof e vamm.

<span id="an_2:22">2:22</span> Ha pa voe deuet, hervez lezenn Moizez, an
deizioù dezho da vezañ glanaet, e voe kaset ar bugel da Jeruzalem, evit
e ginnig d'an Aotrou

<span id="an_2:23">2:23</span> (hervez ma'z eo skrivet e lezenn an
Aotrou: Pep paotr kentañ-ganet a vo gouestlet da Zoue),

<span id="an_2:24">2:24</span> hag evit kinnig en aberzh, hervez ar pezh
a zo skrivet e lezenn an Aotrou, ur re durzhunelled, pe ziv goulmig.

<span id="an_2:25">2:25</span> Bez' e oa e Jeruzalem un den anvet
Simeon; an den-se a oa reizh hag a zouje Doue; gortoz a rae frealz
Israel, hag ar Spered-Santel a oa warnañ.

<span id="an_2:26">2:26</span> Disklêriet e voe dezhañ a-berzh Doue dre
ar Spered-Santel, penaos ne varvje ket, a-raok m'en dije gwelet Krist an
Aotrou.

<span id="an_2:27">2:27</span> Dont a reas en templ dre ar Spered, hag
evel ma oa an tad hag ar vamm o tegas ar bugel bihan Jezuz, evit ober en
e geñver hervez giz al lezenn,

<span id="an_2:28">2:28</span> e kemeras anezhañ etre e zivrec'h, hag e
veulas Doue, o lavarout:

<span id="an_2:29">2:29</span> Aotrou, laosk bremañ da servijer da vont
e peoc'h, hervez da c'her,

<span id="an_2:30">2:30</span> rak va daoulagad o deus gwelet da
silvidigezh,

<span id="an_2:31">2:31</span> an hini ac'h eus graet dirak an holl
bobloù,

<span id="an_2:32">2:32</span> ar sklêrijenn a dle sklaeriañ an holl
dud, ha gloar da bobl Israel.

<span id="an_2:33">2:33</span> Ha Jozef hag e vamm a oa souezhet eus an
traoù a lavared anezhañ.

<span id="an_2:34">2:34</span> Simeon o bennigas, hag a lavaras da Vari,
e vamm: Setu, ar bugel-se a zo lakaet da vezañ kouezhadenn hag
adsavidigezh evit kalz en Israel, ha da vezañ ur sin eus enebiezh,

<span id="an_2:35">2:35</span> en hevelep doare ma vo soñjezonoù kalon
kalz dizoloet; hag evidout-te, ur c'hleze a dreuzo da ene.

<span id="an_2:36">2:36</span> Bez' e oa ivez eno Anna ar brofedez,
merc'h Fanuel, eus meuriad Aser; oadet bras e oa, hag he devoa bevet
gant he fried seizh vloaz, abaoe he gwerc'hded.

<span id="an_2:37">2:37</span> Chomet e oa intañvez, oadet a bevar bloaz
ha pevar ugent pe war-dro, n'ae ket er-maez eus an templ, o servijañ
Doue noz-deiz er yunoù hag er pedennoù.

<span id="an_2:38">2:38</span> O vezañ deuet d'an eur-mañ, e veule ivez
an Aotrou, hag e komze diwar-benn Jezuz ouzh an holl dud eus Jeruzalem a
c'hortoze an daspren.

<span id="an_2:39">2:39</span> Goude m'o devoe graet pep tra hervez
lezenn an Aotrou, e tistrojont e Galilea, da Nazared, o c'hêr.

<span id="an_2:40">2:40</span> Hag ar bugel a greske hag en em nerzhe
\[e spered\], o vezañ leuniet a furnez; ha gras Doue a oa warnañ.

<span id="an_2:41">2:41</span> E dad hag e vamm a yae beb bloaz da
Jeruzalem, da c'houel ar Pask.

<span id="an_2:42">2:42</span> P'en devoe Jezuz daouzek vloaz, e
pignjont da Jeruzalem, hervez giz ar gouel.

<span id="an_2:43">2:43</span> Pa voe deizioù ar gouel tremenet, evel ma
tistroent ac'hane, ar bugel Jezuz a chomas e Jeruzalem; Jozef hag e vamm
n'anavezjont ket-se.

<span id="an_2:44">2:44</span> Met, o soñjal e oa en o zouez, e valejont
un devezh; neuze e klaskjont anezhañ e-touez o c'herent hag ar re eus o
anaoudegezh;

<span id="an_2:45">2:45</span> pa n'en kavent ket, e tistrojont da
Jeruzalem d'e glask.

<span id="an_2:46">2:46</span> Hag a-benn tri devezh e kavjont anezhañ
en templ, azezet e-touez an doktored, o selaou anezho hag oc'h ober
goulennoù outo.

<span id="an_2:47">2:47</span> Kement hini a gleve anezhañ a oa souezhet
gant e furnez hag e respontoù.

<span id="an_2:48">2:48</span> Pa welas e dud anezhañ, e voent souezhet,
hag e vamm a lavaras dezhañ: Va bugel, perak ec'h eus graet evel-se
deomp? Setu, da dad ha me, en glac'har, a glaske ac'hanout.

<span id="an_2:49">2:49</span> Eñ a lavaras dezho: Perak em c'hlaskec'h?
N'ouiec'h ket eo ret din bezañ dalc'het gant labourioù va Zad?

<span id="an_2:50">2:50</span> Met int ne gomprenjont ket ar pezh a
lavare dezho.

<span id="an_2:51">2:51</span> Mont a reas neuze ganto hag e teuas da
Nazared, hag e touje dezho. E vamm a vire an holl draoù-se en he
c'halon.

<span id="an_2:52">2:52</span> Jezuz a greske e furnez, e ment, hag e
gras, dirak Doue ha dirak an dud.

<span id="an_3:1">3:1</span> Ar bemzekvet bloavezh eus impalaerded
Tiberius Kezar, Poñs-Pilat o vezañ gouarner Judea, Herodez tetrark
Galilea, Filip e vreur tetrark Iturea ha Trakonitiz, Lisaniaz tetrark
Abilen,

<span id="an_3:2">3:2</span> dindan belegiezh veur Annaz ha Kaifaz, ger
Doue a voe kaset da Yann, mab Zakaria, el lec'h distro.

<span id="an_3:3">3:3</span> Yann a zeuas en holl vro war-dro ar Jordan,
o prezeg badeziant ar geuzidigezh evit pardon ar pec'hedoù,

<span id="an_3:4">3:4</span> evel ma'z eo skrivet e levr lavarioù ar
profed Izaia: Mouezh an hini a gri el lec'h distro a lavar: Kempennit
hent an Aotrou, plaenait e wenodennoù.

<span id="an_3:5">3:5</span> Pep traonienn a vo leuniet, pep menez ha
krec'hienn a vo izelaet; an hentoù gwariet a vo eeunaet, hag ar re
dorgennek a vo kompezet;

<span id="an_3:6">3:6</span> ha pep kig a welo silvidigezh Doue.

<span id="an_3:7">3:7</span> Lavarout a rae eta d'ar bobl a zeue evit
bezañ badezet gantañ: Lignez a naered-wiber, piv en deus desket deoc'h
tec'hout diouzh ar gounnar da zont?

<span id="an_3:8">3:8</span> Dougit eta frouezh dereat d'ar geuzidigezh,
ha n'en em lakait ket da lavarout ennoc'h hoc'h-unan: Ni hon eus evit
tad Abraham; rak me a lavar deoc'h, e c'hell Doue ober genel eus ar
vein-se bugale da Abraham.

<span id="an_3:9">3:9</span> Ar vouc'hal a zo a-vremañ lakaet ouzh
gwrizioù ar gwez. Pep gwezenn eta na ro ket frouezh mat, a ya da vezañ
troc'het ha taolet en tan.

<span id="an_3:10">3:10</span> Neuze ar bobl a c'houlennas digantañ:
Petra a raimp eta?

<span id="an_3:11">3:11</span> Eñ a respontas dezho: An neb en deus daou
gwiskamant, ra roio unan d'an hini n'en deus ket.

<span id="an_3:12">3:12</span> Dont a reas ivez publikaned evit bezañ
badezet, hag e lavarjont dezhañ: Mestr, petra a raimp?

<span id="an_3:13">3:13</span> Eñ a lavaras dezho: Na gemerit ket en
tu-hont d'ar pezh a zo gourc'hemennet deoc'h.

<span id="an_3:14">3:14</span> Soudarded a c'houlennas ivez digantañ: Ha
ni, petra a raimp? Eñ a lavaras dezho: Na wallgasit den ha na damallit
den e gaou, met tremenit gant ho pae.

<span id="an_3:15">3:15</span> Evel ma oa ar bobl o c'hortoz, ha ma
c'houlenne an holl en o c'halon hag eñ ne oa ket Yann ar C'hrist,

<span id="an_3:16">3:16</span> Yann en em lakaas da lavarout d'an holl:
Me ho padez en dour, met unan all a zeu, galloudusoc'h egedon, ha n'on
ket dellezek da zieren korreenn e votoù. Eñ ho padezo er Spered-Santel
hag en tan.

<span id="an_3:17">3:17</span> E grouer a zo en e zaouarn, naetaat a
raio mat e leur, hag e tastumo ar gwinizh en e solier, met ar pell a
zevo en tan na varv ket.

<span id="an_3:18">3:18</span> Eñ a lavare meur a gelennadurezh all d'ar
bobl, o prezeg dezho an Aviel.

<span id="an_3:19">3:19</span> Met Herodez an tetrark, o vezañ bet
tamallet gant Yann diwar-benn Herodiaz, gwreg \[Filip\] e vreur, ha
diwar-benn an holl draoù fall en devoa graet,

<span id="an_3:20">3:20</span> a reas goude an holl draoù fall all, an
hini da lakaat Yann er prizon.

<span id="an_3:21">3:21</span> Evel ma rae an holl bobl en em vadeziñ
gantañ, Jezuz a voe ivez badezet; hag e-pad ma pede, an neñv a zigoras,

<span id="an_3:22">3:22</span> hag ar Spered-Santel a ziskennas warnañ e
doare ur c'horf, evel hini ur goulm; hag ur vouezh a zeuas eus an neñv,
o lavarout: Te eo va Mab karet-mat, ennout em eus lakaet va holl
levenez.

<span id="an_3:23">3:23</span> Jezuz a oa oadet war-dro tregont vloaz
p'en em lakaas da brezeg, hag e oa, evel ma kreded, mab da Jozef, mab
Heli,

<span id="an_3:24">3:24</span> mab Matat, mab Levi, mab Melki, mab
Jannai, mab Jozef,

<span id="an_3:25">3:25</span> mab Matatiaz, mab Amoz, mab Nahum, mab
Esli, mab Naggai,

<span id="an_3:26">3:26</span> mab Maaz, mab Mataziaz, mab Semein, mab
Jozef, mab Juda,

<span id="an_3:27">3:27</span> mab Joanan, mab Resa, mab Zorobabel, mab
Salatiel, mab Neri,

<span id="an_3:28">3:28</span> mab Melki, mab Addi, mab Kosam, mab
Elmodam, mab Er,

<span id="an_3:29">3:29</span> mab Joze, mab Eliezer, mab Jorim, mab
Mazat, mab Levi,

<span id="an_3:30">3:30</span> mab Simeon, mab Juda, mab Jozef, mab
Jonam, mab Eliakim,

<span id="an_3:31">3:31</span> mab Melea, mab Mainan, mab Mattaza, mab
Natan, mab David,

<span id="an_3:32">3:32</span> mab Jese, mab Obed, mab Booz, mab Salmon,
mab Naason,

<span id="an_3:33">3:33</span> mab Aminadab, mab Aram, \[mab Joram,\]
mab Ezrom, mab Farez, mab Juda,

<span id="an_3:34">3:34</span> mab Jakob, mab Izaak, mab Abraham, mab
Tara, mab Nac'hor,

<span id="an_3:35">3:35</span> mab Seruk, mab mab Ragav, mab Faleg, mab
Eber, mab Sala,

<span id="an_3:36">3:36</span> mab Kainam, mab Arpaksad, mab Sem, mab
Noe, mab Lamec'h,

<span id="an_3:37">3:37</span> mab Matuzala, mab Enoc'h, mab Jared, mab
Maleleel, mab Kainan,

<span id="an_3:38">3:38</span> mab Enoz, mab Set, mab Adam, mab Doue.

<span id="an_4:1">4:1</span> Jezuz, leuniet eus ar Spered-Santel, a
zistroas eus ar Jordan, hag a voe kaset gant ar Spered el lec'h distro;

<span id="an_4:2">4:2</span> eno e voe temptet gant an diaoul e-pad
daou-ugent devezh, ha ne zebras netra e-pad an deizioù-se; goude ma
voent tremenet, en devoa naon.

<span id="an_4:3">4:3</span> Neuze an diaoul a lavaras dezhañ: Mar dout
Mab Doue, gourc'hemenn d'ar maen-mañ dont da vezañ bara.

<span id="an_4:4">4:4</span> Jezuz a respontas dezhañ: Skrivet eo: An
den ne vevo ket a vara hepken, \[met gant pep ger a zeu eus Doue\].

<span id="an_4:5">4:5</span> Neuze an diaoul en kasas \[war ur menez
uhel\], a reas dezhañ gwelout en un taol holl rouantelezhioù ar bed,

<span id="an_4:6">4:6</span> hag a lavaras dezhañ: Reiñ a rin dit an
holl c'halloud-se ha gloar ar rouantelezhioù-se, rak roet eo bet din,
hag e roan anezhañ da neb a fell din.

<span id="an_4:7">4:7</span> Ma taoulinez eta dirazon, an holl draoù-se
a vo dit.

<span id="an_4:8">4:8</span> Jezuz a respontas dezhañ: \[A-dreñv din,
Satan! Rak\] skrivet eo: Azeuliñ a ri an Aotrou da Zoue, ha ne serviji
nemetañ.

<span id="an_4:9">4:9</span> Kas a reas anezhañ ivez da Jeruzalem, hag e
lakaas anezhañ war lein an templ, hag e lavaras dezhañ: Mar dout Mab
Doue, en em daol ac'han d'an traoñ, rak skrivet eo

<span id="an_4:10">4:10</span> e c'hourc'hemenno d'e aeled kaout evezh
ouzhit, evit da ziwall,

<span id="an_4:11">4:11</span> ha penaos e tougint ac'hanout etre o
daouarn, gant aon na stokfe da droad ouzh ur maen bennak.

<span id="an_4:12">4:12</span> Jezuz a respontas dezhañ: Lavaret eo: Na
dempti ket an Aotrou da Zoue.

<span id="an_4:13">4:13</span> An diaoul, o vezañ echuet an holl
demptadur, en em dennas dioutañ evit un amzer.

<span id="an_4:14">4:14</span> Jezuz a zistroas da C'halilea, dindan
galloud ar Spered, hag ar vrud anezhañ a redas dre an holl vro
tro-war-dro.

<span id="an_4:15">4:15</span> Kelenn a rae en o sinagogennoù, hag e oa
enoret gant an holl.

<span id="an_4:16">4:16</span> Jezuz a zeuas da Nazared, e-lec'h ma oa
bet savet, hag ez eas, hervez e c'hiz, er sinagogenn deiz ar sabad.
Sevel a reas evit lenn.

<span id="an_4:17">4:17</span> Neuze e voe roet dezhañ levr ar profed
Izaia, hag o vezañ displeget al levr, e kavas al lec'h ma oa skrivet
ennañ:

<span id="an_4:18">4:18</span> Spered an Aotrou a zo warnon; abalamour
da-se en deus va eouliet evit prezeg an Aviel d'ar beorien; \[kaset en
deus ac'hanon evit yac'haat ar re o deus ar c'halon flastret,\] evit
embann an dasprenadur d'ar re dalc'het, ha distro ar gweled d'ar re
dall, da gas er frankiz ar re gwasket,

<span id="an_4:19">4:19</span> ha da embann bloavezh trugarezus an
Aotrou.

<span id="an_4:20">4:20</span> Goude bezañ pleget al levr hag e roet
d'ar servijer, ec'h azezas; daoulagad an holl er sinagogenn a selle pizh
outañ.

<span id="an_4:21">4:21</span> Neuze en em lakaas da lavarout dezho: Ar
gomz-mañ eus ar Skritur a zo peurc'hraet hiziv, hag he c'hlevet hoc'h
eus.

<span id="an_4:22">4:22</span> An holl a roe testeni dezhañ, hag a oa
souezhet eus ar c'homzoù a c'hras a zeue eus e c'henou, hag e lavarent:
N'eo ket hemañ mab Jozef?

<span id="an_4:23">4:23</span> Eñ a lavaras dezho: Hep mar e lavarot din
ar c'hrennlavar-mañ: Medisin, en em yac'ha da-unan; gra ivez amañ,
e-barzh da vro, kement hon eus klevet lavarout ac'h eus graet e
Kafarnaoum.

<span id="an_4:24">4:24</span> Met eñ a lavaras dezho: Me a lavar deoc'h
e gwirionez penaos profed ebet n'eo degemeret mat en e vro.

<span id="an_4:25">4:25</span> Me a lavar deoc'h e gwirionez: bez' e oa
kalz a intañvezed en Israel en amzer Elia, pa voe serret an neñv e-pad
tri bloaz ha c'hwec'h miz, kement ken e voe un naonegezh vras dre an
holl vro.

<span id="an_4:26">4:26</span> Koulskoude Elia ne voe ket kaset da di
hini anezho, nemet da di un intañvez eus Sarepta, e Sidon.

<span id="an_4:27">4:27</span> Bez' e oa ivez kalz a dud lovr en Israel
en amzer Elizea ar profed; koulskoude hini anezho ne oa glanaet, nemet
Naaman ar Siriad.

<span id="an_4:28">4:28</span> An holl re a oa er sinagogenn, o klevout
kement-se, a yeas droug enno.

<span id="an_4:29">4:29</span> Hag o vezañ savet, e kasjont anezhañ kuit
eus o c'hêr, hag e lakajont anezhañ war lein ar menez ma oa savet o
c'hêr warnañ, evit e deurel d'an traoñ.

<span id="an_4:30">4:30</span> Met eñ, o tremen dre o c'hreiz, a yeas
kuit.

<span id="an_4:31">4:31</span> Neuze e tiskennas da Gafarnaoum, kêr eus
Galilea, hag e kelenne an dud d'an deizioù ar sabad.

<span id="an_4:32">4:32</span> Souezhet e oant eus e gredenn, rak komz a
rae gant galloud.

<span id="an_4:33">4:33</span> Bez' e oa er sinagogenn un den dalc'het
gant ur spered a ziaoul hudur, hag a grie gant ur vouezh uhel:

<span id="an_4:34">4:34</span> A! Petra a zo etre te ha ni, Jezuz a
Nazared? Ha deuet out evit hor c'holl? Me a oar piv out: Sant Doue.

<span id="an_4:35">4:35</span> Jezuz a c'hourdrouzas anezhañ, o
lavarout: Tav, ha kae eus an den-se. An diaoul, o vezañ e stlapet er
c'hreiz, a yeas kuit anezhañ, hep ober droug ebet dezhañ.

<span id="an_4:36">4:36</span> Spouronet e voent holl, hag e lavarent
etrezo: Petra eo kement-mañ? Gourc'hemenn a ra gant galloud ha nerzh
d'ar speredoù hudur, hag ez eont kuit.

<span id="an_4:37">4:37</span> Hag ar vrud anezhañ a yeas e pep lec'h er
vro tro-war-dro.

<span id="an_4:38">4:38</span> Jezuz, o vezañ aet er-maez eus ar
sinagogenn, a yeas e ti Simon. Mamm-gaer Simon he devoa ur gwall
derzhienn, hag e pedjont anezhañ eviti.

<span id="an_4:39">4:39</span> O vezañ eta aet a-us dezhi, e
c'hourc'hemennas d'an derzhienn paouez, hag an derzhienn a yeas kuit
diouti; kerkent, hi a savas hag a servijas anezho.

<span id="an_4:40">4:40</span> Pa voe kuzhet an heol, an holl re o devoa
re glañv dalc'het gant meur a gleñvedoù, o degase dezhañ; eñ a yac'hae
anezho holl en ur lakaat e zaouarn war bep hini anezho.

<span id="an_4:41">4:41</span> An diaoulien ivez a yae er-maez eus kalz,
o krial hag o lavarout: Te eo \[ar C'hrist,\] Mab Doue; met eñ o
gourdrouze, ha ne leze ket anezho da lavarout e ouient e oa ar C'hrist

<span id="an_4:42">4:42</span> Adalek ma teuas an deiz, ez eas d'ul
lec'h distro; ur bobl vras en klaske hag a zeuas betek ennañ, hag a
c'hoantae en derc'hel, evit n'o c'huitaje ket.

<span id="an_4:43">4:43</span> Met eñ a lavaras dezho: Ret eo din ivez
prezeg keloù mat rouantelezh Doue d'ar c'hêrioù all, rak evit-se eo on
bet kaset.

<span id="an_4:44">4:44</span> Hag e prezege e sinagogennoù Galilea.

<span id="an_5:1">5:1</span> Evel ma oa Jezuz war aod lenn Genezared, ar
bobl en em daole warnañ evit klevout ger Doue.

<span id="an_5:2">5:2</span> Gwelout a reas div vag en tu all d'ar mor;
ar besketaerien a oa diskennet hag a walc'he o rouedoù.

<span id="an_5:3">5:3</span> Pignat a reas en unan eus ar bagoù-se, hini
a oa da Simon, hag e pedas anezhañ da bellaat un tamm diouzh an douar; o
vezañ azezet, e kelenne ar bobl diwar ar vag.

<span id="an_5:4">5:4</span> P'en devoe paouezet da gomz, e lavaras da
Simon: Kae a-raokoc'h en dour don, ha taolit ho rouedoù evit pesketa.

<span id="an_5:5">5:5</span> Simon a respontas dezhañ: Mestr, ni hon eus
labouret e-pad an noz hep tapout netra; koulskoude, war da c'her, e
taolin ar roued.

<span id="an_5:6">5:6</span> O vezañ en graet, e tapjont un niver bras a
besked; evel ma torre o rouedoù,

<span id="an_5:7">5:7</span> e rejont sin d'o c'henvreudeur hag a oa er
vag all, da zont d'o sikour. Dont a rejont hag e leugnjont an div vag,
en hevelep doare ma'z aent d'ar foñs.

<span id="an_5:8">5:8</span> Simon Pêr, o vezañ gwelet kement-se, en em
strinkas d'an daoulin ouzh treid Jezuz, hag a lavaras: Aotrou, pella
diouzhin, rak ur pec'her on.

<span id="an_5:9">5:9</span> Rak ar spont a oa kroget ennañ hag en holl
re a oa gantañ, abalamour d'ar pesketaerezh o devoa graet,

<span id="an_5:10">5:10</span> kenkoulz evel e Jakez ha Yann, mibien
Zebedea, kenvreudeur da Simon. Neuze Jezuz a lavaras da Simon: Na'z pez
ket aon, a-vremañ e vi pesketaer tud.

<span id="an_5:11">5:11</span> Hag o vezañ degaset o bagoù d'an douar, e
kuitajont pep tra, hag e heuilhjont anezhañ.

<span id="an_5:12">5:12</span> Evel ma oa en ur gêr eus Galilea, un den
goloet a lovrentez, o vezañ gwelet Jezuz, en em strinkas war e c'henou
ouzh an douar, hag en pedas, o lavarout: Aotrou, mar fell dit, e
c'hellez va glanaat.

<span id="an_5:13">5:13</span> Jezuz, oc'h astenn e zorn, en stokas hag
a lavaras dezhañ: Fellout a ra din, bez glanaet. Ha kerkent al lovrentez
a guitaas anezhañ.

<span id="an_5:14">5:14</span> Jezuz a zifennas outañ n'en lavarje da
zen. Met kae, a lavaras dezhañ, en em ziskouez d'ar beleg ha kinnig evit
da c'hlanidigezh ar pezh en deus Moizez gourc'hemennet, evit ma servijo
kement-se da desteni dezho.

<span id="an_5:15">5:15</span> Ar vrud anezhañ en em skuilhe
muioc'h-mui, ha kalz a dud en em zastume evit e glevout hag evit bezañ
yac'haet gantañ eus o c'hleñvedoù.

<span id="an_5:16">5:16</span> Met eñ en em zalc'he a-du el lec'hioù
distro, evit pediñ.

<span id="an_5:17">5:17</span> Un devezh ma kelenne, ha ma oa azezet eno
farizianed ha doktored al lezenn deuet eus holl vourc'hioù Galilea, eus
Judea hag eus Jeruzalem, galloud an Aotrou a oberie evit yac'haat ar re
glañv.

<span id="an_5:18">5:18</span> Neuze e teuas tud a zouge war ur gwele un
den seizet, hag e klaskent mont en ti hag e lakaat dirak Jezuz.

<span id="an_5:19">5:19</span> Pa ne ouient dre belec'h e gas e-barzh,
abalamour d'ar bobl, e pignjont war an ti, hag en diskennjont dre an
teol gant e wele, e-kreiz ar bobl, dirak Jezuz;

<span id="an_5:20">5:20</span> Eñ, o welout o feiz, a lavaras dezhañ: O
den, da bec'hedoù a zo pardonet dit.

<span id="an_5:21">5:21</span> Neuze ar skribed hag ar farizianed en em
lakaas da c'hrozmolat ha da lavarout: Piv eo hemañ hag a wallgomz? Piv a
c'hell pardoniñ ar pec'hedoù, nemet Doue hepken?

<span id="an_5:22">5:22</span> Met Jezuz, oc'h anavezout o soñjezonoù, a
gemeras ar gomz hag a lavaras dezho: Petra a c'hrozmolit en ho kalonoù?

<span id="an_5:23">5:23</span> Petra eo an aesoc'h, lavarout: Da
bec'hedoù a zo pardonet dit, pe lavarout: Sav ha bale?

<span id="an_5:24">5:24</span> Met, evit ma ouiot penaos Mab an den en
deus war an douar ar galloud da bardoniñ ar pec'hedoù, -e lavaras d'an
den seizet-: Me en lavar dit, sav, doug da wele, ha kae da'z ti.

<span id="an_5:25">5:25</span> Ha raktal e savas dirazo, e tougas ar
gwele ma oa gourvezet warnañ, hag ez eas d'e di, o reiñ gloar da Zoue.

<span id="an_5:26">5:26</span> Hag e voent holl souezhet bras, hag e
roent gloar da Zoue; leuniet e voent a zoujañs hag e lavarent: Ni hon
eus gwelet hiziv traoù burzhudus.

<span id="an_5:27">5:27</span> Goude-se, e teuas hag e welas ur publikan
anvet Levi, azezet e ti ar gwirioù, hag e lavaras dezhañ: Deus war va
lerc'h.

<span id="an_5:28">5:28</span> Eñ, o kuitaat pep tra, a savas hag a
heulias anezhañ.

<span id="an_5:29">5:29</span> Levi a reas ur fest vras en e di, hag un
niver bras a bublikaned hag a dud all a oa ouzh taol ganto.

<span id="an_5:30">5:30</span> Ar re anezho a oa skribed ha farizianed a
c'hrozmole hag a lavare d'e ziskibien: Perak e tebrit hag ec'h evit gant
ar bublikaned ha gant an dud a vuhez fall?

<span id="an_5:31">5:31</span> Jezuz, o kemer ar gomz, a lavaras dezho:
N'eo ket ar re a zo yac'h eo ar re o deus ezhomm a vedisin, met ar re a
zo klañv.

<span id="an_5:32">5:32</span> N'on ket deuet da c'hervel d'ar
geuzidigezh ar re reizh, met ar bec'herien.

<span id="an_5:33">5:33</span> Lavarout a rejont ivez dezhañ: Perak e
yun alies diskibien Yann hag e reont pedennoù, kenkoulz evel re ar
farizianed, e-lec'h da re-te a zebr hag a ev?

<span id="an_5:34">5:34</span> Eñ a lavaras dezho: Ha c'hwi a c'hell
lakaat da yunañ mignoned ar pried, e-pad ma'z emañ ar pried ganto?

<span id="an_5:35">5:35</span> Met deizioù a zeuio ma vo lamet ar pried
diganto; neuze e yunint, en deizioù-se.

<span id="an_5:36">5:36</span> Lavarout a reas ivez dezho ur barabolenn:
Den ne laka un tamm eus ur gwiskamant nevez war ur gwiskamant kozh, rak
e freuzfe an hini nevez, hag an tamm kemeret eus an hini nevez n'en em
rafe ket gant an hini kozh.

<span id="an_5:37">5:37</span> Den ne laka gwin nevez e seier-lêr kozh,
rak ar gwin nevez a dorrfe ar seier kozh hag en em skuilhfe, hag ar
seier a vefe kollet.

<span id="an_5:38">5:38</span> Met ar gwin nevez a zle bezañ lakaet e
seier nevez, \[hag an daou en em vir a-unan\].

<span id="an_5:39">5:39</span> Ha n'eus den a ev gwin kozh hag a
c'houlenn gwin nevez, rak lavarout a ra: Gwell eo an hini kozh.

<span id="an_6:1">6:1</span> C'hoarvezout a reas, e-pad an eil-kentañ
sabad, ma tremene Jezuz dre barkeier ed; e ziskibien a ziframme
tañvouezennoù, hag, o vezañ o gwasket en o daouarn, e tebrent anezho.

<span id="an_6:2">6:2</span> Hiniennoù eus ar farizianed a lavaras
dezhañ: Perak e rit ar pezh n'eo ket aotreet ober deizioù ar sabad?

<span id="an_6:3">6:3</span> Neuze Jezuz, o kemer ar gomz, a lavaras
dezho: N'hoc'h eus ket lennet ar pezh a reas David hag ar re a oa
gantañ, p'o devoa naon?

<span id="an_6:4">6:4</span> Penaos ez eas e ti Doue, e kemeras hag e
tebras ar baraoù a ginnig, hag o roas memes d'ar re a oa gantañ, petra
bennak ne c'helle o debriñ nemet ar veleien hepken?

<span id="an_6:5">6:5</span> Hag e lavaras dezho: Mab an den a zo mestr
memes war ar sabad.

<span id="an_6:6">6:6</span> C'hoarvezout a reas ivez, un deiz sabad
all, ma'z eas er sinagogenn, ha ma kelenne enni; hag e oa eno un den, ma
oa disec'het e zorn dehou.

<span id="an_6:7">6:7</span> Ar skribed hag ar farizianed a selle outañ,
evit gwelout hag eñ a yac'hafe deiz ar sabad, evit kaout peadra d'e
damall.

<span id="an_6:8">6:8</span> Met evel ma'c'h anaveze o soñjezonoù, e
lavaras d'an den en devoa an dorn disec'het: Sav hag en em zalc'h aze er
c'hreiz. Eñ, o vezañ savet, en em zalc'has en e sav.

<span id="an_6:9">6:9</span> Jezuz a lavaras dezho eta: Un dra a
c'houlennin ouzhoc'h: hag aotreet eo, e deizioù ar sabad, ober vad pe
droug, saveteiñ un den pe e lezel da goll?

<span id="an_6:10">6:10</span> Neuze, o sellout ouzh an holl re a oa
en-dro dezhañ, e lavaras d'an den: Astenn da zorn. Ober a reas, hag e
zorn a zeuas yac'h \[evel egile\].

<span id="an_6:11">6:11</span> Int a voe leuniet a fulor, hag en em
guzulient war ar pezh a c'helljent ober da Jezuz.

<span id="an_6:12">6:12</span> En amzer-se, Jezuz a yeas war ar menez
evit pediñ, hag e tremenas an noz holl o pediñ Doue.

<span id="an_6:13">6:13</span> Pa voe deuet ar beure, e c'halvas e
ziskibien, hag e tibabas daouzek anezho a c'halvas ebestel:

<span id="an_6:14">6:14</span> Simon, ma roas an anv a Bêr dezhañ;
Andrev e vreur; Jakez ha Yann; Filip ha Bartolome;

<span id="an_6:15">6:15</span> Mazhev ha Tomaz; Jakez mab Alfe, ha Simon
anvet Gredus;

<span id="an_6:16">6:16</span> Jud kar da Jakez; ha Judaz Iskariod, a oa
an hini en gwerzhas.

<span id="an_6:17">6:17</span> O vezañ neuze diskennet ganto, e chomas
en ur blaenenn gant e vandenn diskibien, hag ul lod bras a dud eus
Judea, eus Jeruzalem, hag eus ar vro arvorek Tir ha Sidon. Deuet e oant
evit e glevout hag evit bezañ yac'haet eus o c'hleñvedoù.

<span id="an_6:18">6:18</span> Ar re a oa dalc'het gant speredoù hudur a
oa ivez yac'haet.

<span id="an_6:19">6:19</span> Hag an holl bobl a glaske stekiñ outañ,
abalamour ma teue anezhañ un nerzh a yac'hae holl.

<span id="an_6:20">6:20</span> Neuze Jezuz a savas e zaoulagad war e
ziskibien, o lavarout: Eürus oc'h, c'hwi a zo paour, rak rouantelezh
Doue a zo deoc'h!

<span id="an_6:21">6:21</span> Eürus oc'h, c'hwi hoc'h eus naon bremañ,
rak leuniet e viot! Eürus oc'h, c'hwi a ouel bremañ, rak karget e viot
gant levenez!

<span id="an_6:22">6:22</span> Eürus e viot, pa gasaio an dud
ac'hanoc'h, pa gasint kuit ac'hanoc'h eus o zouez, pa lavarint dismegañs
deoc'h ha pa daolint hoc'h anv evel fall, abalamour de Vab an den!

<span id="an_6:23">6:23</span> En em laouenait en amzer-se, ha tridit
gant ar joa, rak ho kopr a vo bras en neñv, rak evel-se o deus graet o
zadoù d'ar brofeded.

<span id="an_6:24">6:24</span> Met gwalleur deoc'h-hu, tud pinvidik, rak
c'hwi hoc'h eus bet ho kopr!

<span id="an_6:25">6:25</span> Gwalleur deoc'h-hu, tud leuniet, rak
c'hwi ho po naon! Gwalleur deoc'h-hu, ar re a c'hoarzh bremañ, rak c'hwi
en em c'hlac'haro hag a ouelo!

<span id="an_6:26">6:26</span> Gwalleur deoc'h-hu pa lavaro an holl dud
vad ac'hanoc'h, rak o zadoù o deus graet evel-se e-keñver ar
fals-profeded!

<span id="an_6:27">6:27</span> Met me a lavar deoc'h-hu, c'hwi hag am
selaou: Karit hoc'h enebourien, grit vad d'ar re a gasa ac'hanoc'h,

<span id="an_6:28">6:28</span> bennigit ar re a villig ac'hanoc'h, ha
pedit evit ar re a wallgomz ouzhoc'h.

<span id="an_6:29">6:29</span> D'an hini a sko ac'hanout war ur jod, tro
eben outañ. D'an hini a zilam da vantell diganit, laosk ivez gantañ da
doneg.

<span id="an_6:30">6:30</span> Ro da biv bennak a c'houlenn diganit, ha
mar fell da unan bennak dilemel diganit ar pezh a zo dit, n'en
adc'houlenn ket.

<span id="an_6:31">6:31</span> Ar pezh a fell deoc'h e rafe an dud
deoc'h, grit ivez anezhañ dezho.

<span id="an_6:32">6:32</span> Ma ne garit nemet ar re ho kar, peseurt
trugarez a dleer deoc'h? An dud a vuhez fall a gar ivez ar re o c'har.

<span id="an_6:33">6:33</span> Ma ne rit vad nemet d'ar re a ra vad
deoc'h, peseurt trugarez a dleer deoc'h? An dud a vuhez fall a ra ar
memes tra.

<span id="an_6:34">6:34</span> Ma ne brestit nemet d'ar re digant e
c'hortozit kaout diganto, peseurt trugarez a dleer deoc'h? An dud a
vuhez fall a brest ivez d'an dud a vuhez fall, evit kaout kement all.

<span id="an_6:35">6:35</span> Met karit hoc'h enebourien, grit vad, ha
prestit hep gortoz netra, hag ho kopr a vo bras, ha c'hwi a vo bugale an
Uhelañ-Meurbet, abalamour ma'z eo mat e-keñver ar re dizanaoudek hag ar
re fall.

<span id="an_6:36">6:36</span> Bezit eta trugarezus, evel ma'z eo ivez
ho Tad trugarezus.

<span id="an_6:37">6:37</span> Na varnit ket, ha ne viot ket barnet; na
gondaonit ket, ha ne viot ket kondaonet; pardonit, hag e viot pardonet;

<span id="an_6:38">6:38</span> roit, hag e vo roet deoc'h; roet e vo
deoc'h en ho kerc'henn ur muzul mat, stardet hag hejet, a zeuio dreist
ar barr; rak muzuliet e vo deoc'h gant an hevelep muzul ma vuzuilhit
d'ar re all.

<span id="an_6:39">6:39</span> Lavarout a reas ivez dezho ur barabolenn:
Daoust hag un den dall a c'hell ren un den dall? Ha ne gouezhint ket o
daou er poull?

<span id="an_6:40">6:40</span> An diskibl n'eo ket uheloc'h eget e
vestr; met pep diskibl mat a vo evel e vestr.

<span id="an_6:41">6:41</span> Perak e sellez ouzh ar blouzenn a zo e
lagad da vreur, ha ne welez ket an treust a zo ez lagad da-unan?

<span id="an_6:42">6:42</span> Pe, penaos e c'hellez lavarout da'z
preur: Va breur, va lez da zilemel ar blouzenn a zo e-barzh da lagad, te
na welez ket an treust ez hini? Pilpous, lam da gentañ an treust eus da
lagad, ha neuze e weli penaos e lami ar blouzenn a zo e lagad da vreur.

<span id="an_6:43">6:43</span> N'eus gwezenn vat ebet hag a zougfe
frouezh fall, na wezenn fall ebet hag a zougfe frouezh mat.

<span id="an_6:44">6:44</span> Rak pep gwezenn a anavezer diouzh he
frouezh hec'h-unan. Ne zastumer ket a fiez diwar ar spern, nag a rezin
diwar an drez.

<span id="an_6:45">6:45</span> An den mat a denn traoù mat eus teñzor
mat e galon, hag an den fall a denn traoù fall eus teñzor fall e galon;
rak eus leunder ar galon eo e komz ar genou.

<span id="an_6:46">6:46</span> Perak eta e c'halvit ac'hanon Aotrou,
Aotrou, ha ne rit ket ar pezh a lavaran?

<span id="an_6:47">6:47</span> Me a ziskouezo deoc'h ouzh piv eo heñvel
pep den hag a zeu da'm c'havout, a selaou va c'homzoù hag a sent outo.

<span id="an_6:48">6:48</span> Heñvel eo ouzh un den a sav un ti, hag o
vezañ kleuzet ha toullet don, en deus lakaet an diazez war ar roc'h; an
doureier o vezañ deuet, ha skoet gant nerzh a-enep an ti-se, n'o deus
ket gellet e ziskar, dre ma'z eo diazezet war ar roc'h.

<span id="an_6:49">6:49</span> Met an hini a selaou ha ne sent ket, a zo
heñvel ouzh un den a sav e di war an douar, hep diazez; an doureier o
vezañ skoet gant nerzh a-enep dezhañ, kouezhet eo kerkent, ha diskar an
ti-se a zo bet bras.

<span id="an_7:1">7:1</span> Goude m'en devoa Jezuz peurlavaret ar
c'homzoù-mañ dirak ar bobl a oa ouzh e selaou, ez eas e Kafarnaoum.

<span id="an_7:2">7:2</span> Mevel ur c'hantener, karet mat gantañ, a oa
klañv, hag a yae da vervel.

<span id="an_7:3">7:3</span> Ar c'hantener, o vezañ klevet komz
diwar-benn Jezuz, a gasas d'e gavout henaourien eus ar Yuzevien, da
bediñ anezhañ da zont da yac'haat e servijer.

<span id="an_7:4">7:4</span> Ar re-mañ eta, o vezañ deuet da gavout
Jezuz, a bedas anezhañ start en ur lavarout: Din eo ma rafes kement-se
dezhañ,

<span id="an_7:5">7:5</span> rak karout a ra hor pobl; eñ eo, en deus
lakaet sevel hor sinagogenn deomp.

<span id="an_7:6">7:6</span> Jezuz eta a yeas ganto. Ha pa ne oa ken
pell eus an ti, ar c'hantener a gasas etrezek ennañ mignoned, da
lavarout dezhañ: Aotrou, na gemer ket a boan, rak n'on ket din e teufes
dindan va zoenn.

<span id="an_7:7">7:7</span> Abalamour da-se, ne'm eus ket kavet e oan
din va-unan da vont betek ennout; met lavar ur ger, ha va mevel a vo
yac'haet.

<span id="an_7:8">7:8</span> Rak me va-unan a zo un den lakaet dindan
galloud re all, ha dindanon em eus soudarded, hag e lavaran da unan:
Kae! hag ez a; d'egile: Deus! Hag e teu; ha da'm mevel: Gra kement-mañ!
Hag en gra.

<span id="an_7:9">7:9</span> Jezuz, o vezañ klevet kement-se, a voe
souezhet, hag, o tistreiñ, a lavaras d'ar bobl en heulie: Me a lavar
deoc'h penaos ne'm eus ket kavet ur feiz ken bras, zoken en Israel.

<span id="an_7:10">7:10</span> Pa zistroas d'ar gêr ar re a oa bet
kaset, e kavjont yac'h ar mevel a oa bet klañv.

<span id="an_7:11">7:11</span> An deiz war-lerc'h, Jezuz a yeas d'ur gêr
anvet Nain; kalz eus e ziskibien hag ur bobl vras a yae gantañ.

<span id="an_7:12">7:12</span> Evel ma tostaent ouzh dor kêr, setu e
touged d'an douar unan marv, mab nemetañ e vamm, a oa intañvez; un niver
bras a dud eus kêr a oa ganti.

<span id="an_7:13">7:13</span> An Aotrou, o vezañ he gwelet, en devoe
truez outi, hag a lavaras dezhi: Na ouel ket!

<span id="an_7:14">7:14</span> O vezañ tostaet, e stokas an arched, hag
ar re en douge a arsavas; hag e lavaras: Den yaouank, me en lavar dit,
sav!

<span id="an_7:15">7:15</span> An hini marv a azezas hag en em lakaas da
gomz. Jezuz en roas d'e vamm.

<span id="an_7:16">7:16</span> Ar spont a grogas enno holl, hag e rojont
gloar da Zoue, en ur lavarout: Ur profed bras a zo bet savet en hon
touez, ha Doue a zo deuet da welout e bobl.

<span id="an_7:17">7:17</span> Ar vrud-se en em skuilhas dre holl Judea,
ha dre an holl vro tro-war-dro.

<span id="an_7:18">7:18</span> An holl draoù-mañ a voe lavaret da Yann
gant e ziskibien.

<span id="an_7:19">7:19</span> Yann a c'halvas daou eus e ziskibien hag
o c'hasas da gavout Jezuz evit lavarout dezhañ: Bez' out an hini a dle
dont, pe e tleomp gortoz unan all?

<span id="an_7:20">7:20</span> An dud-mañ eta, o vezañ deuet da gavout
Jezuz, a lavaras dezhañ: Yann-Vadezour en deus hon degaset da'z kavout
evit lavarout dit: Bez' out an hini a dle dont, pe e tleomp gortoz unan
all?

<span id="an_7:21">7:21</span> En eur-se zoken, Jezuz a yac'haas kalz a
dud eus o c'hleñvedoù, eus o mac'hagnoù hag eus an drouk-speredoù, hag e
roas ar gweled da veur a hini dall.

<span id="an_7:22">7:22</span> Neuze en ur respont, e lavaras dezho: It
ha lavarit da Yann ar pezh hoc'h eus gwelet ha klevet: ar re dall a wel,
ar re gamm a vale, ar re lovr a zo glanaet, ar re vouzar a glev, ar re
varv a adsav da vev, ar c'helou mat a zo prezeget d'ar beorien.

<span id="an_7:23">7:23</span> Eürus eo an neb ne gavo ket a skouer fall
ennon.

<span id="an_7:24">7:24</span> Ar re en devoa Yann degaset o vezañ aet
kuit, Jezuz en em lakaas da lavarout d'ar bobl diwar-benn Yann: Petra
oc'h aet da welout el lec'h distro? Ur bennduenn hejet gant an avel?

<span id="an_7:25">7:25</span> Met petra oc'h aet da welout? Un den
gwisket gant dilhad kaer? Setu, ar re a zo gwisket gant dilhad kaer hag
a vev er plijadurioù, a zo e tiez ar rouaned.

<span id="an_7:26">7:26</span> Met petra oc'h aet da welout? Ur profed?
Ya a lavaran deoc'h, ha muioc'h eget ur profed.

<span id="an_7:27">7:27</span> Eñ eo an hini a zo skrivet diwar e benn:
Setu, e kasan va c'hannad dirak da zremm, hag a gempenno an hent a-raok
dit.

<span id="an_7:28">7:28</span> Me a lavar deoc'h penaos e-touez ar re a
zo bet ganet gant gwragez, n'eus profed ebet brasoc'h eget
Yann-Vadezour; ha koulskoude, ar bihanañ e rouantelezh Doue a zo
brasoc'h egetañ.

<span id="an_7:29">7:29</span> An holl dud o deus e glevet, hag ar
bublikaned ivez; disklêriet o deus reizhder Doue o vezañ bet badezet
gant badeziant Yann.

<span id="an_7:30">7:30</span> Met ar farizianed ha doktored al lezenn,
o vezañ n'o deus ket graet o badeziñ gantañ, o deus disprizet menoz Doue
evito.

<span id="an_7:31">7:31</span> Neuze an Aotrou a lavaras: Ouzh piv e
keñverin tud ar rummad-mañ? Ouzh piv int heñvel?

<span id="an_7:32">7:32</span> Heñvel int ouzh bugale azezet war al
leurgêr, hag a gri an eil d'egile, o lavarout: Ni hon eus sonet deoc'h
ar fleüt, ha n'hoc'h eus ket dañset; ni hon eus kanet deoc'h hirvoudoù,
ha n'hoc'h eus ket gouelet.

<span id="an_7:33">7:33</span> Rak Yann-Vadezour a zo deuet, hep debriñ
bara, hag hep evañ gwin, hag e lavarit: Un diaoul a zo ennañ.

<span id="an_7:34">7:34</span> Mab an den a zo deuet, o tebriñ hag oc'h
evañ, hag e lavarit: Setu un debrer hag un ever, ur mignon d'ar
bublikaned ha d'an dud a vuhez fall.

<span id="an_7:35">7:35</span> Met ar furnez a zo bet reishaet gant he
holl vugale.

<span id="an_7:36">7:36</span> Ur farizian, o vezañ e bedet da zebriñ en
e di, Jezuz a yeas e ti ar farizian, hag en em lakaas ouzh taol.

<span id="an_7:37">7:37</span> Ur wreg eus kêr, ur wreg a vuhez fall, o
vezañ gouezet e oa ouzh taol e ti ar farizian, a zegasas ul lestr
alabastr, leun a c'hwez-vat,

<span id="an_7:38">7:38</span> hag oc'h en em zerc'hel a-dreñv, ouzh
treid Jezuz, o ouelañ, en em lakaas da zourañ e dreid gant he daeroù, ha
d'o zorchañ gant blev he fenn; pokat a rae d'e dreid, hag ec'h eoulie
anezho gant ar c'hwezh-vat.

<span id="an_7:39">7:39</span> Ar farizian en devoa e bedet, o welout
kement-se, a lavaras ennañ e-unan: Ma vije an den-mañ profed, e ouije
piv eo a wreg a stok ennañ, ha penaos eo a vuhez fall.

<span id="an_7:40">7:40</span> Neuze Jezuz, o kemer ar gomz, a lavaras
dezhañ: Simon, bez' em eus un dra bennak da lavarout dit. Eñ a lavaras
dezhañ: Lavar anezhañ, Mestr.

<span id="an_7:41">7:41</span> Ur c'hredour en devoa daou zleour, unan a
zlee dezhañ pemp kant diner, hag egile hanter-kant.

<span id="an_7:42">7:42</span> Evel n'o devoa ket peadra da baeañ, eñ a
bardonas o dle dezho o-daou. Lavar din eta pehini anezho o-daou en karo
ar muiañ.

<span id="an_7:43">7:43</span> Simon a respontas: Me a gav din ez eo an
hini a zo bet pardonet ar muiañ dezhañ. Jezuz a lavaras dezhañ: barnet
mat ec'h eus.

<span id="an_7:44">7:44</span> Neuze, o tistreiñ ouzh ar wreg, e lavaras
da Simon: Gwelet a rez ar wreg-mañ? Deuet on ez ti, ha ne'c'h eus ket
roet a zour din evit gwalc'hiñ va zreid; met hi he deus o douret gant he
daeroù, hag he deus o sec'het gant he blev.

<span id="an_7:45">7:45</span> Te, ne'c'h eus ket roet ur pok din; met
hi, abaoe ma'z on deuet en ti, n'he deus ket paouezet da bokat da'm
zreid.

<span id="an_7:46">7:46</span> Te, ne'c'h eus ket skuilhet a eoul war va
fenn; met hi, he deus skuilhet eoul a c'hwezh-vat war va zreid.

<span id="an_7:47">7:47</span> Dre-se e lavaran dit, he fec'hedoù
niverus a zo bet pardonet dezhi, rak karet he deus kalz; met an neb a
bardoner nebeut dezhañ, a gar nebeut.

<span id="an_7:48">7:48</span> Neuze e lavaras dezhi: Da bec'hedoù a zo
pardonet dit.

<span id="an_7:49">7:49</span> Ar re a oa ouzh taol gantañ en em lakaas
da lavarout enno oc'h-unan: Piv eo hemañ, hag a bardon memes ar
pec'hedoù?

<span id="an_7:50">7:50</span> Met eñ a lavaras d'ar wreg: Da feiz he
deus da saveteet; kae e peoc'h.

<span id="an_8:1">8:1</span> Goude-se, Jezuz a yae eus eil kêr hag eus
eil bourc'h d'egile, o prezeg hag o kemenn keloù mat rouantelezh Doue.

<span id="an_8:2">8:2</span> An daouzek a oa gantañ, kenkoulz hag un
nebeut gwragez a oa bet yac'haet a zrouk-speredoù hag a gleñvedoù; Mari,
anvet a Vagdala, a oa aet kuit seizh diaoul diouti,

<span id="an_8:3">8:3</span> Janed, gwreg Chuza, merour Herodez,
Suzanna, ha kalz a reoù all, en sikoure gant o madoù.

<span id="an_8:4">8:4</span> Evel ma en em zastume kalz a bobl, ha ma
teue d'e gavout meur a hini eus an holl gêrioù, e lavaras dezho dre
barabolenn:

<span id="an_8:5">8:5</span> Un hader a yeas er-maez evit hadañ e had,
hag evel ma hade, ul lodenn eus an had a gouezhas a-hed an hent, hag e
voe mac'het, ha laboused an neñv he debras holl.

<span id="an_8:6">8:6</span> Ul lodenn all a gouezhas war ul lec'h
meinek, ha pa voe savet, e sec'has abalamour ma n'he devoa ket a
c'hlebor.

<span id="an_8:7">8:7</span> Ul lodenn all a gouezhas e-touez ar spern;
ar spern a savas gant ar greun hag o mougas.

<span id="an_8:8">8:8</span> Ul lodenn all a gouezhas en douar mat, hag,
o vezañ savet, e roas frouezh, kant evit unan. O lavarout an traoù-mañ,
e krie: Ra selaouo, an neb en deus divskouarn da glevout.

<span id="an_8:9">8:9</span> E ziskibien a c'houlennas digantañ petra e
oa ar barabolenn-se.

<span id="an_8:10">8:10</span> Respont a reas: Roet eo deoc'h-hu da
anavezout traoù kuzhet rouantelezh Doue; met d'ar re all eo komzet dre
barabolennoù, en hevelep doare o welout na welont ket, hag o klevout na
gomprenont ket.

<span id="an_8:11">8:11</span> Setu petra eo ar barabolenn-se: An had eo
ger Doue.

<span id="an_8:12">8:12</span> Ar re a zo a-hed an hent eo ar re en
selaou; met an diaoul a zeu hag a zilam ar ger diouzh o c'halon, en aon
en ur grediñ na vefent salvet.

<span id="an_8:13">8:13</span> Ar re a zo war al lec'hioù meinek, eo ar
re a glev ar ger, hag e zegemer gant joa; met n'o deus ket a wrizienn ha
ne gredont nemet ur pennad; pa zeu an temptadur, e tec'hont kuit.

<span id="an_8:14">8:14</span> Ar pezh a zo e-touez an drein, eo ar re o
deus klevet ar ger, met, en ur vont kuit, en lezont da vezañ mouget gant
prederioù, pinvidigezhioù ha plijadurioù ar vuhez-mañ, en hevelep doare
ma ne zougont ket a frouezh a zeu da zareviñ.

<span id="an_8:15">8:15</span> Met ar pezh a zo kouezhet en un douar
mat, eo ar re a glev ar ger gant ur galon onest ha mat, en dalc'h, hag a
zoug frouezh gant kendalc'husted.

<span id="an_8:16">8:16</span> Den, goude bezañ enaouet ur c'houlaouenn,
ne c'holo anezhi gant ul lestr, ha ne laka anezhi dindan ar gwele; met
he lakaat a ra war ur c'hantolor, evit ma sklaerio ar re a zeu en ti.

<span id="an_8:17">8:17</span> Rak n'eus netra kuzhet na zle bezañ
disklêriet, ha n'eus netra goloet na zle bezañ dizoloet hag anavezet
gant an holl.

<span id="an_8:18">8:18</span> Lakait evezh eta penaos e selaouit; rak
roet e vo d'an neb en deus; met an hini n'en deus ket, a vo lamet
digantañ memes ar pezh a gred en deus.

<span id="an_8:19">8:19</span> E vamm hag e vreudeur a zeuas d'e gavout,
met ne c'hellent ket tostaat abalamour d'ar bobl.

<span id="an_8:20">8:20</span> Neuze e voe lavaret dezhañ: Da vamm ha da
vreudeur a zo aze er-maez, hag e c'hoantaont da welout.

<span id="an_8:21">8:21</span> Met eñ a respontas: Va mamm ha va
breudeur eo ar re a selaou ger Doue, hag a sent outañ.

<span id="an_8:22">8:22</span> Dont a reas un deiz, ma'z eas en ur vag
gant e ziskibien, hag e lavaras dezho: Tremenomp en tu all d'al lenn.
Hag ez ejont.

<span id="an_8:23">8:23</span> E-pad ma oant er vag, e kouske; un
taol-avel bras a savas war al lenn, ar vag en em leunie gant an dour hag
e oant e riskl bras.

<span id="an_8:24">8:24</span> Neuze e teujont d'e gavout, hag en
dihunjont, o lavarout: Mestr, mestr, ez eomp da goll! Met eñ, o vezañ
dihunet, a c'hourc'hemennas an avel hag ar mor; ar re-mañ a davas, hag e
voe ur sioulder bras.

<span id="an_8:25">8:25</span> Neuze e lavaras dezho: Pelec'h emañ ho
feiz? Int, leuniet a zoujañs hag a spont, a lavare etrezo: Piv eta eo
hemañ, a c'hourc'hemenn memes d'an avelioù ha d'an dour, hag e sentont
outañ?

<span id="an_8:26">8:26</span> Dont a rejont neuze da vro ar
C'hadareniz, a zo dirak Galilea.

<span id="an_8:27">8:27</span> Pa voe Jezuz diskennet d'an douar, e
teuas a-raok dezhañ un den eus kêr, a oa dalc'het gant diaoulien pell a
oa. Ne zouge ket a zilhad, ha ne chome ket en un ti, met er bezioù.

<span id="an_8:28">8:28</span> Adalek ma welas Jezuz, e krias, hag ouzh
en em deurel d'e dreid, e lavaras a vouezh uhel: Petra a zo etre me ha
te, Jezuz, Mab an Doue Uhelañ-Meurbet? Me az ped, na boagn ket ac'hanon.

<span id="an_8:29">8:29</span> Rak Jezuz a c'hourc'hemenne d'ar spered
hudur mont kuit eus an den-se; en em gemeret e oa anezhañ abaoe pell a
oa; e eren a raed gant chadennoù hag e ziwall a raed gant hualoù, met eñ
a dorre an ereoù, hag e oa kaset gant an diaoul el lec'hioù distro.

<span id="an_8:30">8:30</span> Jezuz a c'houlennas outañ: Pe anv ac'h
eus? Hag e respontas: Lejion. Rak kalz a ziaoulien a oa aet ennañ.

<span id="an_8:31">8:31</span> Int a bede anezhañ na c'hourc'hemennje
ket dezho mont en donder.

<span id="an_8:32">8:32</span> Bez' e oa eno ur vandenn vras a voc'h o
peuriñ war ar menez; hag e pedent anezhañ d'o lezel da vont er moc'h-se;
eñ o lezas da vont.

<span id="an_8:33">8:33</span> An diaoulien eta o vezañ aet kuit eus an
den, a yeas er moc'h, hag ar vandenn en em daolas eus al lec'h uhel-se
er mor, hag a voe beuzet.

<span id="an_8:34">8:34</span> Ar re o mesae, o welout ar pezh a oa
erruet, a dec'has kuit da lavarout kement-se e kêr ha war ar maez.

<span id="an_8:35">8:35</span> Neuze an dud a zeuas evit gwelout ar pezh
a oa c'hoarvezet. O vezañ deuet da gavout Jezuz, e kavjont an den ma oa
aet kuit an diaoulien anezhañ, azezet ouzh treid Jezuz, gwisket hag en e
skiant vat; hag e voent leuniet a spont.

<span id="an_8:36">8:36</span> Ar re o devoa gwelet an traoù-se a
lavaras dezho penaos e oa bet yac'haet an hini dalc'het gant an
diaoulien.

<span id="an_8:37">8:37</span> Holl dud bro ar C'hadareniz en pedas da
bellaat diouto, rak kroget e oa ur spont vras enno. Mont a reas eta er
vag evit distreiñ.

<span id="an_8:38">8:38</span> An den ma oa aet kuit an diaoulien
anezhañ, en pedas d'e lezel da vont gantañ. Met Jezuz a gasas anezhañ
kuit, o lavarout:

<span id="an_8:39">8:39</span> Distro da'z ti, ha lavar an traoù bras en
deus Doue graet dit. Mont a reas eta kuit, oc'h embann dre holl gêr
kement en devoa Jezuz graet en e geñver.

<span id="an_8:40">8:40</span> Pa voe distroet, Jezuz a voe degemeret
gant ur bobl vras, rak an holl a c'hortoze anezhañ.

<span id="an_8:41">8:41</span> Ha setu, un den anvet Jairuz, hag a oa
penn eus ar sinagogenn, a zeuas, hag oc'h en em deurel ouzh treid Jezuz,
en pedas da zont en e di,

<span id="an_8:42">8:42</span> rak en devoa ur verc'h nemeti, oadet a
zaouzek vloaz pe war-dro, hag a oa o vont da vervel. Evel ma'z ae Jezuz
di, e oa gwasket gant ar bobl.

<span id="an_8:43">8:43</span> Neuze ur wreg klañv, daouzek vloaz a oa,
gant an diwadañ, hag he devoa dispignet he holl vadoù gant medisined,
hep gallout bezañ yac'haet gant hini ebet,

<span id="an_8:44">8:44</span> a dostaas outañ a-ziadreñv, hag a stokas
ouzh bevenn e zilhad; raktal he diwadañ a baouezas.

<span id="an_8:45">8:45</span> Ha Jezuz a lavaras: Piv en deus stoket
ouzhin? Evel ma nac'he an holl kement-se, Pêr hag ar re a oa gantañ a
lavaras dezhañ: Mestr, an dud a zo en-dro dit a wask ac'hanout, hag e
lavarez: Piv en deus stoket ouzhin?

<span id="an_8:46">8:46</span> Met Jezuz a lavaras: Unan bennak en deus
stoket ouzhin, rak anavezet em eus e oa aet un nerzh er-maez ac'hanon.

<span id="an_8:47">8:47</span> Neuze ar wreg, o welout ne oa ket bet
kement-se kuzhet outañ, a zeuas en ur grenañ holl, hag oc'h en em deurel
d'e dreid, e tisklêrias dirak ar bobl evit petra he devoa stoket outañ,
ha penaos e oa bet yac'haet kerkent.

<span id="an_8:48">8:48</span> Jezuz a lavaras dezhi: Va merc'h, \[kemer
fiziañs\], da feiz he deus da yac'haet; kae e peoc'h.

<span id="an_8:49">8:49</span> Evel ma komze c'hoazh, unan bennak eus ti
penn ar sinagogenn a zeuas da lavarout dezhañ: Da verc'h a zo marv; na
skuizh ket ar Mestr.

<span id="an_8:50">8:50</span> Met Jezuz, o vezañ e glevet, a lavaras da
benn ar sinagogenn: Na'z pez ket aon, kred hepken, hag hi a vo yac'haet.

<span id="an_8:51">8:51</span> Pa voe deuet en ti, ne lezas den da vont
e-barzh, nemet Pêr, Yann ha Jakez, ha tad ha mamm ar plac'hig.

<span id="an_8:52">8:52</span> An holl a ouele hag a hirvoude abalamour
dezhi. Met eñ a lavaras: Na ouelit ket, n'eo ket marv, met kousket a ra.

<span id="an_8:53">8:53</span> Hag int a rae goap outañ, oc'h anavezout
e oa marv.

<span id="an_8:54">8:54</span> Met, \[o vezañ graet dezho holl mont
er-maez,\] e kemeras he dorn, hag e krias: Bugel, sav!

<span id="an_8:55">8:55</span> He spered a zistroas, hag e savas
kerkent; neuze e c'hourc'hemennas reiñ dezhi da zebriñ.

<span id="an_8:56">8:56</span> He c'herent a voe gwall souezhet; met eñ
a c'hourc'hemennas dezho na lavarjent da zen ar pezh a oa c'hoarvezet.

<span id="an_9:1">9:1</span> O vezañ dastumet e zaouzek diskibl, Jezuz a
roas dezho nerzh ha galloud war an holl diaoulien, ha da yac'haat ar
c'hleñvedoù.

<span id="an_9:2">9:2</span> Hag e kasas anezho da brezeg rouantelezh
Doue, ha da yac'haat ar re glañv.

<span id="an_9:3">9:3</span> Lavarout a reas dezho: Na zougit netra evit
an hent, na bazh, na sac'h, na bara, nag arc'hant, ha n'ho pet ket daou
wiskamant.

<span id="an_9:4">9:4</span> E peseurt ti bennak ma'z eot, chomit ennañ
betek ma'z eot kuit.

<span id="an_9:5">9:5</span> Hag evit ar re na zegemerint ket
ac'hanoc'h, o vont kuit eus o c'hêr, hejit ar poultr eus ho treid, e
testeni a-enep an dud-se.

<span id="an_9:6">9:6</span> O vezañ aet kuit, ez ajent eus bourc'h e
bourc'h, o prezeg an Aviel, hag o yac'haat ar re glañv e pep lec'h.

<span id="an_9:7">9:7</span> Koulskoude, Herodez an tetrark a glevas
komz eus kement holl a rae Jezuz, ha ne ouie petra da soñjal, abalamour
darn a lavare e oa Yann adsavet a-douez ar re varv,

<span id="an_9:8">9:8</span> re all e oa en em ziskouezet Elia, ha re
all unan eus ar brofeded kozh a oa adsavet a varv.

<span id="an_9:9">9:9</span> Herodez a lavare: Graet em eus troc'hañ e
benn da Yann; met piv eo hemañ a glevan an hevelep traoù diwar e benn?
Hag e c'hoantae gwelout anezhañ.

<span id="an_9:10">9:10</span> An ebestel o vezañ distroet, a lavaras da
Jezuz kement o devoa graet. O vezañ o c'hemeret a-du, en em dennas ganto
en ul lec'h distro, tost ouzh ur gêr anvet Betsaida.

<span id="an_9:11">9:11</span> Ar bobl o vezañ klevet-se en heulias;
Jezuz o degemeras hag a gomzas outo diwar-benn rouantelezh Doue;
yac'haat a reas ivez ar re o devoa ezhomm da vezañ yac'haet.

<span id="an_9:12">9:12</span> Evel ma'c'h izelae an deiz, an daouzek a
dostaas outañ hag a lavaras dezhañ: Kas kuit ar bobl, evit ma'z aint er
bourc'hioù hag er c'hêrioùigoù en-dro, da lojañ ha da brenañ boued, rak
amañ emaomp en ul lec'h distro.

<span id="an_9:13">9:13</span> Met eñ a lavaras dezho: Roit hoc'h-unan
da zebriñ dezho. Hag int a respontas: N'hon eus ket ouzhpenn pemp bara
ha daou besk, nemet mont a rafemp da brenañ boued evit an holl bobl-mañ.

<span id="an_9:14">9:14</span> Rak bez' e oant war-dro pemp mil den.
Neuze e lavaras d'e ziskibien: Lakait anezho da azezañ a renkoù a
hanter-kant.

<span id="an_9:15">9:15</span> Hag e rejont evel-se, o lakajont holl da
azezañ.

<span id="an_9:16">9:16</span> Jezuz a gemeras ar pemp bara hag an daou
besk, hag o sellout war-zu an neñv, e vennigas anezho, o zorras, hag o
roas d'an diskibien, evit m'o rojent d'ar bobl.

<span id="an_9:17">9:17</span> Debriñ a rejont holl hag o devoa
a-walc'h, hag e kasjont ganto daouzek panerad leun eus an nemorantoù.

<span id="an_9:18">9:18</span> C'hoarvezout a reas, evel ma pede e-unan,
ha ma oa an diskibien gantañ, e c'houlennas outo: Piv a lavar an dud
on-me?

<span id="an_9:19">9:19</span> Int a respontas: Darn a lavar out
Yann-Vadezour; ha darn all, Elia; ha darn all, unan bennak eus ar
brofeded adsavet a varv.

<span id="an_9:20">9:20</span> Eñ a lavaras dezho: Ha c'hwi, piv a
lavarit ez on-me? Pêr a respontas: Te eo Krist Doue.

<span id="an_9:21">9:21</span> Met e tifennas gwall start outo lavarout
kement-se da zen,

<span id="an_9:22">9:22</span> hag e lavaras: Ret eo da Vab an den
gouzañv kalz a draoù, ha bezañ taolet kuit gant an henaourien, gant ar
veleien vras, ha gant ar skribed, ha bezañ lakaet d'ar marv, hag adsevel
a varv an trede deiz.

<span id="an_9:23">9:23</span> Hag e lavaras d'an holl: Mar fell da unan
bennak dont war va lerc'h, ra raio dilez anezhañ e-unan, ra gemero e
groaz, ha ra heulio ac'hanon.

<span id="an_9:24">9:24</span> Rak piv bennak a fello dezhañ saveteiñ e
vuhez, he c'hollo; met piv bennak a gollo e vuhez abalamour din, he
saveteo.

<span id="an_9:25">9:25</span> Rak petra a dalvfe d'un den gounit ar bed
holl, mar en em zistrujfe, pe mar en em gollfe e-unan?

<span id="an_9:26">9:26</span> Rak piv bennak en devo mezh ac'hanon hag
eus va c'homzoù, Mab an den en devo mezh anezhañ pa zeuio en e c'hloar
hag e hini an Tad hag an aelez santel.

<span id="an_9:27">9:27</span> Me a lavar deoc'h e gwirionez, ez eus
hiniennoù eus a-douez ar re a zo amañ, ha ne varvint ket, ken n'o devo
gwelet rouantelezh Doue.

<span id="an_9:28">9:28</span> War-dro eizh devezh goude ar c'homzoù-se,
Jezuz a gemeras gantañ Pêr, Yann ha Jakez, hag a bignas war ur menez
evit pediñ.

<span id="an_9:29">9:29</span> E-pad ma pede, e zremm a droas a zoare,
hag e zilhad a zeuas gwenn ha lugernus evel al luc'hed.

<span id="an_9:30">9:30</span> Ha setu daou zen a gomze gantañ; Moizez
hag Elia e oant;

<span id="an_9:31">9:31</span> en em ziskouezjont gant gloar, hag e
komzjont eus e varv, a zlee bezañ graet e Jeruzalem.

<span id="an_9:32">9:32</span> Pêr hag ar re a oa gantañ o devoa kement
a c'hoant kousket; pa zihunjont, e weljont e c'hloar hag an daou zen a
oa gantañ.

<span id="an_9:33">9:33</span> Evel ma'z ae an dud-mañ kuit digant
Jezuz, Pêr a lavaras dezhañ: Mestr, mat eo deomp chom amañ; greomp amañ
teir deltenn, unan evidout, unan evit Moizez, hag unan evit Elia. Ne
ouie ket mat petra a lavare.

<span id="an_9:34">9:34</span> Komz a rae c'hoazh, pa zeuas ur goabrenn
d'o golo; hag evel ma c'holoe anezho, ar spont a grogas en diskibien.

<span id="an_9:35">9:35</span> Ur vouezh a zeuas eus ar goabrenn, hag a
lavaras: Hemañ eo va Mab karet-mat, selaouit eñ.

<span id="an_9:36">9:36</span> Pa oa ar vouezh-se o komz, Jezuz en em
gavas e-unan. E ziskibien a davas, ha ne lavarjont netra da zen, d'ar
c'houlz-se, eus ar pezh o devoa gwelet.

<span id="an_9:37">9:37</span> An deiz war-lerc'h, evel ma tiskennent
eus ar menez, ur bobl vras a zeuas a-raok Jezuz.

<span id="an_9:38">9:38</span> Un den, a-douez an dud-se, a grias hag a
lavaras: Mestr, me az ped, taol da zaoulagad war va mab, rak va mab
nemetañ eo.

<span id="an_9:39">9:39</span> Ur spered a grog ennañ, ha kerkent e
laosk kriadennoù bras; neuze ar spered a hej anezhañ start, en laka da
eoniñ, hag a boan e kuita anezhañ, goude bezañ e vrevet holl.

<span id="an_9:40">9:40</span> Hag em eus pedet da ziskibien d'e gas
kuit, met n'o deus ket gallet.

<span id="an_9:41">9:41</span> Jezuz a respontas: O rummad diskredik ha
fall, betek pegeit e vin ganeoc'h hag e c'houzañvin ac'hanoc'h? Degas
amañ da vab.

<span id="an_9:42">9:42</span> Evel ma tostae, an diaoul en stlapas d'an
douar, hag a zifretas start anezhañ; met Jezuz a c'hourdrouzas ar spered
hudur, a yac'haas ar bugel, hag en roas d'e dad.

<span id="an_9:43">9:43</span> Hag e voent holl souezhet eus galloud
meurbet Doue. Evel ma oant holl estlammet gant ar pezh a rae Jezuz, eñ a
lavaras d'e ziskibien:

<span id="an_9:44">9:44</span> Evidoc'h-hu, selaouit mat ar
c'homzoù-mañ: Mab an den a zle bezañ lakaet etre daouarn an dud.

<span id="an_9:45">9:45</span> Met ne gomprenent ket ar gomz-se; teñval
e oa evito, ha ne gomprenent enni netra, met ne gredent goulenn netra
outañ war gement-se.

<span id="an_9:46">9:46</span> Neuze ur soñj a zeuas dezho, anavezout
pehini anezho a vije ar brasañ.

<span id="an_9:47">9:47</span> Jezuz, o welout soñj o c'halon, a gemeras
ur bugel bihan, a lakaas anezhañ en e gichen,

<span id="an_9:48">9:48</span> hag a lavaras dezho: Piv bennak a zegemer
ar bugel bihan-se em anv, a zegemer ac'hanon, ha piv bennak a zegemer
ac'hanon, a zegemer an hini en deus va c'haset. Rak an hini ac'hanoc'h
holl eo ar bihanañ, hennezh eo a vo bras.

<span id="an_9:49">9:49</span> Yann, o kemer ar gomz, a lavaras dezhañ:
Mestr, ni hon eus gwelet unan o kas kuit an diaoulien ez anv, hag hon
eus difennet-se outañ, abalamour ne heul ket ac'hanomp.

<span id="an_9:50">9:50</span> Jezuz a lavaras dezhañ: Na zifennit ket
outañ; rak an neb n'emañ ket a-enep deomp, a zo evidomp.

<span id="an_9:51">9:51</span> Evel ma tostae an amzer ma tlee bezañ
savet diwar an douar, en em lakaas en hent, c'hoantek da vont da
Jeruzalem.

<span id="an_9:52">9:52</span> Kas a reas tud a-raok dezhañ; o vezañ
aet, ec'h antrejont en ur vourc'h eus Samaria, evit kempenn ul lojeiz
dezhañ.

<span id="an_9:53">9:53</span> Met ar re-mañ n'en degemerjont ket,
abalamour ma'z ae war-zu Jeruzalem.

<span id="an_9:54">9:54</span> Jakez ha Yann, e ziskibien, o welout-se,
a lavaras dezhañ: Aotrou, fellout a ra dit e lavarfemp ma tiskennfe an
tan eus an neñv evit o deviñ \[evel ma reas Elia\].

<span id="an_9:55">9:55</span> Hogen Jezuz, o tistreiñ, a c'hourdrouzas
anezho \[hag a lavaras: N'ouzoc'h ket eus peseurt spered oc'h buhezet;

<span id="an_9:56">9:56</span> rak Mab an den n'eo ket deuet evit koll
an dud, met evit o saveteiñ\]. Hag ez ejont da ur vourc'h all.

<span id="an_9:57">9:57</span> Evel ma oant en hent, un den a lavaras
dezhañ: Me a heulio ac'hanout, Aotrou, e kement lec'h ma'z i.

<span id="an_9:58">9:58</span> Jezuz a lavaras dezhañ: Al lern o deus
toulloù, ha laboused an neñv neizhioù; met Mab an den n'en deus lec'h
ebet evit harpañ e benn.

<span id="an_9:59">9:59</span> Lavarout a reas da unan all: Heul
ac'hanon. Hag hemañ a lavaras: Aotrou, lez ac'hanon da vont da gentañ da
sebeliañ va zad.

<span id="an_9:60">9:60</span> Jezuz a lavaras dezhañ: Lez ar re varv da
sebeliañ o re varv, met te, kae da brezeg rouantelezh Doue.

<span id="an_9:61">9:61</span> Unan all a lavaras dezhañ ivez: Me a
heulio ac'hanout, Aotrou, met lez ac'hanon da gentañ da vont da gimiadiñ
diouzh ar re a zo em zi.

<span id="an_9:62">9:62</span> Jezuz a respontas dezhañ: An hini a laka
e zorn war an arar hag a sell war e lerc'h, n'eo ket dereat evit
rouantelezh Doue.

<span id="an_10:1">10:1</span> Goude-se, an Aotrou a lakaas c'hoazh dek
ha tri-ugent all, hag o c'hasas daou ha daou a-raok dezhañ, en holl
gêrioù hag en holl lec'hioù ma tlee mont e-unan.

<span id="an_10:2">10:2</span> Hag e lavaras dezho: An eost a zo bras,
met nebeut a zo al labourerien. Pedit eta Mestr an eost evit ma kaso
labourerien en e eost.

<span id="an_10:3">10:3</span> It, setu e kasan ac'hanoc'h evel oaned
e-touez bleizi.

<span id="an_10:4">10:4</span> Na zougit na yalc'h, na sac'h, na botoù,
ha na saludit den en hent.

<span id="an_10:5">10:5</span> E peseurt ti bennak ma'z eot, lavarit da
gentañ: Ra vo ar peoc'h war an ti-mañ!

<span id="an_10:6">10:6</span> Mar bez eno ur bugel a beoc'h, ho peoc'h
a chomo warnañ; mar n'eus ket, e tistroio deoc'h.

<span id="an_10:7">10:7</span> Chomit en ti-se, o tebriñ hag oc'h evañ
ar pezh a vo roet deoc'h; rak al labourer a zo din eus e c'hopr. Na
dremenit ket eus un ti da un ti all.

<span id="an_10:8">10:8</span> E peseurt kêr bennak ma'z eot, mar ho
tegemerer enni, debrit ar pezh a vo kinniget deoc'h,

<span id="an_10:9">10:9</span> yac'hait ar re glañv a vo eno, ha lavarit
dezho: Rouantelezh Doue a zo deuet tost ouzhoc'h.

<span id="an_10:10">10:10</span> Met e peseurt kêr bennak ma'z eot, mar
n'ho tegemerer ket, it er straedoù, ha lavarit:

<span id="an_10:11">10:11</span> Hejañ a reomp a-enep deoc'h ar poultr a
zo staget ouzhimp en ho kêr; gouezit koulskoude penaos rouantelezh Doue
a zo tostaet ouzhoc'h.

<span id="an_10:12">10:12</span> Me a lavar deoc'h, en deiz-se e vo
dousoc'h da Sodom eget d'ar gêr-se.

<span id="an_10:13">10:13</span> Gwalleur dit, Korazin! Gwalleur dit,
Betsaida! Rak ma vije bet graet e Tir hag e Sidon ar mirakloù a zo bet
graet ennoc'h, pell zo e vijent kaout keuz, o kemer ar sac'h hag al
ludu.

<span id="an_10:14">10:14</span> Abalamour da-se, e deiz ar varn, e vo
dousoc'h da Dir ha da Sidon, eget deoc'h.

<span id="an_10:15">10:15</span> Ha te, Kafarnaoum, savet out bet betek
an neñv, hogen izelaet e vi betek lec'h ar marv.

<span id="an_10:16">10:16</span> An neb a selaou ac'hanoc'h, a selaou
ac'hanon, hag an neb a zispriz ac'hanoc'h, a zispriz ac'hanon; an neb a
zispriz ac'hanon, a zispriz an hini en deus va c'haset.

<span id="an_10:17">10:17</span> An dek ha tri-ugent a zistroas gant
levenez, o lavarout: Aotrou, zoken an diaoulien a zouj ac'hanomp ez anv.

<span id="an_10:18">10:18</span> Eñ a lavaras dezho: Me a wele Satan o
kouezhañ eus an neñv evel ul luc'hedenn.

<span id="an_10:19">10:19</span> Setu, e roan deoc'h ar galloud da
gerzhout war an naered, war ar c'hruged, ha war holl nerzhoù an enebour;
ha netra ne c'hello noazout ouzhoc'h.

<span id="an_10:20">10:20</span> Koulskoude, n'en em laouenait ket eus
ma sent ar speredoù ouzhoc'h; met en em laouenait kentoc'h eus ma'z emañ
hoc'h anvioù skrivet en neñvoù.

<span id="an_10:21">10:21</span> En eur-se, Jezuz a dridas gant levenez
er Spered-Santel hag a lavaras: Da veuliñ a ran, o Tad, Aotrou an neñv
hag an douar ma ec'h eus kuzhet an traoù-mañ ouzh ar re fur hag ouzh ar
re skiantek, ha ma ec'h eus o disklêriet d'ar vugale! Ya, o Tad,
kement-se a zo evel-se dre ma ec'h eus e gavet mat.

<span id="an_10:22">10:22</span> Pep tra a zo bet roet din gant va Zad,
ha den ne oar piv eo ar Mab, nemet an Tad, na piv eo an Tad, nemet ar
Mab, hag an hini a fell d'ar Mab e zisklêriañ dezhañ.

<span id="an_10:23">10:23</span> Hag, o tistreiñ ouzh e ziskibien, e
lavaras dezho, a-du: Eürus eo an daoulagad a wel ar pezh a welit!

<span id="an_10:24">10:24</span> Rak, me a lavar deoc'h, kalz a brofeded
hag a rouaned o deus c'hoantaet gwelout ar pezh a welit ha n'o deus ket
e welout, ha klevout ar pezh a glevit ha n'o deus ket e glevout.

<span id="an_10:25">10:25</span> Neuze un doktor eus al lezenn a savas
hag a lavaras da Jezuz evit e amprouiñ: Mestr, petra a zlean d'ober evit
kaout ar vuhez peurbadus?

<span id="an_10:26">10:26</span> Jezuz a lavaras dezhañ: Petra a zo
skrivet el lezenn, ha petra a lennez enni?

<span id="an_10:27">10:27</span> Eñ a respontas: Karout a ri an Aotrou
da Zoue, eus da holl galon, eus da holl ene, eus da holl nerzh, hag eus
da holl soñj, ha da nesañ eveldout da-unan.

<span id="an_10:28">10:28</span> Jezuz a lavaras dezhañ: Respontet mat
ec'h eus; gra kement-se hag e vevi.

<span id="an_10:29">10:29</span> Met an den-mañ, o fellout diskouez e oa
reizh, a lavaras da Jezuz: Ha piv eo va nesañ?

<span id="an_10:30">10:30</span> Jezuz, oc'h adkemer ar gomz, a lavaras:
Un den a ziskennas eus Jeruzalem da Jeriko, hag a gouezhas etre daouarn
laeron a ziwiskas anezhañ; ha goude bezañ e vrevet a daolioù, ez ejont
kuit, o lezel anezhañ hanter-varv.

<span id="an_10:31">10:31</span> Erruout a reas ma tiskennas ur beleg
dre an hent-se, hag o vezañ gwelet an den, a dremenas e-biou.

<span id="an_10:32">10:32</span> Ul Leviad, o vezañ ivez deuet er memes
lec'h, hag o welout anezhañ, a yeas e-biou.

<span id="an_10:33">10:33</span> Met ur Samaritan, o tremen e hent, a
zeuas da gavout an den-mañ, hag o welout anezhañ en devoe truez outañ.

<span id="an_10:34">10:34</span> O tostaat, e lienas e c'houlioù, hag e
lakaas warno eoul ha gwin. Goude e lakaas anezhañ war e varc'h, en kasas
da un ostaleri, hag e kemeras preder anezhañ.

<span id="an_10:35">10:35</span> Antronoz, o vont kuit, e tennas daou
ziner arc'hant, o roas d'an ostiz, hag e lavaras dezhañ: Az pez preder
anezhañ, ha kement a zispign ouzhpenn, me en roio dit pa zistroin.

<span id="an_10:36">10:36</span> Pehini eta eus an tri-se a gav dit eo
bet nesañ an hini a oa kouezhet etre daouarn al laeron?

<span id="an_10:37">10:37</span> An doktor a lavaras: An hini en deus
graet trugarez en e geñver eo. Jezuz a lavaras eta dezhañ: Kae, ha gra
ivez evel-se.

<span id="an_10:38">10:38</span> Evel ma oant en hent, ez eas en ur
vourc'h, hag ur wreg anvet Marta en degemeras en he zi.

<span id="an_10:39">10:39</span> Ur c'hoar he devoa, anvet Mari; homañ,
oc'h en em zerc'hel azezet ouzh treid Jezuz, a selaoue e gomzoù.

<span id="an_10:40">10:40</span> Marta a oa prederiet gant al labour en
ti; o vezañ deuet, e lavaras: Aotrou, ha n'evezhiez ket penaos va c'hoar
am lez da servijañ va-unan? Lavar dezhi eta va sikour.

<span id="an_10:41">10:41</span> Jezuz a respontas dezhi: Marta, Marta,
te en em laka e poan hag en em nec'h gant kalz a draoù;

<span id="an_10:42">10:42</span> met un dra hepken a zo ret; Mari he
deus dibabet al lodenn wellañ, ha ne vo ket lamet diganti.

<span id="an_11:1">11:1</span> Un deiz ma oa Jezuz o pediñ en ul lec'h
bennak, goude m'en devoe echuet, unan eus e ziskibien a lavaras dezhañ:
Aotrou, desk deomp pediñ, evel m'en deus Yann desket ivez d'e ziskibien.

<span id="an_11:2">11:2</span> Hag e lavaras dezho: Pa bedot, lavarit:
\[Hon\] Tad \[hag a zo en neñv\], ra vo santelaet da anv, ra zeuio da
rouantelezh, \[ra vo graet da volontez war an douar evel en neñv,\]

<span id="an_11:3">11:3</span> ro deomp bemdez hor bara pemdeziek,

<span id="an_11:4">11:4</span> pardon deomp hor pec'hedoù, rak ni a
bardon ivez d'an holl re o deus manket ouzhimp, ha n'hon lez ket da
gouezhañ en temptadur, \[met hon diwall diouzh an droug\].

<span id="an_11:5">11:5</span> Neuze e lavaras dezho: Mar en defe unan
ac'hanoc'h ur mignon hag a zeufe d'e gavout da hanternoz da lavarout
dezhañ: Va mignon, prest din tri bara,

<span id="an_11:6">11:6</span> rak ur mignon din, o veajiñ, a zo deuet
da'm zi, ha ne'm eus netra da ginnig dezhañ;

<span id="an_11:7">11:7</span> ha mar respontfe dezhañ an den a zo en e
di: Na dregas ket ac'hanon, va dor a zo prennet ha va bugale a zo ganin
em gwele, ne c'hellan ket sevel evit o reiñ dit!

<span id="an_11:8">11:8</span> Me a lavar deoc'h, pa ne savfe ket da
reiñ dezhañ abalamour ma'z eo e vignon, e savfe koulskoude abalamour d'e
dregaserezh, hag e rofe dezhañ kement hag en defe ezhomm.

<span id="an_11:9">11:9</span> Me ivez a lavar deoc'h: Goulennit, hag e
vo roet deoc'h; klaskit, hag e kavot; skoit, hag e vo digoret deoc'h.

<span id="an_11:10">11:10</span> Rak an neb a c'houlenn, a resev; an neb
a glask, a gav; hag an neb a sko, e vez digoret dezhañ.

<span id="an_11:11">11:11</span> Piv eo an tad en ho touez, a roio ur
maen d'e vab, pa c'houlenn digantañ bara? Pe, mar goulenn ur pesk, a
roio dezhañ un naer e-lec'h pesk?

<span id="an_11:12">11:12</span> Pe c'hoazh, mar goulenn digantañ ur vi,
a roio dezhañ ur grug?

<span id="an_11:13">11:13</span> Mar gouzoc'h eta, ha c'hwi fall, reiñ
traoù mat d'ho pugale, pegement muioc'h ho Tad a zo en neñv a roio ar
Spered-Santel d'ar re en goulenn digantañ!

<span id="an_11:14">11:14</span> Jezuz a gasas kuit un diaoul mut; pa
voe aet an diaoul kuit, an den mut a gomzas, hag ar bobl a oa souezhet.

<span id="an_11:15">11:15</span> Lod anezho a lavaras: Dre Veelzebul,
priñs an diaoulien eo e kas an diaoulien kuit.

<span id="an_11:16">11:16</span> Reoù all, evit e amprouiñ, a c'houlenne
digantañ ur mirakl eus an neñv.

<span id="an_11:17">11:17</span> Met Jezuz, oc'h anavezout o soñjezonoù,
a lavaras dezho: Pep rouantelezh dizunanet ganti hec'h-unan a zeuio da
netra, hag un ti a vo diskaret.

<span id="an_11:18">11:18</span> Mar emañ eta Satan dizunanet gantañ
e-unan, penaos e pado e rouantelezh, pa lavarit ez eo dre Veelzebul e
kasan kuit an diaoulien?

<span id="an_11:19">11:19</span> Mar kasan kuit an diaoulien dre
Veelzebul, dre biv o c'has kuit ho mibien? Dre-se e vint ho parnerien.

<span id="an_11:20">11:20</span> Met mar kasan kuit an diaoulien dre viz
Doue, eo eta gwir penaos eo deuet rouantelezh Doue betek ennoc'h.

<span id="an_11:21">11:21</span> Pa ziwall un den kreñv hag armet mat e
di, kement en deus a zo e peoc'h.

<span id="an_11:22">11:22</span> Met pa zeu unan all kreñvoc'h egetañ, e
tiskar anezhañ, e tilamm digantañ e holl armoù ma fizie enno, hag e
lodenn e ziwisk.

<span id="an_11:23">11:23</span> An hini n'emañ ket ganin a zo a-enep
din, hag an hini na zastum ket ganin a stlabez.

<span id="an_11:24">11:24</span> Pa vez aet kuit ur spered hudur eus un
den, ez a dre lec'hioù sec'h, da glask diskuizh, ha ne gav ket; neuze e
lavar: Distreiñ a rin da'm zi a-belec'h on deuet;

<span id="an_11:25">11:25</span> pa zeu, e kav anezhañ skubet ha
kempennet.

<span id="an_11:26">11:26</span> Neuze ez a, e kemer gantañ seizh spered
all gwashoc'h egetañ, hag ez eont hag e chomont ennañ; ha stad diwezhañ
an den-se a zeu gwashoc'h eget an hini gentañ.

<span id="an_11:27">11:27</span> Evel ma lavare an traoù-se, ur weg eus
ar bobl a savas he mouezh hag a lavaras dezhañ: Eürus ar c'hof en deus
da zouget, hag an divronn ac'h eus sunet!

<span id="an_11:28">11:28</span> Met Jezuz a lavaras: Eürusoc'h eo ar re
a selaou ger Doue hag a sent outañ!

<span id="an_11:29">11:29</span> Evel m'en em zastume ar bobl a vandenn
war e dro, Jezuz en em lakaas da lavarout: Ar rummad-mañ a zo fall;
goulenn a ra ur mirakl, ha ne vo roet hini ebet dezhañ, nemet hini \[ar
profed\] Jona.

<span id="an_11:30">11:30</span> Rak, evel ma voe Jona ur mirakl evit
tud Niniv, Mab an den a vo ivez unan evit ar rummad-mañ.

<span id="an_11:31">11:31</span> Rouanez ar C'hreisteiz a savo e deiz ar
varn gant tud ar rummad-mañ, hag a gondaono anezho, abalamour ma teuas
eus pellder an douar evit klevout furnez Salomon, ha setu ez eus amañ
brasoc'h eget Salomon.

<span id="an_11:32">11:32</span> Tud Niniv a savo e deiz ar varn gant
tud ar rummad-mañ, hag a gondaono anezho, abalamour m'o deus bet keuz
dre brezegenn Jona, ha setu ez eus amañ brasoc'h eget Jona.

<span id="an_11:33">11:33</span> Den n'enaou ul lamp evit he lakaat en
ul lec'h kuzhet, pe dindan ar boezell; met he lakaat a ra war ar
c'hantolor, abalamour d'ar re a zeu en ti da welout ar sklêrijenn.

<span id="an_11:34">11:34</span> Al lagad eo lamp ar c'horf; mar deo eta
da lagad yac'h, da holl gorf a vo sklêrijennet; met mar deo fall, da
gorf a vo en deñvalijenn.

<span id="an_11:35">11:35</span> Diwall eta na vefe ket teñvalijenn ar
sklêrijenn a zo ennout.

<span id="an_11:36">11:36</span> Mar deo eta da holl gorf sklêrijennet,
ha mar n'en deus lod ebet anezhañ en deñvalijenn, e vo sklêrijennet en e
bezh, evel pa sklaer ul lamp ac'hanout gant he sklêrijenn.

<span id="an_11:37">11:37</span> Evel ma komze, ur farizian en pedas da
leinañ en e di; Jezuz a yeas, hag en em lakaas ouzh taol.

<span id="an_11:38">11:38</span> Ar farizian a oa souezhet o welout na
oa ket en em walc'het a-raok lein.

<span id="an_11:39">11:39</span> An Aotrou a lavaras dezhañ: C'hwi,
farizianed, a naeta diavaez an hanaf hag ar plad, met en diabarzh oc'h
leun a laeroñsi hag a fallentez.

<span id="an_11:40">11:40</span> Tud diskiant! An hini en deus graet an
diavaez, ha n'en deus ket graet ivez an diabarzh?

<span id="an_11:41">11:41</span> Roit, kentoc'h, an aluzen eus ar pezh
hoc'h eus, ha pep tra a vo glan evidoc'h.

<span id="an_11:42">11:42</span> Met gwalleur deoc'h, farizianed!
Abalamour ma paeit an deog war ar vent, war ar ru, ha war an holl
louzoù, e-pad ma lezit a-gostez ar reizhder ha karantez Doue. Ar re-se a
oa an traoù a dleec'h d'ober, hep koulskoude dilezel ar re all.

<span id="an_11:43">11:43</span> Gwalleur deoc'h, farizianed! Abalamour
ma karit ar c'hadorioù kentañ er sinagogennoù, ha bezañ saludet war al
leurgêrioù.

<span id="an_11:44">11:44</span> Gwalleur deoc'h, \[skribed ha
farizianed, pilpouzed\]! Abalamour ma'z oc'h heñvel ouzh bezioù na weler
ket, ha ma vale an dud warno hep gouzout emaint eno.

<span id="an_11:45">11:45</span> Neuze, unan eus doktored al lezenn a
gemeras ar gomz, hag a lavaras dezhañ: Mestr, en ur lavarout an
traoù-se, e tismegañsez ac'hanomp-ni ivez.

<span id="an_11:46">11:46</span> Ha Jezuz a lavaras: Gwalleur deoc'h
ivez, doktored al lezenn! Abalamour ma sammit an dud gant bec'hioù na
c'hellont ket dougen, ha c'hwi hoc'h-unan ne stokit ket outo gant unan
eus ho pizied.

<span id="an_11:47">11:47</span> Gwalleur deoc'h! Abalamour ma savit
bezioù d'ar brofeded en deus ho tadoù lakaet d'ar marv.

<span id="an_11:48">11:48</span> C'hwi a zo eta an testoù hag ar
c'henoberourien eus ar pezh o deus graet ho tadoù, rak int o deus lazhet
ar brofeded, ha c'hwi a sav o bezioù.

<span id="an_11:49">11:49</span> Abalamour da-se, furnez Doue he deus
lavaret: Kas a rin dezho profeded hag ebestel; hag e lazhint lod anezho,
ha lod all a wallgasint,

<span id="an_11:50">11:50</span> evit ma vo goulennet digant ar
rummad-mañ gwad an holl brofeded hag a zo bet skuilhet abaoe krouidigezh
ar bed,

<span id="an_11:51">11:51</span> adal gwad Abel betek gwad Zakaria, a
voe lazhet etre an aoter hag an templ; ya, a lavaran deoc'h, goulennet e
vo digant ar rummad-mañ.

<span id="an_11:52">11:52</span> Gwalleur deoc'h, doktored al lezenn!
Rak, o vezañ kemeret alc'houez an anaoudegezh, n'oc'h ket hoc'h-unan aet
e-barzh, hag hoc'h eus c'hoazh harzet da vont e-barzh ar re a garje
bezañ aet.

<span id="an_11:53">11:53</span> Hag evel ma lavare an traoù-se dezho,
ar skribed hag ar farizianed en em lakaas d'e waskañ start, ha d'ober
dezhañ komz war galz a draoù,

<span id="an_11:54">11:54</span> o stignañ pechoù dezhañ, hag o klask
pakañ un dra bennak eus e c'henoù \[evit e damall\].

<span id="an_12:1">12:1</span> War gement-se, ar bobl o vezañ en em
zastumet dre vilieroù, ken ma kerzhent an eil war egile, Jezuz en em
lakaas da lavarout d'e ziskibien: En em virit dreist-holl eus goell ar
farizianed, da lavarout eo ar pilpouzerezh.

<span id="an_12:2">12:2</span> N'eus netra goloet na vo dizoloet, ha
netra kuzhet na zle bezañ anavezet.

<span id="an_12:3">12:3</span> Dre-se, an traoù ho po lavaret en
deñvalijenn a vo klevet er sklêrijenn, hag ar pezh ho po lavaret er
skouarn er c'hambroù, a vo prezeget war lein an tiez.

<span id="an_12:4">12:4</span> Hag e lavaran deoc'h, deoc'h-hu va
mignoned: N'ho pet ket aon dirak ar re a lazh ar c'horf ha, goude-se, ne
c'hellont ober netra ouzhpenn.

<span id="an_12:5">12:5</span> Met me a ziskouezo deoc'h piv a zleit
doujañ. Doujit an hini en deus, goude bezañ lamet ar vuhez, ar galloud
da gas d'ar gehenn; ya, me a lavar deoc'h, hennezh eo an hini a zleit
doujañ.

<span id="an_12:6">12:6</span> Ha ne werzher ket pemp golvan evit daou
wenneg? Koulskoude, Doue n'ankounac'ha ket unan hepken anezho.

<span id="an_12:7">12:7</span> Ha zoken holl vlev ho penn a zo kontet.
N'ho pet ket aon eta, c'hwi a dalvez muioc'h eget kalz a c'holvaned.

<span id="an_12:8">12:8</span> Lavarout a ran deoc'h: Piv bennak a
anzavo ac'hanon dirak an dud, Mab an den en anzavo dirak aeled Doue;

<span id="an_12:9">12:9</span> met an hini a zinac'ho ac'hanon dirak an
dud, a vo dinac'het dirak aeled Doue.

<span id="an_12:10">12:10</span> Ha piv bennak en devo komzet a-enep Mab
an den, e vo pardonet dezhañ; met d'an hini en devo gwallgomzet a-enep
ar Spered-Santel, ne vo ket pardonet.

<span id="an_12:11">12:11</span> Pa viot kaset er sinagogennoù, dirak
mestroù ar vro hag ar re c'halloudek, n'en em lakait ket en poan eus an
doare ma respontot evit ho tifenn, nag eus ar pezh ho po da lavarout,

<span id="an_12:12">12:12</span> rak ar Spered-Santel a zesko deoc'h
d'an eur-se ar pezh ho po da lavarout.

<span id="an_12:13">12:13</span> Neuze unan eus ar bobl a lavaras
dezhañ: Mestr, lavar d'am breur lodennañ ganin hon hêrezh.

<span id="an_12:14">12:14</span> Eñ a lavaras dezhañ: O den, piv en deus
va lakaet ho parner, pe evit ober ho lodennoù?

<span id="an_12:15">12:15</span> Neuze e lavaras dezho: Diwallit gant
evezh diouzh ar bizhoni; rak un den n'en deus ket ar vuhez diouzh
puilhentez e vadoù.

<span id="an_12:16">12:16</span> Hag e lavaras dezho ar barabolenn-mañ:
Douaroù un den pinvidik o devoa roet kalz a frouezh,

<span id="an_12:17">12:17</span> hag e soñje ennañ e-unan, o lavarout:
Petra a rin? Rak ne'm eus ket lec'h a-walc'h evit dastum va eost.

<span id="an_12:18">12:18</span> Setu ar pezh a rin, emezañ, diskar a
rin va solieroù hag e savin reoù vrasoc'h, hag e tastumin enno va holl
eost ha va madoù;

<span id="an_12:19">12:19</span> neuze e lavarin da'm ene: Va ene, kalz
a vadoù ac'h eus a-du evit meur a vloavezh; en em ziskuizh, debr, ev, ha
bez laouen.

<span id="an_12:20">12:20</span> Met Doue a lavaras dezhañ: Den
diskiant, en noz-mañ memes, da ene a vo goulennet diganit; hag ar pezh
ac'h eus dastumet, da biv e viot?

<span id="an_12:21">12:21</span> Evel-se emañ gant an hini a zastum
madoù evitañ e-unan, ha n'eo ket pinvidik e Doue.

<span id="an_12:22">12:22</span> Neuze e lavaras d'e ziskibien: Dre-se,
e lavaran deoc'h: Na vezit ket nec'het evit ho puhez, eus ar pezh a
zebrot, nag evit ho korf, gant petra e viot gwisket.

<span id="an_12:23">12:23</span> Ar vuhez a zo muioc'h eget ar boued,
hag ar c'horf muioc'h eget an dilhad.

<span id="an_12:24">12:24</span> Sellit ouzh ar brini: ne hadont ha ne
vedont ket, n'o deus na kav na solier, ha Doue o mag; pegement ne
dalvezit ket muioc'h eget laboused?

<span id="an_12:25">12:25</span> Piv ac'hanoc'h a c'hell, gant e holl
enkrez, astenn e vuhez eus un ilinad?

<span id="an_12:26">12:26</span> Ma ne c'hellit ket eta ober memes an
traoù bihanañ, perak oc'h nec'het gant ar peurrest?

<span id="an_12:27">12:27</span> Sellit penaos e kresk al lili: ne
labouront ket, ne nezont ket; koulskoude, e lavaran deoc'h penaos
Salomon memes en e holl c'hloar, n'eo ket bet gwisket evel unan anezho.

<span id="an_12:28">12:28</span> Mar gwisk eta Doue evel-se ar geot a zo
hiziv er parkeier, hag a vo warc'hoazh taolet er forn, pegement muioc'h
e wisko ac'hanoc'h-hu, tud a nebeud a feiz?

<span id="an_12:29">12:29</span> Ha n'en em lakait ket e poan eus ar
pezh a zebrot, pe eus ar pezh a evot, ha na vezit ket nec'het.

<span id="an_12:30">12:30</span> Rak tud ar bed eo, a glask an holl
draoù-se. Ho Tad a oar hoc'h eus ezhomm anezho.

<span id="an_12:31">12:31</span> Klaskit kentoc'h rouantelezh Doue, hag
an holl draoù-se a vo roet deoc'h ouzhpenn.

<span id="an_12:32">12:32</span> Na'z pez ket aon, tropell bihan, rak
plijet eo bet gant ho Tad reiñ deoc'h ar rouantelezh.

<span id="an_12:33">12:33</span> Gwerzhit ar pezh hoc'h eus, hag roit eñ
en aluzen. En em rit yilc'hier deoc'h ha ne goshaint ket, un teñzor en
neñv ha ne vanko biken, a-belec'h al laeron ne dostaont ket, hag
e-pelec'h ar preñved ne zistrujont ket.

<span id="an_12:34">12:34</span> Rak el lec'h ma'z emañ ho teñzor, eno
ivez e vo ho kalon.

<span id="an_12:35">12:35</span> Ra vo ho tivgroazell gourizet, hag ho
lampoù war enaou,

<span id="an_12:36">12:36</span> ha bezit evel tud a c'hortoz ma
tistroio o mestr eus an eured, abalamour pa zeuio ha pa skoio war an
nor, e tigorint dezhañ kerkent.

<span id="an_12:37">12:37</span> Eürus ar servijerien a vo kavet gant o
mestr o veilhañ pa erruo! Me a lavar deoc'h e gwirionez, penaos en em
c'hourizo, e lakaio anezho ouzh taol, hag e servijo anezho.

<span id="an_12:38">12:38</span> Mar deu d'an eil pe d'an drede
veilhadenn, ha mar o c'hav er stad-se, eürus ar servijerien-se!

<span id="an_12:39">12:39</span> Anavezout a rit penaos mar goufe mestr
an ti da bet eur e tlefe dont al laer, e chomfe dihun ha ne lezfe ket
toullañ e di.

<span id="an_12:40">12:40</span> C'hwi eta ivez, bezit prest, rak Mab an
den a zeuio d'an eur na soñjit ket.

<span id="an_12:41">12:41</span> Neuze Pêr a lavaras dezhañ: Aotrou, pe
deomp-ni, pe d'an holl, e lavarez ar barabolenn-se?

<span id="an_12:42">12:42</span> Hag an Aotrou a lavaras dezhañ: Piv eo
ar merour feal ha fur, en deus ar mestr lakaet war e vevelien, evit reiñ
dezho en amzer dereat o muzuliad ed?

<span id="an_12:43">12:43</span> Eürus ar servijer a vo kavet gant e
vestr oc'h ober kement-se pa erruo!

<span id="an_12:44">12:44</span> Me a lavar deoc'h e gwirionez, e lakaio
anezhañ war gement en deus.

<span id="an_12:45">12:45</span> Met mar lavar ar merour-se en e galon:
Va mestr a zale da zont; ha mar en em laka da skeiñ gant ar vevelien ha
gant ar mitizhien, da zebriñ, da evañ, ha d'en em vezviñ,

<span id="an_12:46">12:46</span> mestr a merer-se a zeuio en deiz na
c'hortoz ket, hag en eur na oar ket, e tilamo anezhañ, hag e roio dezhañ
e lod gant ar re disleal.

<span id="an_12:47">12:47</span> Ar merer hag a anavez bolontez e vestr,
ha n'eo ket en em zalc'het prest, ha n'en deus ket graet ar volontez-se,
a vo skoet warnañ kalz a daolioù.

<span id="an_12:48">12:48</span> Met an hini n'en deus ket hec'h
anavezet, hag en deus graet traoù din a gastiz, a vo skoet warnañ
nebeutoc'h a daolioù. Goulennet e vo kalz digant an hini en deus bet
kalz, hag e vo goulennet muioc'h c'hoazh digant an hini a zo bet fiziet
kalz ennañ.

<span id="an_12:49">12:49</span> Deuet on da lakaat an tan war an douar;
ha petra am eus da c'hoantaat, mar deo dija enaouet?

<span id="an_12:50">12:50</span> Met dleout a ran bezañ badezet eus ur
vadeziant, ha pegement em eus mall e vefe graet kement-se!

<span id="an_12:51">12:51</span> Krediñ a rit on deuet da zegas ar
peoc'h war an douar? Nann a lavaran deoc'h, met kentoc'h an
dizunvaniezh.

<span id="an_12:52">12:52</span> Rak en amzer da zont, en un ti, e vo
pemp dizunvanet, tri a-enep daou, ha daou a-enep tri.

<span id="an_12:53">12:53</span> An tad a vo a-enep ar mab hag ar mab
a-enep an tad, ar vamm a-enep ar verc'h hag ar verc'h a-enep ar vamm, ar
vamm-gaer a-enep ar verc'h-kaer hag ar verc'h-kaer a-enep ar vamm-gaer.

<span id="an_12:54">12:54</span> Lavarout a reas c'hoazh d'ar bobl: Pa
welit ur goumoulenn o sevel diouzh tu ar c'huzh-heol, e lavarit raktal:
Dont a raio glav, hag e teu.

<span id="an_12:55">12:55</span> Ha pa c'hwezh avel ar c'hreisteiz, e
lavarit: Tomm e vo, hag e teu da vezañ tomm.

<span id="an_12:56">12:56</span> Pilpouzed! Anavezout a rit doareoù an
neñv hag an douar, penaos eta n'anavezit ket an amzer-mañ?

<span id="an_12:57">12:57</span> Ha penaos n'anavezit ket ac'hanoc'h
hoc'h-unan ar pezh a zo reizh?

<span id="an_12:58">12:58</span> Pa'z ez gant da enebour dirak ar
gouarner, evezhi en hent da ziskargañ digantañ, gant aon na lakafe
ac'hanout dirak ar barner, hag ar barner da'z lakaat etre daouarn ar
serjant, hag ar serjant da'z lakaat er prizon.

<span id="an_12:59">12:59</span> Me a lavar penaos ne zeui ket kuit
ac'hane, ken na'z po paeet an diwezhañ gwenneg.

<span id="an_13:1">13:1</span> En amzer-se, hiniennoù eus an dud en em
gave eno, a lavaras da Jezuz ar pezh a oa c'hoarvezet da C'halileiz en
devoa Pilat mesket o gwad gant hini o aberzhoù.

<span id="an_13:2">13:2</span> Ha Jezuz, o respont, a lavaras dezho: Ha
krediñ a rit e oa ar C'halileiz-se brasoc'h pec'herien eget an holl
C'halileiz all, abalamour m'o deus gouzañvet kement-se?

<span id="an_13:3">13:3</span> Nann, a lavaran deoc'h; met ma n'hoc'h
eus ket keuz, e varvot holl evelto.

<span id="an_13:4">13:4</span> Pe krediñ a rit an triwec'h den ma'z eo
kouezhet tour Siloa warno, o lazhañ anezho, a oa brasoc'h pec'herien
eget holl dud Jeruzalem?

<span id="an_13:5">13:5</span> Nann, a lavaran deoc'h; met ma n'hoc'h
eus ket keuz, e varvot holl evelto.

<span id="an_13:6">13:6</span> Lavarout a reas ivez ar barabolenn-mañ:
Un den en devoa ur wezenn-fiez plantet en e winieg, hag e teuas da glask
frouezh enni, met ne gavas ket.

<span id="an_13:7">13:7</span> Neuze e lavaras d'ar gwinier: Setu, tri
bloaz a zo ma teuan da glask frouezh er wezenn-fiez-mañ, ha ne gavan
ket; troc'h anezhi; perak e talc'h lec'h en aner en douar?

<span id="an_13:8">13:8</span> Ar gwinier a respontas dezhañ: Aotrou,
lez anezhi c'hoazh ar bloaz-mañ, betek ma em bo toullet en-dro dezhi ha
ma em bo lakaet teil ganti.

<span id="an_13:9">13:9</span> Marteze e tougo frouezh, ha ma ne ra ket,
e troc'hi anezhi goude.

<span id="an_13:10">13:10</span> Evel ma kelenne Jezuz en ur sinagogenn
un deiz sabad,

<span id="an_13:11">13:11</span> en em gavas eno ur wreg dalc'het gant
ur spered he c'hlañvae triwec'h vloaz a oa; daoubleget e oa en hevelep
doare ma ne c'helle tamm ebet en em eeunañ.

<span id="an_13:12">13:12</span> Jezuz, o welout anezhi, he galvas hag a
lavaras dezhi: Gwreg, yac'haet out eus da gleñved.

<span id="an_13:13">13:13</span> Eñ a lakaas e zaouarn warni, ha kerkent
en em eeunas, hag e roas gloar da Zoue.

<span id="an_13:14">13:14</span> Met penn ar sinagogenn, droug ennañ eus
m'en devoe Jezuz yac'haet un deiz sabad, a gemeras ar gomz hag a lavaras
d'ar bobl: C'hwec'h devezh a zo evit labourat; deuit eta en deizioù-se
evit bezañ yac'haet, ha neket devezh ar sabad.

<span id="an_13:15">13:15</span> Met an Aotrou a respontas dezhañ:
Pilpouzed, pep hini ac'hanoc'h, ha ne zistag ket e ejen pe e azen eus ar
c'hraou deiz ar sabad, ha ne gas ket anezhañ d'an dour?

<span id="an_13:16">13:16</span> Ha ne zleed ket ivez, deiz ar sabad,
distagañ eus he chadenn ar verc'h-mañ da Abraham, a oa dalc'het ereet
gant Satan triwec'h bloaz a oa?

<span id="an_13:17">13:17</span> Evel ma komze evel-se, e holl
enebourien a voe mezhek, hag an holl bobl en em laouenae eus an holl
draoù glorius a rae.

<span id="an_13:18">13:18</span> Lavarout a reas c'hoazh: Ouzh petra eo
heñvel rouantelezh Doue, pe ouzh petra e hañvalin anezhi?

<span id="an_13:19">13:19</span> Heñvel eo ouzh ur c'hreunenn sezo a
gemer un den hag a laka en e liorzh; hag e kresk, hag e teu da vezañ ur
wezenn \[vras\], en hevelep doare ma teu laboused an neñv da chom en he
brankoù.

<span id="an_13:20">13:20</span> Lavarout a reas c'hoazh: Ouzh petra e
hañvalin rouantelezh Doue?

<span id="an_13:21">13:21</span> Heñvel eo ouzh ur goell a gemer ur
wreg, hag a laka e tri muzuliad bleud, betek ma vo an toaz goet holl.

<span id="an_13:22">13:22</span> Jezuz a yae dre ar c'hêrioù ha dre ar
bourc'hioù, o kelenn hag o terc'hel hent Jeruzalem.

<span id="an_13:23">13:23</span> Unan bennak a lavaras dezhañ: Aotrou,
ha ne vo salvet nemet nebeud a dud? Eñ a lavaras dezho:

<span id="an_13:24">13:24</span> Poagnit da vont e-barzh dre an nor
strizh; rak, me a lavar deoc'h, penaos kalz a glasko mont e-barzh ha ne
c'hellint ket.

<span id="an_13:25">13:25</span> Pa vo aet mestr an ti, ha m'en devo
prennet an nor, ha pa en em lakaot-c'hwi, o vezañ er-maez, da skeiñ ha
da lavarout: Aotrou, Aotrou, digor deomp, eñ a responto deoc'h: N'ouzon
ket a-belec'h oc'h.

<span id="an_13:26">13:26</span> Neuze e lavarot: Ni hon eus debret hag
evet dirazout, ha te ac'h eus kelennet en hor straedoù.

<span id="an_13:27">13:27</span> Hag eñ a responto: Me a lavar deoc'h,
n'ouzon ket a-belec'h oc'h; en em dennit diouzhin, c'hwi holl a ra
micher a fallentez.

<span id="an_13:28">13:28</span> Eno e vo goueladegoù ha
grigoñsadegoù-dent, pa welot Abraham, Izaak ha Jakob, hag an holl
brofeded, e rouantelezh Doue, ha c'hwi taolet er-maez.

<span id="an_13:29">13:29</span> Hag e teuio tud eus ar sav-heol hag eus
ar c'huzh-heol, eus an hanternoz hag eus ar c'hreisteiz, a vo ouzh taol
e rouantelezh Doue.

<span id="an_13:30">13:30</span> Ha setu ez eus re ziwezhañ hag a vo ar
re gentañ, hag ez eus re gentañ hag a vo ar re ziwezhañ.

<span id="an_13:31">13:31</span> En deiz-se, e teuas d'e gavout
hiniennoù eus ar farizianed, o lavarout dezhañ: Kae kuit, ha kerzh
ac'han, rak Herodez a fell dezhañ da lazhañ.

<span id="an_13:32">13:32</span> Eñ a lavaras dezho: It, ha lavarit d'al
louarn-se: Setu, e kasan kuit an diaoulien hag ec'h echuan da reiñ ar
yec'hed d'ar re glañv, hiziv ha warc'hoazh, ha d'an trede deiz e vo
peurc'hraet ganin.

<span id="an_13:33">13:33</span> Koulskoude, ret eo din bale hiziv,
warc'hoazh hag an deiz war-lerc'h, evit na c'hoarvezo ket e varvfe ur
profed er-maez eus Jeruzalem.

<span id="an_13:34">13:34</span> Jeruzalem, Jeruzalem, te hag a lazh ar
brofeded, hag a veinata ar re a zo kaset dit, pet gwech em eus
c'hoantaet dastum da vugale, evel ma tastum ar yar he c'hlodad dindan he
divaskell, ha n'eo ket bet fellet deoc'h!

<span id="an_13:35">13:35</span> Setu, ho ti a ya da chom \[hep den\],
ha me a lavar deoc'h, ne'm gwelot mui, betek ma lavarot: Ra vo benniget
an hini a zeu en anv an Aotrou.

<span id="an_14:1">14:1</span> Un deiz sabad, Jezuz a oa aet e ti unan
eus pennoù ar farizianed evit debriñ; ar farizianed a selle outañ.

<span id="an_14:2">14:2</span> Un den dourgoeñvet a oa dirazañ.

<span id="an_14:3">14:3</span> Jezuz, o kemer ar gomz, a lavaras da
zoktored al lezenn ha d'ar farizianed: Hag aotreet eo yac'haat deiz ar
sabad?

<span id="an_14:4">14:4</span> Int a davas. Neuze, o kemer an hini
klañv, en yac'haas hag en kasas kuit.

<span id="an_14:5">14:5</span> Goude-se, e lavaras dezho: Piv
ac'hanoc'h, mar kouezh e vab pe e ejen en ur puñs, na dennfe ket anezhañ
er-maez kerkent, deiz ar sabad?

<span id="an_14:6">14:6</span> Ha ne c'helljont ket respont dezhañ war
gement-se.

<span id="an_14:7">14:7</span> Lavarout a reas ivez d'ar re a oa pedet
ur barabolenn, o welout penaos e klaskent al lec'hioù kentañ; hag e
lavaras dezho:

<span id="an_14:8">14:8</span> Pa vi pedet gant unan bennak d'un eured,
n'en em laka ket er c'hentañ plas, gant aon en em gavfe e-touez ar re
bedet un den enorusoc'h egedout,

<span id="an_14:9">14:9</span> hag e teufe an hini en deus ho pedet, te
hag eñ, ha ne lavarfe dit: Ro al lec'h da hemañ, hag ez afes neuze gant
mezh er plas diwezhañ.

<span id="an_14:10">14:10</span> Met pa vi pedet, kae d'en em lakaat er
plas diwezhañ, abalamour pa zeuio an hini en devo da bedet, e lavaro
dit: Va mignon, pign uheloc'h. Neuze, kement-se a roio enor dit dirak ar
re a vo ouzh taol ganit.

<span id="an_14:11">14:11</span> Rak piv bennak en em uhela a vo
izelaet, ha piv bennak en em izela a vo uhelaet.

<span id="an_14:12">14:12</span> Hag e lavaras d'an hini en devoa e
bedet: Pa ri ul lein pe ur goan, na bed ket da vignoned, na da vreudeur,
na da gerent, na da amezeien binvidik, gant aon na bedfent ac'hanout d'o
zro, ha na rafent dit ar memes tra.

<span id="an_14:13">14:13</span> Met pa ri ur fest, ped ar beorien, ar
re vac'hagnet, ar re gamm, ar re dall.

<span id="an_14:14">14:14</span> Hag e vi eürus dre ma ne c'hellont ket
e rentañ dit, rak te az po ar pae en adsavidigezh ar re reizh.

<span id="an_14:15">14:15</span> Unan eus ar re a oa ouzh taol, o vezañ
klevet kement-se, a lavaras dezhañ: Eürus an hini a zebro bara e
rouantelezh Doue!

<span id="an_14:16">14:16</span> Jezuz a lavaras dezhañ: Un den a reas
ur goan vras, hag a bedas dezhi kalz a dud;

<span id="an_14:17">14:17</span> da goulz goan, e kasas e vevel da
lavarout d'ar re a oa bet pedet: Deuit, rak pep tra a zo prest.

<span id="an_14:18">14:18</span> Hag en em lakajont holl, a-unan, da
zigareziñ. An hini kentañ a lavaras dezhañ: Prenet em eus douar, ha ret
eo din mont da welout anezhañ; da bediñ a ran da'm digareziñ.

<span id="an_14:19">14:19</span> Unan all a lavaras: Prenet em eus pemp
koublad ejened, hag ez an da welout hag int a zo mat; da bediñ a ran
da'm digareziñ.

<span id="an_14:20">14:20</span> Hag unan all a lavaras: Ur wreg am eus
kemeret, dre-se ne c'hellan ket mont.

<span id="an_14:21">14:21</span> Ar mevel, o vezañ distroet, a
zisklêrias kement-mañ d'e vestr. Neuze mestr an ti, droug ennañ, a
lavaras d'e vevel: Kae buan dre leurioù ha straedoù kêr, ha degas amañ
ar beorien, ar re vac'hagnet, ar re dall hag ar re gamm.

<span id="an_14:22">14:22</span> Goude, ar mevel a lavaras dezhañ:
Aotrou, graet eo bet evel ma ec'h eus gourc'hemennet, ha lec'h a zo
c'hoazh.

<span id="an_14:23">14:23</span> Ar mestr a lavaras d'ar mevel: Kae dre
an hentoù hag a-hed ar girzhier, ha gra d'ar re a zo eno mont e-barzh,
evit ma vo leuniet va zi.

<span id="an_14:24">14:24</span> Rak lavarout a ran deoc'h, hini ebet
eus ar re a zo pedet ne dañvaio eus va c'hoan.

<span id="an_14:25">14:25</span> Evel ma yae ul lod bras a dud gant
Jezuz, e tistroas etrezek enno, hag e lavaras dezho:

<span id="an_14:26">14:26</span> Mar deu unan bennak da'm c'havout, ha
ne gasa ket e dad, e vamm, e wreg, e vugale, e vreudeur, e c'hoarezed,
ha muioc'h c'hoazh e vuhez hec'h-unan, ne c'hell ket bezañ va diskibl.

<span id="an_14:27">14:27</span> Ha piv bennak ne zougo ket e groaz, ha
ne heulio ket ac'hanon, ne c'hell ket bezañ va diskibl.

<span id="an_14:28">14:28</span> Rak piv ac'hanoc'h, o c'hoantaat sevel
un tour, ne azez ket da gentañ, ne ra ket ar gont eus an dispign evit
gwelout hag eñ en deus peadra d'e echuiñ,

<span id="an_14:29">14:29</span> gant aon, goude bezañ lakaet an diazez,
na c'hellfe ket e echuiñ, ha na zeufe an holl re en gwelje d'ober goap
anezhañ,

<span id="an_14:30">14:30</span> ha da lavarout: An den-mañ a zo en em
lakaet da sevel un tour, ha n'en deus ket gallet e echuiñ!

<span id="an_14:31">14:31</span> Pe, piv eo ar roue, o vont en hent evit
ober brezel d'ur roue all, ne azez ket da gentañ, ha n'en em c'houlenn
ket e-unan hag eñ a c'hell gant dek mil den mont da ziaraogiñ an hini a
zeu a-enep dezhañ gant ugent mil?

<span id="an_14:32">14:32</span> Anez, pa emañ c'hoazh pell hemañ, e kas
dezhañ ur c'hannad da c'houlenn ar peoc'h.

<span id="an_14:33">14:33</span> Evel-se, piv bennak ac'hanoc'h ivez na
zilez ket kement en deus, ne c'hell ket bezañ diskibl din.

<span id="an_14:34">14:34</span> Un dra vat eo an holen, met mar koll e
vlaz gant petra e vo e roet dezhañ?

<span id="an_14:35">14:35</span> N'eo mat, nag evit an douar, nag evit
an teil; e deurel a reer er-maez. Ra selaouo an neb en deus divskouarn
da glevout.

<span id="an_15:1">15:1</span> An holl bublikaned hag an dud a vuhez
fall a dostae ouzh Jezuz evit e glevout.

<span id="an_15:2">15:2</span> Ar farizianed hag ar skribed a grozmole,
o lavarout: Hemañ a zegemer an dud a vuhez fall hag a zebr ganto.

<span id="an_15:3">15:3</span> Met eñ a lavaras dezho ar barabolenn-mañ:

<span id="an_15:4">15:4</span> Pehini ac'hanoc'h, mar en deus kant
dañvad, ha mar deu da goll unan anezho, ne lez ket an naontek ha
pevar-ugent all el lec'h distro, evit mont da glask an hini a zo kollet,
betek m'en deus e gavet?

<span id="an_15:5">15:5</span> Ha piv, o vezañ e gavet, n'en laka war e
zivskoaz gant levenez,

<span id="an_15:6">15:6</span> hag, o vezañ deuet d'ar gêr, ne c'halv e
vignoned hag e amezeien, ha ne lavar dezho: En em laouenait ganin, rak
kavet em eus va dañvad a oa kollet?

<span id="an_15:7">15:7</span> Me a lavar deoc'h, e vo muioc'h a levenez
en neñv evit ur pec'her hepken hag en deus keuz, eget na vo evit naontek
ha pevar-ugent ha n'o deus ket ezhomm a geuzidigezh.

<span id="an_15:8">15:8</span> Pe, piv eo ar wreg, o kaout dek pezh
arc'hant, mar koll unan anezho, n'enaou ket ur c'houlaouenn, ne skub ket
he zi, ha ne glask ket gant evezh anezhañ betek ma deu d'e gavout,

<span id="an_15:9">15:9</span> hag, o vezañ kavet anezhañ, ne c'halv he
mignonezed hag hec'h amezegezed, ha ne lavar dezho: En em laouenait
ganin, rak kavet em eus ar pezh arc'hant am boa kollet?

<span id="an_15:10">15:10</span> Me a lavar deoc'h, ez eus levenez dirak
aeled Doue evit ur pec'her hepken hag en deus keuz.

<span id="an_15:11">15:11</span> Lavarout a reas dezho c'hoazh: Un den
en devoa daou vab.

<span id="an_15:12">15:12</span> An hini yaouankañ a lavaras d'e dad: Va
zad, ro din al lodenn eus ar madoù a zle degouezhout din. Hag an tad a
lodennas dezho e vadoù.

<span id="an_15:13">15:13</span> Un nebeut deizioù goude, ar mab
yaouankañ o vezañ dastumet kement en devoa, a yeas d'ur vro bell hag a
zispignas enni e vadoù, o vevañ en diroll.

<span id="an_15:14">15:14</span> Goude m'en devoa dispignet holl, e
teuas un naonegezh vras er vro-se, hag en em gavas en dienez.

<span id="an_15:15">15:15</span> O vezañ aet, en em lakaas e servij unan
eus tud ar vro-se; kaset e voe gantañ en e zouaroù da vesa ar moc'h.

<span id="an_15:16">15:16</span> Hag en dije karet leuniañ e gof gant ar
c'hlosoù a zebre ar moc'h; met den ne roe dezhañ.

<span id="an_15:17">15:17</span> O vezañ eta deuet ennañ e-unan, e
lavaras: Pegement a vevelien a zo gopraet gant va zad hag o deus bara
e-leizh, ha me a varv gant an naon!

<span id="an_15:18">15:18</span> Sevel a rin hag ez in da gavout va zad,
hag e lavarin dezhañ: Va zad, pec'het em eus a-enep an neñv hag a-enep
dit,

<span id="an_15:19">15:19</span> n'on ken din da vezañ galvet da vab;
degemer ac'hanon evel unan eus da vevelien.

<span id="an_15:20">15:20</span> Mont a reas eta hag e teuas da gavout e
dad. Evel ma oa c'hoazh pell, e dad a welas anezhañ hag en devoe truez
outañ, hag, o redek d'e gavout, e lamas d'e c'houzoug hag e pokas
dezhañ.

<span id="an_15:21">15:21</span> E vab a lavaras dezhañ: Va zad, pec'het
em eus a-enep an neñv hag a-enep dit, n'on ken din da vezañ galvet da
vab.

<span id="an_15:22">15:22</span> Met an tad a lavaras d'e vevelien:
degasit ar sae gaerañ, hag he gwiskit dezhañ; lakait ur walenn war e
viz, ha botoù en e dreid.

<span id="an_15:23">15:23</span> Degasit al leue lart ha lazhit anezhañ;
debromp hag en em laouenaomp,

<span id="an_15:24">15:24</span> rak ar mab-mañ din a oa marv, hag eo
distroet d'ar vuhez; kollet e oa, hag eo adkavet. Hag en em lakajont
d'en em laouenaat.

<span id="an_15:25">15:25</span> Ar mab henañ a oa er parkeier. Pa
zistroas ha pa dostaas ouzh an ti, e klevas ar sonerezh hag an dañsoù.

<span id="an_15:26">15:26</span> Gervel a reas unan eus ar servijerien,
hag e c'houlennas digantañ petra a oa kement-se.

<span id="an_15:27">15:27</span> Ar servijer a lavaras dezhañ: Da vreur
a zo distro, ha da dad en deus lazhet al leue lart, abalamour ma'z eo
distroet yac'h.

<span id="an_15:28">15:28</span> Met hemañ a yeas droug ennañ, ha ne
felle ket dezhañ mont en ti. E dad a zeuas er-maez hag en pedas da vont
e-barzh.

<span id="an_15:29">15:29</span> Met eñ a respontas d'e dad: Setu, ez
eus kement a vloazioù abaoe ma servijan ac'hanout hep bezañ biskoazh
manket da'z kourc'hemenn, ha ne'c'h eus biskoazh roet din ur c'havrig
evit en em laouenaat gant va mignoned.

<span id="an_15:30">15:30</span> Ha pa'z eo deuet ar mab-mañ dit, an
hini en deus debret da vadoù gant merc'hed fall, ec'h eus lakaet lazhañ
al leue lart evitañ!

<span id="an_15:31">15:31</span> E dad a lavaras dezhañ: Va mab, te a zo
bepred ganin, ha kement am eus a zo dit.

<span id="an_15:32">15:32</span> Met ret mat e oa en em laouenaat hag en
em sederaat, rak da vreur amañ a oa marv, hag deuet eo d'ar vuhez
en-dro; kollet e oa, met adkavet eo.

<span id="an_16:1">16:1</span> Jezuz a lavaras ivez d'e ziskibien: Un
den pinvidik en devoa ur merer a oa tamallet dirazañ da vezañ dispignet
e vadoù.

<span id="an_16:2">16:2</span> Eñ a c'halvas anezhañ, hag a lavaras
dezhañ: Petra a glevan lavarout ac'hanout? Gra din ar gont eus da
c'houarnerezh, rak ne c'helli ken gouarn va madoù.

<span id="an_16:3">16:3</span> Neuze ar merer-mañ a lavaras ennañ
e-unan: Petra a rin, pa lam va mestr diganin gouarnerezh e vadoù? Ne
c'hellfen ket labourat an douar; mezh am befe o c'houlenn aluzen.

<span id="an_16:4">16:4</span> Gouzout a ran petra a rin evit ma vo tud
hag am degemero en o ziez, pa vo lamet va gouarnerezh diganin,.

<span id="an_16:5">16:5</span> Neuze e c'halvas hini da hini dleourien e
vestr, hag e lavaras d'an hini kentañ: Pegement a dleez da'm mestr?

<span id="an_16:6">16:6</span> Eñ a respontas: Kant muzuliad (= kant
bat) eoul. Hag ar merer a lavaras dezhañ: Kemer da verk, azez buan, ha
skriv hanter-kant..

<span id="an_16:7">16:7</span> Neuze e lavaras d'un all: Ha te, pegement
a dleez? Eñ a lavaras: Kant muzuliad (= kant kor) gwinizh. Ar merer a
lavaras dezhañ: Kemer da verk ha skriv pevar-ugent.

<span id="an_16:8">16:8</span> Ar mestr a veulas ar merer disleal-se
abalamour m'en devoe graet-se gant furnez; rak bugale ar c'hantved-mañ a
zo furoc'h e-keñver o rummad eget bugale ar sklêrijenn.

<span id="an_16:9">16:9</span> Ha me a lavar deoc'h: Grit mignoned gant
pinvidigezhioù direizh, abalamour pa zeuint da vankout, e tegemerint
ac'hanoc'h en teltennoù peurbadus.

<span id="an_16:10">16:10</span> An hini a zo leal en traoù bihan, a vo
ivez leal en traoù bras; hag an hini a zo disleal en traoù bihan, a vo
ivez disleal en traoù bras.

<span id="an_16:11">16:11</span> Mar n'hoc'h ket bet eta leal er madoù
direizh, piv a fizio ennoc'h ar madoù gwirion?

<span id="an_16:12">16:12</span> Ha mar n'hoc'h ket bet leal er madoù a
zo d'ar re all, piv a roio deoc'h ar pezh a zo deoc'h?

<span id="an_16:13">16:13</span> Mevel ebet ne c'hell servijañ daou
vestr; rak, pe e kasaio unan hag e karo egile, pe en em stago ouzh unan
hag e tisprizo egile. Ne c'hellit ket servijañ Doue ha Mammon.

<span id="an_16:14">16:14</span> Ar farizianed, hag a oa tud pizh, a
selaoue kement-se, hag a rae goap anezhañ.

<span id="an_16:15">16:15</span> Eñ a lavaras dezho: Evidoc'h-hu, c'hwi
a fell deoc'h tremen evit reizh dirak an dud, met Doue a anavez ho
kalonoù; rak ar pezh a zo uhel dirak an dud, a zo fall bras dirak Doue.

<span id="an_16:16">16:16</span> Al lezenn hag ar brofeded a yae betek
Yann; adalek an amzer-se rouantelezh Doue a zo prezeget, ha pep hini a
ya e-barzh dre nerzh.

<span id="an_16:17">16:17</span> Met aesoc'h eo d'an neñv ha d'an douar
tremen, eget d'ur varrennig eus ul lizherenn hepken eus al lezenn
mankout.

<span id="an_16:18">16:18</span> Piv bennak a gas kuit e wreg hag a
zimez da unan all, a ra avoultriezh, ha piv bennak a zimez d'ur wreg a
zo bet kaset kuit gant he gwaz, a ra avoultriezh.

<span id="an_16:19">16:19</span> Bez' e oa un den pinvidik en em wiske
gant limestra ha lien fin, hag a veve bemdez en un doare pompadus.

<span id="an_16:20">16:20</span> Bez' e oa ivez ur paour, anvet Lazar,
hag a oa gourvezet ouzh e zor, goloet a c'houlioù;

<span id="an_16:21">16:21</span> c'hoantaat a rae terriñ e naon gant ar
bruzhun a gouezhe diwar taol an den pinvidik; hag ar chas zoken a zeue
da lipat e c'houlioù.

<span id="an_16:22">16:22</span> En em gavout a reas ma varvas ar paour,
hag e voe kaset gant an aeled en askre Abraham. Ar pinvidik a varvas
ivez, hag e voe sebeliet;

<span id="an_16:23">16:23</span> o vezañ e lec'h ar marv, er poanioù, e
savas e zaoulagad, hag e welas eus pell Abraham, ha Lazar en e askre;

<span id="an_16:24">16:24</span> o krial, e lavaras: Tad Abraham, az pez
truez ouzhin, ha kas Lazar, evit ma trempo en dour penn e viz, ha ma
freskaio din va zeod, rak gwall-boaniet on er flamm-mañ.

<span id="an_16:25">16:25</span> Abraham a respontas: Va mab, az pez
soñj penaos ec'h eus resevet da vadoù e-pad da vuhez, ha Lazar n'en deus
bet nemet poanioù; bremañ eñ a zo diboaniet, ha te a zo er poanioù.

<span id="an_16:26">16:26</span> Ouzhpenn-se, bez' ez eus ur poull bras
etre c'hwi ha ni, en hevelep doare ha pa fellfe d'ar re a zo amañ tremen
aze, ne c'hellfent ket, kennebeut ha d'ar re a zo aze dont d'hor
c'havout-ni.

<span id="an_16:27">16:27</span> Ar pinvidik a lavaras: Da bediñ a ran
eta, tad Abraham, da gas Lazar da di va zad, rak pemp breur am eus,

<span id="an_16:28">16:28</span> evit testeniañ dezho an traoù-mañ, gant
aon na zeufent ivez el lec'h-mañ a boanioù.

<span id="an_16:29">16:29</span> Abraham a respontas dezhañ: Bez' o deus
Moizez hag ar brofeded; ra selaouint anezho.

<span id="an_16:30">16:30</span> Ar pinvidik a lavaras: Nann, tad
Abraham; met mar da unan bennak eus ar re varv d'o c'havout, o devo
keuz.

<span id="an_16:31">16:31</span> Hag Abraham a lavaras dezhañ: Ma ne
selaouont ket Moizez, nag ar brofeded, ne gredint ket kennebeut, ha pa
savfe unan bennak a-douez ar re varv.

<span id="an_17:1">17:1</span> Jezuz a lavaras d'e ziskibien: Ret eo e
c'hoarvezfe skouerioù fall; met gwalleur d'an hini ma teuint drezañ.

<span id="an_17:2">17:2</span> Gwelloc'h eo dezhañ e vefe staget ouzh e
c'houzoug ur maen-milin, hag e vefe taolet er mor, eget ma rofe skouer
fall da unan eus ar re vihan-mañ.

<span id="an_17:3">17:3</span> Lakait evezh ouzhoc'h. Mar en deus da
vreur pec'het \[a-enep dit\], tamall anezhañ; ha mar en deus keuz,
pardon dezhañ.

<span id="an_17:4">17:4</span> Mar pec'h seizh gwech an deiz en da enep,
ha mar distro seizh gwech an deiz da'z kavout, o lavarout: Keuz am eus,
pardon dezhañ.

<span id="an_17:5">17:5</span> An ebestel a lavaras d'an Aotrou: Kresk
deomp hor feiz.

<span id="an_17:6">17:6</span> Hag an Aotrou a lavaras: Mar ho pije feiz
kement hag ur c'hreunenn sezo, e lavarfec'h d'ar wezenn-sikomor-se: En
em ziwrizienn alese, hag en em blant er mor; hag e sentfe ouzhoc'h.

<span id="an_17:7">17:7</span> Piv ac'hanoc'h, mar en deus ur mevel oc'h
arat, pe o vesa al loened, a lavaro dezhañ kerkent ha ma tistroio eus ar
parkeier: Tost amañ, hag en em laka ouzh taol?

<span id="an_17:8">17:8</span> Ha ne lavaro ket kentoc'h dezhañ: Aoz
koan din, en em c'houriz ha servij ac'hanon, betek ma em bo debret hag
evet; ha goude-se e tebri hag ec'h evi.

<span id="an_17:9">17:9</span> Ha trugarez en devo d'ar mevel-se,
abalamour m'en deus graet ar pezh en deus gourc'hemennet dezhañ? \[Ne
gredan ket.\]

<span id="an_17:10">17:10</span> C'hwi ivez, pa ho po graet kement a zo
gourc'hemennet deoc'h, lavarit: Mevelien didalvoudek omp, abalamour
n'hon eus graet nemet ar pezh a oa ret deomp ober.

<span id="an_17:11">17:11</span> Evel ma'z ae da Jeruzalem, e tremene
war harzoù Samaria ha Galilea,

<span id="an_17:12">17:12</span> hag evel ma'z antree en ur vourc'h, e
voe diarbennet gant dek den lovr en em zalc'he pell dioutañ.

<span id="an_17:13">17:13</span> Int, o sevel o mouezh, a grias: Jezuz,
mestr, az pez truez ouzhimp!

<span id="an_17:14">17:14</span> O vezañ o gwelet, e lavaras dezho: It,
hag en em ziskouezit d'ar veleien. Hag e c'hoarvezas pa oant o vont
kuit, e voent naetaet.

<span id="an_17:15">17:15</span> Unan anezho, o welout e oa yac'haet, a
zistroas o reiñ gloar da Zoue a vouezh uhel.

<span id="an_17:16">17:16</span> Hag en em daolas ouzh treid Jezuz, e
c'henou d'an douar, o trugarekaat. Hemañ a oa Samaritan.

<span id="an_17:17">17:17</span> Jezuz, o kemer ar gomz, a lavaras: An
holl zek, ha n'int ket bet yac'haet? Pelec'h eta emañ an dek all?

<span id="an_17:18">17:18</span> N'eus en em gavet nemet an
diavaeziad-mañ hag a zo distroet da reiñ gloar da Zoue?

<span id="an_17:19">17:19</span> Neuze e lavaras dezhañ: Sav, kae, da
feiz en deus da yac'haet.

<span id="an_17:20">17:20</span> Ar farizianed, o vezañ goulennet outañ
pegoulz e teuje rouantelezh Doue, e respontas dezho: Rouantelezh Doue ne
zeuio ket en un doare sebezus.

<span id="an_17:21">17:21</span> Ne vo ket lavaret: Emañ amañ, pe: Emañ
aze; rak setu, emañ rouantelezh Doue en ho touez.

<span id="an_17:22">17:22</span> Hag e lavaras d'e ziskibien: Dont a
raio un amzer ma ho po c'hoant da welout unan eus deizioù Mab an den, ha
n'en gwelot ket.

<span id="an_17:23">17:23</span> Hag e vo lavaret deoc'h: Setu emañ
amañ, pe: Setu emañ aze. N'it ket, ha na heuilhit ket anezho.

<span id="an_17:24">17:24</span> Rak evel ma teu ul luc'hedenn da
lugerniñ eus ur penn d'an oabl betek ur penn all, evel-se e teuio Mab an
den en e zeiz.

<span id="an_17:25">17:25</span> Met ret eo dezhañ kent-se gouzañv kalz
a draoù, ha bezañ taolet kuit gant ar rummad-mañ.

<span id="an_17:26">17:26</span> Ar pezh a erruas en amzer Noe, a erruo
en hevelep doare en amzer Mab an den.

<span id="an_17:27">17:27</span> An dud a zebre, a eve, a zimeze hag a
roe e dimeziñ, betek an deiz ma'z eas Noe en arc'h, hag an dour-beuz a
zeuas hag o distrujas holl.

<span id="an_17:28">17:28</span> Kement-se a erruas c'hoazh en amzer
Lot; an dud a zebre, a eve, a brene, a werzhe, a blante hag a save tiez;

<span id="an_17:29">17:29</span> met en deiz ma'z eas Lot kuit eus
Sodom, e teuas glav tan ha soufr eus an neñv hag o distrujas holl.

<span id="an_17:30">17:30</span> Evel-se e vo ivez en deiz ma teuio Mab
an den.

<span id="an_17:31">17:31</span> En deiz-se, an hini a vo war an doenn
hag en devo e draoù e-barzh an ti, arabat e vo dezhañ diskenn evit o
c'has gantañ; en hevelep doare, an hini a vo er parkeier, arabat e vo
dezhañ mont war-dreñv.

<span id="an_17:32">17:32</span> Ho pet soñj eus gwreg Lot.

<span id="an_17:33">17:33</span> Piv bennak a glasko saveteiñ e vuhez,
he c'hollo, ha piv bennak he c'hollo, he c'havo.

<span id="an_17:34">17:34</span> Me a lavar deoc'h, penaos en noz-se,
eus daou den a vo en un hevelep gwele, unan a vo kemeret hag egile
lezet,

<span id="an_17:35">17:35</span> eus div wreg a valo a-gevret, unan a vo
kemeret hag eben lezet,

<span id="an_17:36">17:36</span> \[eus daou den a vo er parkeier, unan a
vo kemeret hag egile lezet\].

<span id="an_17:37">17:37</span> O respont, e lavarjont dezhañ: Pelec'h
e vo, Aotrou? Eñ a lavaras dezho: E-lec'h ma vo ar c'horf, en em zastumo
an erered.

<span id="an_18:1">18:1</span> Jezuz a lavaras ivez dezho ar
barabolenn-mañ, evit diskouez penaos eo ret pediñ bepred, hag hep
skuizhañ.

<span id="an_18:2">18:2</span> Bez' e oa en ur gêr ur barner na zouje
ket Doue, ha n'en devoa respet ebet evit den.

<span id="an_18:3">18:3</span> Bez' e oa ivez er gêr-se un intañvez a
zeue d'e gavout, o lavarout: Gra din reizh diouzh va enebour.

<span id="an_18:4">18:4</span> E-pad pell amzer ne c'hoantaas ober
netra. Koulskoude e lavaras ennañ e-unan: Petra bennak na zoujan ket
Doue, ha na'm eus respet ebet evit den,

<span id="an_18:5">18:5</span> koulskoude, dre ma teu an intañvez-mañ da
skuizhañ ac'hanon, e rin reizh dezhi, gant aon na gendalc'hfe da derriñ
din va fenn.

<span id="an_18:6">18:6</span> Hag an Aotrou a lavaras: Selaouit ar pezh
a lavar ar barner disleal-se.

<span id="an_18:7">18:7</span> Doue, ha ne raio ket reizh d'e re dibabet
a gri dezhañ noz-deiz, hag e taleo en o c'heñver?

<span id="an_18:8">18:8</span> Me a lavar deoc'h, e raio reizh dezho
prest. Met pa zeuio Mab an den, ha kavout a raio feiz war an douar?

<span id="an_18:9">18:9</span> Lavarout a reas ivez ar barabolenn-mañ,
diwar-benn tud a grede enno o-unan e oant tud reizh, hag a zisprize ar
re all:

<span id="an_18:10">18:10</span> Daou zen a bignas d'an templ da bediñ;
unan a oa farizian, hag egile a oa publikan.

<span id="an_18:11">18:11</span> Ar farizian, oc'h en em zerc'hel en e
sav, a bede evel-hen ennañ e-unan: O Doue, da drugarekaat a ran dre ma
n'on ket evel an dud all, a zo laeron, direizh, avoultrerien, nag ivez
evel ar publikan-se.

<span id="an_18:12">18:12</span> Yunañ a ran div wech ar sizhun, reiñ a
ran an deog eus kement am eus.

<span id="an_18:13">18:13</span> Met ar publikan, oc'h en em zerc'hel
pell, ne grede ket memes sevel e zaoulagad d'an neñv; met skeiñ a rae
war boull e galon, o lavarout: O Doue, az pez truez ouzhin, ur pec'her
on!

<span id="an_18:14">18:14</span> Me a lavar deoc'h, hemañ a zistroas
pardonet d'e di kentoc'h eget egile; rak piv bennak en em uhela, a vo
izelaet, ha piv bennak en em izela, a vo uhelaet.

<span id="an_18:15">18:15</span> Degaset e voe dezhañ bugale vihan, evit
ma stokje outo; met an diskibien, o welout kement-se, a c'hrozmole d'ar
re o degase.

<span id="an_18:16">18:16</span> Jezuz, o c'hervel anezho d'e gavout, a
lavaras: Lezit ar vugale vihan da zont da'm c'havout, ha na zifennit ket
outo; rak rouantelezh Doue a zo d'ar re a zo heñvel outo.

<span id="an_18:17">18:17</span> Me a lavar deoc'h e gwirionez, penaos
piv bennak ne zegemero ket rouantelezh Doue evel ur bugel bihan, ne yelo
ket e-barzh.

<span id="an_18:18">18:18</span> Unan eus ar pennoù a c'houlennas
digantañ: Mestr mat, petra a dlean d'ober evit kaout ar vuhez peurbadus?

<span id="an_18:19">18:19</span> Jezuz a lavaras dezhañ: Perak em galvez
mat? N'eus hini mat nemet Doue hepken.

<span id="an_18:20">18:20</span> Anavezout a rez ar gourc'hemennoù: Na
ra ket avoultriezh; Na lazh ket; Na laer ket; Na lavar ket a
falstesteni; Enor da dad ha da vamm.

<span id="an_18:21">18:21</span> Eñ a lavaras dezhañ: Miret em eus an
holl draoù-se adalek va yaouankiz.

<span id="an_18:22">18:22</span> Jezuz, o klevout kement-se, a lavaras:
Mankout a ra dit c'hoazh un dra: Gwerzh kement ac'h eus, en ro d'ar
beorien, hag ez po un teñzor en neñv; goude-se deus hag heul ac'hanon.

<span id="an_18:23">18:23</span> Pa en devoe klevet kement-se, e teuas
gwall-drist; rak pinvidik bras e oa.

<span id="an_18:24">18:24</span> Jezuz, o welout e oa deuet gwall-drist,
a lavaras: Pegen diaes eo d'ar re o deus madoù mont e rouantelezh Doue!

<span id="an_18:25">18:25</span> Aesoc'h eo d'ur c'hañval tremen dre
graoenn un nadoz eget d'un den pinvidik mont e-barzh rouantelezh Doue.

<span id="an_18:26">18:26</span> Ar re en kleve a lavaras: Ha piv a
c'hell bezañ salvet?

<span id="an_18:27">18:27</span> Jezuz a lavaras dezho: Ar pezh a zo
dibosupl d'an dud a zo posupl da Zoue.

<span id="an_18:28">18:28</span> Pêr a lavaras: Setu, ni hon eus dilezet
pep tra, hag hon eus da heuliet.

<span id="an_18:29">18:29</span> Eñ a lavaras dezho: Me a lavar deoc'h e
gwirionez: N'eus den en defe kuitaet, ti, pe wreg, pe vreudeur, pe
gerent, pe vugale, evit rouantelezh Doue,

<span id="an_18:30">18:30</span> ha ne resevo kalz muioc'h er
c'hantved-mañ, hag er c'hantved da zont, ar vuhez peurbadus.

<span id="an_18:31">18:31</span> Jezuz a gemeras neuze a-du an daouzek,
hag a lavaras dezho: Setu, e pignomp da Jeruzalem, hag an holl draoù a
zo bet skrivet gant ar brofeded diwar-benn Mab an den, a ya da vezañ
graet.

<span id="an_18:32">18:32</span> Rak lakaet e vo etre daouarn ar
baganed, graet e vo goap anezhañ, dismegañset e vo, krañchet e vo outañ,

<span id="an_18:33">18:33</span> ha goude ma vo bet skourjezet, e vo
lakaet d'ar marv, hag ec'h adsavo a varv d'an trede deiz.

<span id="an_18:34">18:34</span> Met ne gomprenent netra e kement-se; ar
c'homzoù-se a oa kuzhet evito, ha ne ouient ket ar pezh a oa lavaret
dezho.

<span id="an_18:35">18:35</span> Evel ma tostae ouzh Jeriko, un den dall
a oa azezet war gostez an hent, hag a c'houlenne an aluzen;

<span id="an_18:36">18:36</span> o klevout ar bobl a dremene, e
c'houlennas petra a oa kement-se.

<span id="an_18:37">18:37</span> Lavaret e voe dezhañ e tremene Jezuz a
Nazared.

<span id="an_18:38">18:38</span> Neuze e krias: Jezuz, Mab David, az pez
truez ouzhin!

<span id="an_18:39">18:39</span> Ar re a yae a-raok a groze dezhañ evit
ma tavje; met eñ a grie c'hoazh kreñvoc'h: Mab David, az pez truez
ouzhin!

<span id="an_18:40">18:40</span> Jezuz, o chom a-sav, a c'hourc'hemennas
en degas d'e gavout; ha pa voe tostaet,

<span id="an_18:41">18:41</span> e c'houlennas outañ: Petra a fell dit e
rafen evidout? Eñ a respontas: Aotrou, ma'c'h adkavin ar gweled.

<span id="an_18:42">18:42</span> Ha Jezuz a lavaras dezhañ: Adkav ar
gweled, da feiz he deus da yac'haet.

<span id="an_18:43">18:43</span> Kerkent ec'h adkavas ar gweled, hag
ec'h heulias Jezuz, o reiñ gloar da Zoue. An holl bobl, o welout
kement-se, a veulas Doue.

<span id="an_19:1">19:1</span> Jezuz, o vezañ aet e Jeriko, a dremene
dre gêr.

<span id="an_19:2">19:2</span> Ha setu un den anvet Zake, a oa penn ar
bublikaned ha pinvidik,

<span id="an_19:3">19:3</span> a glaske gwelout piv oa Jezuz; met ne
c'helle ket abalamour d'ar bobl, rak gwall vihan e oa.

<span id="an_19:4">19:4</span> Dre-se e redas a-raok, hag e pignas war
ur wezenn-sikomor evit e welout, abalamour ma tlee tremen dre eno.

<span id="an_19:5">19:5</span> Jezuz, o vezañ deuet el lec'h-se, hag o
sevel e zaoulagad, a welas anezhañ hag a lavaras dezhañ: Zake, diskenn
buan, rak ret eo din lojañ hiziv ez ti.

<span id="an_19:6">19:6</span> Eñ a ziskennas buan, hag en degemeras
gant levenez.

<span id="an_19:7">19:7</span> An holl re a welas kement-se a grozmole,
o lavarout e oa aet da lojañ e ti un den a vuhez fall.

<span id="an_19:8">19:8</span> Met Zake en em zalc'has dirak an Aotrou,
hag a lavaras dezhañ: Aotrou, reiñ a ran an hanter eus va madoù d'ar
beorien, ha mar em eus noazet ouzh unan bennak en un dra bennak, e roan
dezhañ peder gwech kement all.

<span id="an_19:9">19:9</span> Jezuz a lavaras dezhañ: Ar silvidigezh a
zo deuet hiziv en ti-mañ, abalamour ma'z eo hemañ ivez mab da Abraham.

<span id="an_19:10">19:10</span> Rak Mab an den a zo deuet da glask ha
da saveteiñ ar pezh a oa kollet.

<span id="an_19:11">19:11</span> Evel ma selaouent ar c'homzoù-se,
Jezuz, o kenderc'hel, a ginnigas ur barabolenn, abalamour ma oant tost
ouzh Jeruzalem, ha ma kredent ez ae rouantelezh Doue d'en em ziskouez
prest.

<span id="an_19:12">19:12</span> Lavarout a reas neuze: Un den a lignez
uhel a yeas d'ur vro bell evit kemer ur rouantelezh dezhañ, ha distreiñ
goude.

<span id="an_19:13">19:13</span> O vezañ galvet dek eus e servijerien, e
roas dezho dek minenn, hag e lavaras dezho: Lakait anezho da dalvezout,
betek ma tistroin.

<span id="an_19:14">19:14</span> Met tud e vro a gasae anezhañ, hag e
kasjont ur c'hannadur war e lerc'h, evit lavarout: Ne fell ket deomp e
renfe hemañ warnomp.

<span id="an_19:15">19:15</span> Erruout a reas eta, pa voe distroet
goude bezañ kemeret e rouantelezh, ma c'hourc'hemennas lakaat degas e
servijerien en devoa roet arc'hant dezho, evit gouzout pegement en devoa
gounezet pep hini gantañ.

<span id="an_19:16">19:16</span> An hini kentañ, o vezañ deuet, a
lavaras: Aotrou, da vinenn he deus gounezet dek all.

<span id="an_19:17">19:17</span> Eñ a lavaras dezhañ: Mat eo, servijer
mat, abalamour ma'z out bet feal e nebeud a draoù, ez po ar galloud war
dek kêr.

<span id="an_19:18">19:18</span> An eil a zeuas hag a lavaras: Aotrou,
da vinenn he deus gounezet pemp all.

<span id="an_19:19">19:19</span> Eñ a lavaras ivez da hemañ: Ha te, az
pez ar galloud war bemp kêr.

<span id="an_19:20">19:20</span> Hag unan all a zeuas, hag a lavaras:
Aotrou, setu da vinenn am eus miret paket en ul lienenn;

<span id="an_19:21">19:21</span> rak da zoujañ a ran, gouzout a ran
penaos out un den garv, e kemerez e-lec'h na'c'h eus lakaet netra, hag e
vedez e-lec'h na'c'h eus ket hadet.

<span id="an_19:22">19:22</span> Eñ a lavaras dezhañ: Servijer fall, da
varn a rin dre da gomzoù da-unan; gouzout a ouies ez on un den garv, a
gemer e-lec'h na'm eus lakaet netra hag a ved e-lec'h na'm eus ket
hadet.

<span id="an_19:23">19:23</span> Perak eta ne'c'h eus ket lakaet va
arc'hant en ti-bank, hag em distro, em bije e zilamet gant ar c'hampi?

<span id="an_19:24">19:24</span> Hag e lavaras d'ar re a oa eno: Lamit
digantañ ar vinenn-se, ha roit hi d'an hini en deus dek minenn.

<span id="an_19:25">19:25</span> Int a lavaras dezhañ: Aotrou, dija en
deus dek minenn.

<span id="an_19:26">19:26</span> Me a lavar deoc'h, e vo roet d'an neb
en deus; met an hini n'en deus ket, e vo lamet digantañ memes ar pezh en
deus..

<span id="an_19:27">19:27</span> E-keñver va enebourien, ar re ne felle
ket dezho e renjen warno, degasit int amañ, ha lazhit int dirazon.

<span id="an_19:28">19:28</span> Goude bezañ lavaret kement-se, e pignas
da Jeruzalem, o vont a-raok ar bobl.

<span id="an_19:29">19:29</span> O vezañ tostaet ouzh Betfage hag ouzh
Betania, tost d'ar menez anvet Menez an Olived, e kasas daou eus e
ziskibien,

<span id="an_19:30">19:30</span> o lavarout: It d'ar vourc'h a zo
dirazoc'h, ha pa viot aet enni, e kavot un azenig stag, ma n'eus bet
c'hoazh pignet den warnañ; distagit eñ, ha degasit eñ din.

<span id="an_19:31">19:31</span> Ha mar goulenn unan bennak ouzhoc'h:
Perak e tistagit anezhañ? C'hwi a lavaro dezhañ: abalamour m'en deus an
Aotrou ezhomm anezhañ.

<span id="an_19:32">19:32</span> Ar re gaset a yeas, hag a gavas pep tra
evel m'en devoa lavaret dezho.

<span id="an_19:33">19:33</span> Evel ma tistagent an azenig, e vistri a
lavaras dezho: Perak e tistagit an azenig-se?

<span id="an_19:34">19:34</span> Hag e respontjont: An Aotrou en deus
ezhomm anezhañ.

<span id="an_19:35">19:35</span> Hag e tegasjont anezhañ da Jezuz; o
vezañ lakaet o dilhad war an azenig, e lakajont Jezuz da bignat warnañ.

<span id="an_19:36">19:36</span> Evel ma tremene, kalz a astenne o
dilhad war an hent.

<span id="an_19:37">19:37</span> Ha pa oa o tostaat d'an diskenn eus
Menez an Olived, an holl vandenn diskibien, karget a levenez, en em
lakaas da veuliñ Doue a vouezh uhel evit an holl virakloù o devoa
gwelet.

<span id="an_19:38">19:38</span> Hag e lavarent: Benniget ra vo ar Roue
a zeu en anv an Aotrou! Peoc'h en neñv, ha gloar el lec'hioù uhel
meurbet!

<span id="an_19:39">19:39</span> Hiniennoù eus farizianed ar vandenn a
lavaras dezhañ: Mestr, kroz da ziskibien.

<span id="an_19:40">19:40</span> Eñ a respontas hag a lavaras dezho: Me
a lavar deoc'h, mar tav ar re-mañ, ar vein a grio.

<span id="an_19:41">19:41</span> Pa voe tost da gêr, o welout anezhi, e
ouelas warni, hag e lavaras:

<span id="an_19:42">19:42</span> O! Ma ez pije anavezet, te ivez, da
vihanañ en deiz-mañ a zo roet dit, an traoù a sell ouzh da beoc'h! Met
bremañ, kuzhet int da'z taoulagad.

<span id="an_19:43">19:43</span> Rak deizioù a zeuio warnout, ma raio da
enebourien fozioù en-dro dit, hag e kelc'hint ac'hanout, hag e waskint
ac'hanout a bep tu.

<span id="an_19:44">19:44</span> Hag e tiskarint ac'hanout, te ha da
vugale a zo en da greiz, ha ne lezint ket ennout maen war vaen,
abalamour na'c'h eus ket anavezet an amzer ma'z out bet gweladennet.

<span id="an_19:45">19:45</span> Neuze, o vezañ aet en templ, en em
lakaas da gas kuit ar re a werzhe \[hag a brene\] e-barzh,

<span id="an_19:46">19:46</span> o lavarout dezho: Skrivet eo: Va zi a
vo un ti a bedenn. Met c'hwi hoc'h eus graet anezhañ ur c'havarn laeron.

<span id="an_19:47">19:47</span> Hag e kelenne bemdez en templ. Ar
veleien vras, ar skribed, ha pennoù ar bobl a glaske e lakaat d'ar marv.

<span id="an_19:48">19:48</span> Met ne ouient ket petra d'ober, rak an
holl bobl en em stage ouzh e gomzoù.

<span id="an_20:1">20:1</span> Un deiz ma kelenne Jezuz ar bobl en
templ, ha ma prezege an Aviel, ar veleien vras, ar skribed, hag an
henaourien, o vezañ deuet, a gomzas outañ,

<span id="an_20:2">20:2</span> hag a lavaras dezhañ: Lavar deomp dre
beseurt galloud e rez an traoù-se, ha piv en deus roet dit ar
galloud-se?

<span id="an_20:3">20:3</span> Eñ a respontas dezho: Me a c'houlenno
ivez un dra ouzhoc'h; lavarit din,

<span id="an_20:4">20:4</span> badeziant Yann, ha dont a rae eus an
neñv, pe eus an dud?

<span id="an_20:5">20:5</span> Hag int a soñje enno oc'h-unan, o
lavarout: Mar lavaromp: Eus an neñv, e lavaro: Perak eta n'hoc'h eus ket
kredet ennañ?

<span id="an_20:6">20:6</span> Ha mar lavaromp: Eus an dud, an holl bobl
hor meinataio; rak krediñ a reont ez eo Yann ur profed.

<span id="an_20:7">20:7</span> Dre-se e respontjont ne ouient ket
a-belec'h e teue.

<span id="an_20:8">20:8</span> Ha Jezuz a lavaras dezho: Ha me
kennebeut, ne lavarin ket deoc'h dre beseurt galloud e ran an traoù-se.

<span id="an_20:9">20:9</span> Neuze en em lakaas da lavarout d'ar bobl
ar barabolenn-mañ: Un den a blantas ur winieg, he feurmas da winierien,
hag ez eas evit pell amzer en ur vro all.

<span id="an_20:10">20:10</span> Da amzer ar frouezh e kasas unan eus e
servijerien etrezek ar winierien, evit ma rojent dezhañ frouezh eus ar
winieg. Met ar winierien a gannas anezhañ hag e kasjont anezhañ kuit hep
netra.

<span id="an_20:11">20:11</span> Kas a reas dezho c'hoazh ur servijer
all; met e kannjont anezhañ, e rejont dezhañ meur a zismegañs, hag e
kasjont anezhañ kuit hep netra.

<span id="an_20:12">20:12</span> Kas a reas c'hoazh un trede, met int a
c'hloazas anezhañ ivez, hag e gasas kuit.

<span id="an_20:13">20:13</span> Mestr ar winieg a lavaras neuze: Petra
a rin? Kas a rin va mab karet-mat; marteze, \[pa en gwelint,\] e toujint
anezhañ.

<span id="an_20:14">20:14</span> Met ar winierien, o vezañ e welet, a
soñjas enno o-unan, o lavarout: Setu an heritour; \[deuit,\] lazhomp-eñ,
evit ma vo an heritaj deomp.

<span id="an_20:15">20:15</span> Hag o vezañ e daolet er-maez eus ar
winieg, e lazhjont anezhañ. Petra eta a raio mestr ar winieg?

<span id="an_20:16">20:16</span> Dont a raio, hag e tistrujo ar
winierien-se, hag e roio ar winieg da re all. O vezañ klevet kement-se,
e lavarjont: Ra ne c'hoarvezo ket-se!

<span id="an_20:17">20:17</span> Neuze, Jezuz, o sellout outo, a lavaras
dezho: Petra eta eo ar pezh a zo skrivet evel-hen: Ar maen taolet kuit
gant ar re a vañsone, a zo deuet da vezañ penn ar c'horn?

<span id="an_20:18">20:18</span> An hini a gouezho war ar maen-se a vo
brevet, ha flastret e vo an hini ma kouezho warnañ.

<span id="an_20:19">20:19</span> Neuze ar veleien vras hag ar skribed a
glaskas lakaat o daouarn warnañ d'an eur-se memes, rak anavezet o devoa
mat penaos en devoa lavaret ar barabolenn-se a-enep dezho; met aon o
devoa rak ar bobl.

<span id="an_20:20">20:20</span> Setu perak, oc'h evezhiañ anezhañ, e
kasjont dezhañ tud hag a rae an neuz da vezañ reizh, evit e dapout en e
gomzoù, abalamour d'e lakaat e daouarn mestr ar vro hag e galloud ar
gouarner.

<span id="an_20:21">20:21</span> An dud-mañ eta a c'houlennas digantañ:
Mestr, gouzout a reomp e komzez hag e kelennez gant eeunder ha ne rez
van a zen ebet, met e kelennez hent Doue hervez ar wirionez.

<span id="an_20:22">20:22</span> Ha dleet eo paeañ ar gwir da Gezar, pe
n'eo ket?

<span id="an_20:23">20:23</span> Met eñ, oc'h anavezout o gwidre, a
lavaras dezho: \[Perak e temptit ac'hanon?\]

<span id="an_20:24">20:24</span> Diskouezit din un diner. Eus piv eo ar
skeud hag ar skrid-mañ? Int a respontas: Eus Kezar.

<span id="an_20:25">20:25</span> Neuze eñ a lavaras dezho: Roit eta da
Gezar ar pezh a zo da Gezar, ha da Zoue ar pezh a zo da Zoue.

<span id="an_20:26">20:26</span> Ne c'helljont ket e dapout en e gomzoù
dirak ar bobl; met, o vezañ souezhet gant e respont, e tavjont.

<span id="an_20:27">20:27</span> Neuze hiniennoù a-douez ar sadukeiz, ar
re a lavar n'eus ket a adsavidigezh a varv, a dostaas, hag a reas outañ
ar goulenn-mañ:

<span id="an_20:28">20:28</span> Mestr, Moizez en deus gourc'hemennet
deomp, ma teuje breur unan bennak da vervel ha da lezel e wreg hep
bugale, e vreur a zimezo d'ar wreg, evit sevel lignez d'e vreur.

<span id="an_20:29">20:29</span> Bez' e oa eta seizh breur. An hini
kentañ o vezañ kemeret ur wreg, a varvas hep lezel bugale.

<span id="an_20:30">20:30</span> An eil a zimezas d'e wreg, hag a varvas
hep bugale.

<span id="an_20:31">20:31</span> An trede he c'hemeras ivez, hag o seizh
holl en hevelep doare, hag e varvjont hep lezel bugale.

<span id="an_20:32">20:32</span> Ha goude holl ar wreg a varvas ivez.

<span id="an_20:33">20:33</span> A behini anezho e vo eta gwreg, en
adsavidigezh a varv? Rak bet eo gwreg dezho o seizh.

<span id="an_20:34">20:34</span> Jezuz a respontas dezho: Bugale ar
c'hantved-mañ a zimez, hag a ro da zimeziñ.

<span id="an_20:35">20:35</span> Met ar re a vo kavet din da gaout lod
er c'hantved da zont en adsavidigezh a-douez ar re varv, ne zimezint ket
ha ne roint ket da zimeziñ.

<span id="an_20:36">20:36</span> Rak ne c'hellint ket kennebeut mervel,
abalamour ma vint heñvel ouzh an aeled, ha ma vint bugale Doue, o vezañ
bugale an adsavidigezh a varv.

<span id="an_20:37">20:37</span> Met, penaos ar re varv a adsav da vev,
kement-se eo a ziskouez Moizez pa c'halv er vodenn loskus an Aotrou,
Doue Abraham, Doue Izaak ha Doue Jakob.

<span id="an_20:38">20:38</span> Doue n'eo ket Doue ar re varv, met Doue
ar re vev; rak an holl a vev evitañ.

<span id="an_20:39">20:39</span> Hag hiniennoù eus ar skribed, o kemer
ar gomz, a lavaras: Mestr, komzet mat ec'h eus.

<span id="an_20:40">20:40</span> Ha ne gredent ken goulenn netra outañ.

<span id="an_20:41">20:41</span> Neuze e lavaras dezho: Perak e lavarer
eo ar C'hrist Mab David?

<span id="an_20:42">20:42</span> David e-unan a lavar e levr ar Salmoù:
An Aotrou en deus lavaret da'm Aotrou: Azez a-zehou din,

<span id="an_20:43">20:43</span> betek ma em bo graet eus da enebourien
ur skabell dindan da dreid.

<span id="an_20:44">20:44</span> Mar galv eta David anezhañ Aotrou,
penaos eo eñ e vab?

<span id="an_20:45">20:45</span> Evel ma selaoue an holl bobl, e lavaras
d'e ziskibien:

<span id="an_20:46">20:46</span> Diwallit diouzh ar skribed a gar
pourmen gant saeoù hir ha bezañ saludet er marc'hallac'hioù, hag a gar
ar c'hadorioù kentañ er sinagogennoù, hag ar plasoù kentañ er festoù;

<span id="an_20:47">20:47</span> int a zismantr tiez an intañvezed, hag
a ra evit ar gweled pedennoù hir; bez' o devo ur varnedigezh gwashoc'h.

<span id="an_21:1">21:1</span> O vezañ savet e zaoulagad, Jezuz a welas
tud pinvidik a lakae o frofoù e teñzor an templ.

<span id="an_21:2">21:2</span> Gwelout a reas ivez un intañvez paour, a
lakaas e-barzh daou bezhig.

<span id="an_21:3">21:3</span> Hag e lavaras: Me a lavar deoc'h e
gwirionez, an intañvez paour-se he deus lakaet e-barzh muioc'h eget an
holl re all.

<span id="an_21:4">21:4</span> Rak holl o deus lakaet, e profoù, eus ar
pezh o devoa a-re; met houmañ he deus lakaet eus he dienez, kement holl
he devoa evit bevañ.

<span id="an_21:5">21:5</span> Hag evel ma lavare hiniennoù dezhañ e oa
savet an templ gant mein gaer ha gant profoù pinvidik, e lavaras:

<span id="an_21:6">21:6</span> C'hwi a sell ouzh an traoù-se! Deizioù a
zeuio ma ne chomo ket anezho maen war vaen na vo diskaret.

<span id="an_21:7">21:7</span> Hag e c'houlennjont outañ: Mestr, pegoulz
en em gavo an traoù-se, ha dre beseurt sin e vo anavezet e vint prest da
c'hoarvezout?

<span id="an_21:8">21:8</span> Hag e lavaras: Diwallit na dromplfe den
ac'hanoc'h; rak kalz a zeuio em anv, o lavarout: Me eo \[ar C'hrist\],
hag an amzer a dosta. N'it ket eta war o lerc'h.

<span id="an_21:9">21:9</span> Pa glevot komz eus brezelioù, hag eus
dispac'hioù, na spontit ket, rak ret eo e teufe an traoù-se a-raok; met
ne vo ket kerkent ar fin.

<span id="an_21:10">21:10</span> Lavarout a reas dezho ivez: Ur bobl a
savo a-enep ur bobl all, hag ur rouantelezh a-enep ur rouantelezh all;

<span id="an_21:11">21:11</span> hag e vo krenoù-douar bras e meur a
lec'h, ha naonegezhioù, ha bosennoù; hag en em ziskouezo traoù
spouronus, ha sinoù bras en neñv.

<span id="an_21:12">21:12</span> Met, a-raok an holl draoù-se, e lakaint
o daouarn warnoc'h hag e wallgasint ac'hanoc'h, ho kasint en o
sinagogennoù hag ho lakaint er prizon, hag ho kasint dirak ar rouaned ha
dirak an ouarnerien, abalamour da'm anv.

<span id="an_21:13">21:13</span> Kement-se a vo evidoc'h ul lec'h da
desteniañ.

<span id="an_21:14">21:14</span> Lakait eta en ho kalon na dleit ket
soñjal a-raok en ho tifenn,

<span id="an_21:15">21:15</span> rak me a roio deoc'h ur genou hag ur
furnez na c'hellint respont netra hoc'h holl enebourien dezho.

<span id="an_21:16">21:16</span> C'hwi a vo gwerzhet gant ho kerent,
gant ho preudeur, gant ho nesañ ha gant ho mignoned, hag e lakaint kalz
ac'hanoc'h d'ar marv.

<span id="an_21:17">21:17</span> C'hwi a vo kasaet gant an holl,
abalamour da'm anv.

<span id="an_21:18">21:18</span> Met n'en em gollo ket ur vlevenn eus ho
penn.

<span id="an_21:19">21:19</span> Derc'hel a reot hoc'h eneoù dre ho
kouzañvusted sioul.

<span id="an_21:20">21:20</span> Pa welot Jeruzalem kelc'hiet gant
armeoù, gouezit eo tost he glac'har.

<span id="an_21:21">21:21</span> Neuze ar re a vo e Judea, ra dec'hint
war ar menezioù; ar re a vo e-kreiz Jeruzalem, ra en em dec'hint er-maez
anezhi; hag ar re a vo er parkeier, ra chomint hep mont e kêr.

<span id="an_21:22">21:22</span> Rak bez' e vint deizioù a gastiz,
abalamour d'an holl draoù a zo bet skrivet da erruout.

<span id="an_21:23">21:23</span> Gwalleur d'ar gwragez brazez, ha d'ar
magerezed en deizioù-se! Rak ur glac'har bras a vo war ar vro-mañ, ha
droug a vo a-enep ar bobl-mañ.

<span id="an_21:24">21:24</span> Kouezhañ a raint dindan dremm ar
c'hleze, kaset e vint da sklaved e-touez an holl bobloù, ha Jeruzalem a
vo mac'het gant ar bobloù, betek ma vo peurleuniet amzerioù ar bobloù.

<span id="an_21:25">21:25</span> Bez' e vo sinoù en heol, el loar hag er
stered; ha war an douar, ar bobloù a vo en nec'hamant, ha ne ouezint
petra d'ober e-keñver ar mor hag e donnoù oc'h ober un trouz bras.

<span id="an_21:26">21:26</span> An dud a vo prest da rentañ o ene gant
ar spont, o c'hortoz an traoù a dle c'hoarvezout er bed, rak galloudoù
an neñvoù a vo hejet.

<span id="an_21:27">21:27</span> Ha neuze e vo gwelet Mab an den, o tont
war ur c'hoabr, gant ur galloud hag ur gloar bras.

<span id="an_21:28">21:28</span> Pa en em lakaio an traoù-se da
c'hoarvezout, sellit d'an nec'h, ha savit ho pennoù, rak ho tasprenadur
a dosta.

<span id="an_21:29">21:29</span> Hag e lavaras dezho ur barabolenn:
Gwelit ar wezenn-fiez hag an holl wez all:

<span id="an_21:30">21:30</span> pa vountont, ec'h anavezit ac'hanoc'h
hoc'h-unan o welout anezho, eo tost an hañv;

<span id="an_21:31">21:31</span> evel-se ivez, pa welot kement-se o
c'hoarvezout, gouezit eo tost Rouantelezh Doue.

<span id="an_21:32">21:32</span> Me a lavar deoc'h e gwirionez, penaos
ar rummad-mañ ne dremeno ket, ken na vo c'hoarvezet an holl draoù-se.

<span id="an_21:33">21:33</span> An neñv hag an douar a dremeno, met va
gerioù ne dremenint ket.

<span id="an_21:34">21:34</span> Lakait eta evezh ouzhoc'h, gant aon na
zeufe ho kalonoù da vezañ pounneraet gant an dirollerezh, ar vezventi,
ha gant prederioù ar vuhez-mañ, ha na zeufe an deiz-se warnoc'h
a-daol-trumm.

<span id="an_21:35">21:35</span> Rak dont a raio evel ur roued, da
soupren an holl re a chom war gorre an douar.

<span id="an_21:36">21:36</span> Beilhit eta ha pedit e pep amzer, evit
ma viot kavet din da dec'hout diouzh an holl draoù a dle c'hoarvezout,
ha da chom dirak Mab an den.

<span id="an_21:37">21:37</span> Jezuz a gelenne en templ e-pad an deiz,
hag en noz ez ae hag en em zalc'he war ar menez galvet Menez an Olived.

<span id="an_21:38">21:38</span> Ha, da c'houlou-deiz, an holl bobl a
zeue d'e gavout evit e selaou.

<span id="an_22:1">22:1</span> Gouel ar bara hep goell, anvet ar Pask, a
dostae.

<span id="an_22:2">22:2</span> Ar veleien vras hag ar skribed a glaske
penaos e c'helljent lakaat Jezuz d'ar marv; rak doujañ a raent ar bobl.

<span id="an_22:3">22:3</span> Met Satan a yeas e Judaz, lesanvet
Iskariod, unan eus an daouzek;

<span id="an_22:4">22:4</span> hag ez eas, hag e komzas gant ar veleien
vras ha gant pennoù ar warded, diwar an doare ma en lakaje etre o
daouarn.

<span id="an_22:5">22:5</span> Laouen e voent a gement-se, hag e
tivizjont reiñ arc'hant dezhañ.

<span id="an_22:6">22:6</span> Eñ a roas e c'her, hag e klaske an tu
dereat evit e reiñ dezho hep ma ouije ar bobl.

<span id="an_22:7">22:7</span> Koulskoude, deiz ar bara hep goell a
zeuas, ma oa ret aberzhañ ar Pask,

<span id="an_22:8">22:8</span> ha Jezuz a gasas Pêr ha Yann, o lavarout:
It da fichañ deomp ar Pask, evit ma tebrimp anezhañ.

<span id="an_22:9">22:9</span> Int a lavaras dezhañ: Pelec'h e
c'hoantaez e fichfemp anezhañ?

<span id="an_22:10">22:10</span> Eñ a lavaras dezho: Pa'z eot e kêr,
ec'h erruo ganeoc'h un den o tougen ur podad dour; heuilhit-eñ en ti
ma'z aio ennañ,

<span id="an_22:11">22:11</span> ha lavarit da vestr an ti: Ar Mestr a
lavar dit: Pelec'h emañ al lec'h ma tebrin ennañ ar Pask gant va
diskibien?

<span id="an_22:12">22:12</span> Hag e tiskouezo deoc'h ur gambr uhel,
bras ha kempennet; fichit eno ar Pask.

<span id="an_22:13">22:13</span> Int eta o vezañ aet kuit, a gavas an
traoù evel m'en devoa lavaret dezho, hag e fichjont ar Pask.

<span id="an_22:14">22:14</span> Pa voe deuet an eur, en em lakaas ouzh
taol, hag an daouzek abostol a oa gantañ.

<span id="an_22:15">22:15</span> Hag e lavaras dezho: C'hoantaet kalz em
eus debriñ ar Pask-mañ ganeoc'h, a-raok ma c'houzañvin.

<span id="an_22:16">22:16</span> Rak me a lavar deoc'h, ne zebrin ken
anezhañ, betek e vo graet e rouantelezh Doue.

<span id="an_22:17">22:17</span> Hag o vezañ kemeret an hanaf ha
trugarekaet, e lavaras: Kemerit anezhañ ha lodennit anezhañ etrezoc'h.

<span id="an_22:18">22:18</span> Rak me a lavar deoc'h, n'evin mui eus
frouezh ar gwini, ken na vo deuet rouantelezh Doue.

<span id="an_22:19">22:19</span> Neuze e kemeras bara hag, o vezañ
trugarekaet, e torras anezhañ, hag en roas dezho, o lavarout: Hemañ eo
va c'horf, an hini a zo roet evidoc'h; grit kement-mañ en eñvor
ac'hanon.

<span id="an_22:20">22:20</span> En hevelep doare, goude bezañ koaniet,
e roas dezho an hanaf, o lavarout: An hanaf-mañ eo an emglev nevez em
gwad, an hini a zo skuilhet evidoc'h.

<span id="an_22:21">22:21</span> Met setu, dorn an hini am gwerzh a zo
ouzh an daol-mañ ganin.

<span id="an_22:22">22:22</span> Evit ar pezh a zo eus Mab an den, mont
a ra, evel ma'z eo merket; met gwalleur d'an den ma'z eo gwerzhet
drezañ!

<span id="an_22:23">22:23</span> Hag en em lakajont da c'houlenn an eil
ouzh egile pehini anezho a raje kement-se.

<span id="an_22:24">22:24</span> Sevel a reas ivez un tabut etrezo, evit
gouzout pehini anezho a dlee bezañ galvet ar brasañ.

<span id="an_22:25">22:25</span> Met eñ a lavaras dezho: Rouaned ar
bobloù a vestroni anezho, hag ar re o deus galloud warno a zo galvet
madoberourien.

<span id="an_22:26">22:26</span> Met c'hwi, na rit ket evel-se; ra vo ar
brasañ en ho touez evel ar bihanañ, hag an hini a ren evel an hini a
servij.

<span id="an_22:27">22:27</span> Rak pehini eo ar brasañ, an hini a zo
ouzh taol, pe an hini a servij? N'eo ket an hini a zo ouzh taol? Ha
koulskoude me a zo en ho touez evel an hini a servij.

<span id="an_22:28">22:28</span> C'hwi eo ar re a zo chomet ganin em
amprouadurioù,

<span id="an_22:29">22:29</span> ha me a reizh deoc'h ar rouantelezh,
evel ma en deus an Tad reizhet din,

<span id="an_22:30">22:30</span> evit ma tebrot ha ma'c'h evot ouzh va
zaol em rouantelezh, ha ma viot azezet war dronioù, o varn daouzek
meuriad Israel.

<span id="an_22:31">22:31</span> An Aotrou a lavaras ivez: Simon, Simon,
setu, Satan en deus goulennet ho tremen dre ar c'hrouer evel ar gwinizh.

<span id="an_22:32">22:32</span> Met pedet em eus evidout evit na
zesfailho ket da feiz. Te eta, pa vi distroet, kreñva da vreudeur.

<span id="an_22:33">22:33</span> Pêr a lavaras dezhañ: Aotrou, me a zo
prest da vont ganit, ha d'ar prizon ha d'ar marv.

<span id="an_22:34">22:34</span> Met Jezuz a lavaras dezhañ: Pêr, me en
lavar dit, ar c'hilhog ne gano ket hiziv, na'z po nac'het teir gwech
d'anavezout ac'hanon.

<span id="an_22:35">22:35</span> Neuze e lavaras dezho: Pa em eus ho
kaset hep yalc'h, hep sac'h, hag hep botoù, daoust hag un dra bennak a
zo bet manket deoc'h? Int a respontas: Netra.

<span id="an_22:36">22:36</span> Met bremañ, emezañ, an hini en deus ur
yalc'h, ra he c'hemero, hag en hevelep doare an hini en deus ur sac'h;
hag an hini n'en deus ket ur c'hleze, ra werzho e vantell ha preno unan.

<span id="an_22:37">22:37</span> Rak me a lavar deoc'h, eo ret c'hoazh
d'ar pezh a zo skrivet bezañ peurc'hraet ennon: Lakaet eo bet e renk an
dorfedourien.

<span id="an_22:38">22:38</span> Hag e lavarjont: Aotrou, setu daou
gleze. Eñ a lavaras dezho: A-walc'h eo.

<span id="an_22:39">22:39</span> Neuze Jezuz, o vezañ aet er-maez, a
yeas, hervez e c'hiz, da Venez an Olived, hag e ziskibien a heulias
anezhañ.

<span id="an_22:40">22:40</span> Pa voe erruet el lec'h-se, e lavaras
dezho: Pedit evit na gouezhot ket en temptadur.

<span id="an_22:41">22:41</span> Neuze e pellaas diouto war-dro hed un
taol-maen, hag, o taoulinañ, e pede,

<span id="an_22:42">22:42</span> o lavarout: Tad, mar fell dit pellaat
an hanaf-se diouzhin! Koulskoude, ra ne vo ket graet va bolontez, met da
hini.

<span id="an_22:43">22:43</span> Un ael eus an neñv en em ziskouezas
dezhañ evit e greñvaat.

<span id="an_22:44">22:44</span> Gwasket gant an anken, e pede kalz
startoc'h; hag e teuas dezhañ ur c'hwezenn evel beradennoù gwad, hag a
gouezhe war an douar.

<span id="an_22:45">22:45</span> O vezañ savet eus e bedenn, e teuas
etrezek e ziskibien, met o c'havas kousket gant an dristidigezh,

<span id="an_22:46">22:46</span> hag e lavaras dezho: Perak e kouskit?
Savit ha pedit evit na gouezhot ket en temptadur.

<span id="an_22:47">22:47</span> Evel ma komze c'hoazh, ur vandenn a
zeuas, hag an hini a c'halved Judaz, unan eus an daouzek, a gerzhe
a-raok dezho; hag e tostaas ouzh Jezuz evit pokat dezhañ.

<span id="an_22:48">22:48</span> Jezuz a lavaras dezhañ: Judaz, gwerzhañ
a rez Mab an den dre ur pok?

<span id="an_22:49">22:49</span> Ar re a oa en-dro da Jezuz, o welout ar
pezh a yae da c'hoarvezout, a lavaras dezhañ: Aotrou, ha skeiñ a raimp
gant ar c'hleze?

<span id="an_22:50">22:50</span> Hag unan anezho a skoas servijer ar
beleg-meur, hag a droc'has dezhañ e skouarn dehou.

<span id="an_22:51">22:51</span> Met Jezuz, o kemer ar gomz, a lavaras:
Paouezit! Hag o vezañ stoket ouzh skouarn ar servijer, e yac'haas
anezhañ.

<span id="an_22:52">22:52</span> Neuze Jezuz a lavaras d'ar veleien
vras, da gabitened an templ, ha d'an henaourien, a oa deuet a-enep
dezhañ: Deuet oc'h gant klezeier ha gant bizhier, evel war-lerc'h ul
laer.

<span id="an_22:53">22:53</span> Bemdez e oan en ho touez en templ, ha
n'hoc'h eus ket lakaet ho taouarn warnon. Met houmañ eo hoc'h eur, ha
galloud an deñvalijenn.

<span id="an_22:54">22:54</span> Neuze e krogjont ennañ, hag e kasjont
anezhañ da di ar beleg-meur. Pêr a heulie a-bell.

<span id="an_22:55">22:55</span> Pa o devoe enaouet tan e-kreiz ar
porzh, ha ma voent azezet a-unan, Pêr a azezas en o zouez.

<span id="an_22:56">22:56</span> Ur vatezh, o welout anezhañ e-kichen an
tan, hag o sellout pizh outañ, a lavaras: Hemañ a oa ivez gant an
den-se.

<span id="an_22:57">22:57</span> Met eñ a zinac'has Jezuz, o lavarout:
Gwreg, n'anavezan ket anezhañ.

<span id="an_22:58">22:58</span> Un nebeut goude, unan all, o vezañ e
welet, a lavaras: Te a zo ivez eus an dud-se. Met Pêr a lavaras: O den,
ned on ket.

<span id="an_22:59">22:59</span> War-dro un eur goude, unan all a
destenias o lavarout: A dra sur, hemañ a oa ivez gantañ, rak Galileat eo
ivez.

<span id="an_22:60">22:60</span> Met Pêr a lavaras: O den, n'ouzon ket
petra a lavarez. Ha kerkent, evel ma komze c'hoazh, ar c'hilhog a ganas.

<span id="an_22:61">22:61</span> An Aotrou, o vezañ distroet, a sellas
ouzh Pêr; ha Pêr en devoe soñj eus komz an Aotrou, ha penaos en devoa
lavaret dezhañ: A-raok ma kano ar c'hilhog, ez po va dinac'het teir
gwech.

<span id="an_22:62">22:62</span> Hag o vezañ aet er-maez, e ouelas gant
c'hwervder.

<span id="an_22:63">22:63</span> Neuze an dud a zalc'he Jezuz, a rae
goap anezhañ, hag a skoe warnañ.

<span id="an_22:64">22:64</span> O vezañ e vouchet, e skoent war e
zremm, hag e c'houlennent outañ: Divin piv eo an hini en deus da skoet.

<span id="an_22:65">22:65</span> Hag e lavarent kalz a draoù a-enep
dezhañ, en ur zroukkomz en e enep.

<span id="an_22:66">22:66</span> Adalek ma voe deuet an deiz, kuzul
henaourien ar bobl, ar veleien vras hag ar skribed en em zastumas hag a
reas Jezuz dont dirak ar sanedrin;

<span id="an_22:67">22:67</span> lavarout a rejont dezhañ: Mar dout ar
C'hrist, lavar deomp. Eñ a respontas dezho: Mar en lavaran deoc'h, n'en
kredot ket,

<span id="an_22:68">22:68</span> ha mar goulennan ouzhoc'h ivez, ne
respontot ket din, \[ha ne'm lezot ket da vont\].

<span id="an_22:69">22:69</span> Diwar vremañ, Mab an den a vo azezet
a-zehou da c'halloud Doue.

<span id="an_22:70">22:70</span> Neuze e lavarjont holl: Te eo eta Mab
Doue? Eñ a respontas dezho: C'hwi a lavar hoc'h-unan, bez' ez on.

<span id="an_22:71">22:71</span> Neuze e lavarjont: Da betra hon eus
c'hoazh ezhomm a desteni, pa'z eo gwir hon eus e glevet eus e c'henou?

<span id="an_23:1">23:1</span> Neuze an holl dud-se, o vezañ savet, a
zegasas anezhañ da Bilat.

<span id="an_23:2">23:2</span> Hag en em lakajont d'e damall, o
lavarout: Ni hon eus kavet an den-mañ o tromplañ ar bobl hag o tifenn
paeañ ar gwir da Gezar, o lavarout eo ar C'hrist, ar roue.

<span id="an_23:3">23:3</span> Pilat a reas outañ ar goulenn-mañ: Bez'
out-te roue ar Yuzevien? Jezuz a respontas dezhañ: Te en lavar.

<span id="an_23:4">23:4</span> Pilat a lavaras d'ar veleien vras ha d'ar
bobl: Ne gavan netra da damall en den-mañ.

<span id="an_23:5">23:5</span> Met int a zalc'he, o lavarout: Sevel a ra
ar bobl, o kelenn dre holl Judea, o vezañ en graet adalek Galilea, betek
amañ.

<span id="an_23:6">23:6</span> Pa glevas Pilat komz eus Galilea, e
c'houlennas hag e oa Galileat an den-se.

<span id="an_23:7">23:7</span> Hag o vezañ gouezet e oa eus dalc'h
Herodez, e kasas anezhañ da Herodez, hag a oa e Jeruzalem en deizioù-se.

<span id="an_23:8">23:8</span> Herodez, pa welas Jezuz, a voe laouen,
rak pell e oa en devoa c'hoant d'e welout, abalamour m'en devoa klevet
lavarout kalz a draoù diwar e benn, hag e c'hortoze e welout oc'h ober
ur mirakl bennak.

<span id="an_23:9">23:9</span> Ober a reas eta meur a c'houlenn outañ;
met Jezuz ne respontas netra dezhañ.

<span id="an_23:10">23:10</span> Ar veleien vras hag ar skribed a oa
eno, hag a damalle anezhañ gwashañ ma c'hellent.

<span id="an_23:11">23:11</span> Met Herodez, gant tud e ward, a
zisprizas anezhañ; hag evit ober goap anezhañ, e lakaas gwiskañ dezhañ
ur sae splann, hag e tistroas anezhañ da Bilat.

<span id="an_23:12">23:12</span> En deiz-se, Herodez ha Pilat a zeuas da
vezañ mignoned; rak a-raok e oant enebourien.

<span id="an_23:13">23:13</span> Neuze Pilat, o vezañ dastumet ar
veleien vras, mistri ar vro, hag ar bobl, a lavaras dezho:

<span id="an_23:14">23:14</span> Degaset hoc'h eus din an den-se evel
m'en dije savet ar bobl, ha goude bezañ graet goulennoù outañ dirazoc'h,
ne'm eus ket e gavet kiriek da hini ebet eus an torfedoù a damallit
dezhañ,

<span id="an_23:15">23:15</span> nag Herodez kennebeut, rak ho kaset em
eus d'e gavout; ha setu n'en deus graet netra a vefe din a varv.

<span id="an_23:16">23:16</span> O vezañ eta graet e gastizañ, e laoskin
anezhañ.

<span id="an_23:17">23:17</span> \[Ret e oa dezhañ leuskel unan dezho e
deiz ar gouel.\]

<span id="an_23:18">23:18</span> Neuze e krijont holl a-unan: Laka hemañ
d'ar marv, ha laosk deomp Barabbaz.

<span id="an_23:19">23:19</span> Hemañ a oa bet lakaet er prizon evit un
dispac'h c'hoarvezet e kêr, hag ur muntr.

<span id="an_23:20">23:20</span> Pilat, o kaout c'hoant da leuskel
Jezuz, a gomzas outo a-nevez.

<span id="an_23:21">23:21</span> Met int a grias: Ouzh ar groaz! Ouzh ar
groaz!

<span id="an_23:22">23:22</span> Eñ a lavaras dezho evit an trede gwech:
Met peseurt droug en deus graet? Ne'm eus kavet ennañ netra hag a vefe
din a varv. E gastizañ a rin hag e laoskin anezhañ.

<span id="an_23:23">23:23</span> Met int a gendalc'he, o c'houlenn gant
kriadegoù bras ma vije staget ouzh ar groaz; hag o c'hriadennoù ha re ar
veleien vras a greske.

<span id="an_23:24">23:24</span> Neuze Pilat a varnas ober evel ma felle
dezho.

<span id="an_23:25">23:25</span> Leuskel a reas dezho an hini a oa bet
lakaet er prizon evit un dispac'h hag evit ur muntr, hag a oa an hini a
c'houlennent; hag e lezas Jezuz d'o bolontez.

<span id="an_23:26">23:26</span> Hag evel ma kasent anezhañ, e kemerjont
un den anvet Simon a Siren, a zistroe eus ar parkeier, hag e lakajont
anezhañ da zougen ar groaz, war lerc'h Jezuz.

<span id="an_23:27">23:27</span> Ur vandenn vras a bobl hag a wragez en
heulie, hag en em c'hlac'hare hag a hirvoude diwar e benn.

<span id="an_23:28">23:28</span> Jezuz, o tistreiñ etrezek enno, a
lavaras dezho: Merc'hed Jeruzalem, na ouelit ket diwar va fenn, met
gouelit warnoc'h hoc'h-unan ha war ho pugale,

<span id="an_23:29">23:29</span> rak deizioù a zeuio ma vo lavaret:
Eürus ar merc'hed difrouezh, ar c'hofoù n'o deus ket ganet, hag an
divronn n'o deus ket maget!

<span id="an_23:30">23:30</span> Neuze en em lakaint da lavarout d'ar
menezioù: Kouezhit warnomp! ha d'ar grec'hiennoù: Goloit ac'hanomp!

<span id="an_23:31">23:31</span> Rak ma reer an traoù-mañ d'ar c'hoad
glas, petra a vo graet d'ar c'hoad sec'h?

<span id="an_23:32">23:32</span> Hag e kased ivez daou dorfedour, evit o
lakaat da vervel gantañ.

<span id="an_23:33">23:33</span> Pa voent deuet el lec'h anvet Klopenn,
e stagjont anezhañ ouzh ar groaz eno, hag an dorfedourien ivez, unan
a-zehou hag egile a-gleiz.

<span id="an_23:34">23:34</span> Jezuz a lavare: Tad, pardon dezho, rak
n'ouzont ket ar pezh a reont. Neuze e lodennjont e zilhad, ouzh o zeurel
d'ar sord.

<span id="an_23:35">23:35</span> Ar bobl en em zalc'he eno, hag a selle.
Mistri ar vro hag ar bobl a rae goap anezhañ, o lavarout: Saveteet en
deus ar re all, ra en em saveteo e-unan, mar deo ar C'hrist, an hini
dibabet gant Doue!

<span id="an_23:36">23:36</span> Ar soudarded ivez, o tostaat evit
kinnig gwinegr dezhañ, a rae goap outañ,

<span id="an_23:37">23:37</span> o lavarout: Mar dout roue ar Yuzevien,
en em savete da-unan.

<span id="an_23:38">23:38</span> Ha bez' e oa a-us d'e benn ar
skrid-mañ, \[e gresianeg, e latin hag en hebraeg\]: HEMAÑ EO ROUE AR
YUZEVIEN.

<span id="an_23:39">23:39</span> Unan eus an dorfedourien a oa
kroazstaget a zismegañse ivez anezhañ, o lavarout: Mar dout ar C'hrist,
en em savete da-unan, ha ni ivez.

<span id="an_23:40">23:40</span> Met egile, o krozal dezhañ, a lavaras:
Ne zoujez ket eta Doue, rak barnet out d'an hevelep poan?

<span id="an_23:41">23:41</span> Evidomp-ni, ez eo gant reizhder, rak e
resevomp hervez hon torfedoù, met hemañ n'en deus graet droug ebet.

<span id="an_23:42">23:42</span> Hag e lavare da Jezuz: Aotrou, az pez
soñj ac'hanon, pa zeui ez rouantelezh.

<span id="an_23:43">23:43</span> Jezuz a lavaras dezhañ: Me en lavar dit
e gwirionez, hiziv e vi ganin er baradoz.

<span id="an_23:44">23:44</span> Bez' e oa war-dro ar c'hwec'hvet eur,
hag e voe teñvalijenn war an douar holl, betek an navet eur.

<span id="an_23:45">23:45</span> An heol a deñvalaas, ha gouel an templ
a rogas dre e greiz.

<span id="an_23:46">23:46</span> Ha Jezuz en ur grial a vouezh uhel, a
lavaras: Va Zad, lakaat a ran va spered etre da zaouarn! O vezañ lavaret
kement-se, e varvas.

<span id="an_23:47">23:47</span> Ar c'hantener, o welout ar pezh a oa
c'hoarvezet, a roas gloar da Zoue, o lavarout: A dra sur, an den-mañ a
oa reizh.

<span id="an_23:48">23:48</span> An holl bobl hag a oa en em zastumet
eno, o welout kement-se, a yeas kuit en ur skeiñ war boull o c'halon.

<span id="an_23:49">23:49</span> An holl re a anaveze anezhañ, hag ar
gwragez o devoa e heuliet adalek Galilea, en em zalc'he a-bell, hag a
selle ouzh an traoù-se.

<span id="an_23:50">23:50</span> Un den anvet Jozef, ur c'huzulier-meur,
un den mat ha reizh,

<span id="an_23:51">23:51</span> un den n'en devoa ket roet e ali d'o
diviz na d'o oberoù, o tont eus Arimatea, kêr eus ar Yuzevien, a
c'hortoze ivez rouantelezh Doue;

<span id="an_23:52">23:52</span> o vezañ deuet da gavout Pilat, e
c'houlennas outañ korf Jezuz.

<span id="an_23:53">23:53</span> O vezañ e ziskennet eus ar groaz, en
goloas gant ul lienenn, hag e lakaas anezhañ en ur bez toullet er roc'h,
e-lec'h ne oa bet c'hoazh lakaet den.

<span id="an_23:54">23:54</span> Bez' e oa deiz ar c'hempennadur, hag ar
sabad a zeue.

<span id="an_23:55">23:55</span> Ar gwragez deuet eus Galilea gant
Jezuz, o vezañ heuliet Jozef, a welas ar bez ha penaos e oa lakaet korf
Jezuz e-barzh.

<span id="an_23:56">23:56</span> Hag o vezañ distroet, ec'h aozjont
louzoù a c'hwez-vat ha frondoù, hag e tiskuizhjont deiz ar sabad, hervez
al lezenn.

<span id="an_24:1">24:1</span> Deiz kentañ ar sizhun, e teujont mintin
mat d'ar bez, o tegas ganto al louzoù a c'hwez-vat o devoa fichet; \[hag
ur re bennak o heulie\].

<span id="an_24:2">24:2</span> Hag e kavjont e oa bet ruilhet ar maen
a-zirak ar bez.

<span id="an_24:3">24:3</span> O vezañ aet ennañ, ne gavjont ket korf an
Aotrou Jezuz.

<span id="an_24:4">24:4</span> Evel na ouient petra da soñjal war
gement-se, setu, daou zen en em ziskouezas dezho, gwisket gant dilhad
lugernus.

<span id="an_24:5">24:5</span> Evel ma oant spontet, ha ma plegent o
fenn war-zu an douar, e lavarjont dezho: Perak e klaskit e-touez ar re
varv an hini a zo bev?

<span id="an_24:6">24:6</span> N'emañ ket amañ, adsavet eo a varv. Ho
pet soñj penaos en devoa komzet ouzhoc'h, pa oa c'hoazh e Galilea,

<span id="an_24:7">24:7</span> o lavarout: Ret eo da Vab an den bezañ
lakaet etre daouarn ar bec'herien, ha bezañ kroazstaget, hag adsevel a
varv an trede deiz.

<span id="an_24:8">24:8</span> Hag e teuas soñj dezho eus e gomzoù.

<span id="an_24:9">24:9</span> O vezañ distroet eus ar bez, e
tisklêrjont an holl draoù-se d'an unnek, ha d'an holl re all.

<span id="an_24:10">24:10</span> Mari a Vagdala, Janed, Mari mamm Jakez
hag ar re all a oa ganto, a oa ar re a lavaras an traoù-mañ d'an
ebestel.

<span id="an_24:11">24:11</span> Met e kemerent ar pezh a lavarent dezho
evel ur sorc'henn.

<span id="an_24:12">24:12</span> Koulskoude, Pêr a savas hag a redas
d'ar bez; o vezañ pleget, ne welas nemet al lienennoù war an douar; mont
a reas kuit, souezhet ennañ e-unan eus ar pezh a oa c'hoarvezet.

<span id="an_24:13">24:13</span> An deiz-se memes, daou anezho a yae
d'ur vourc'h anvet Emmaüz, war hed tri-ugent stadenn diouzh Jeruzalem;

<span id="an_24:14">24:14</span> int a gomze etrezo diwar-benn ar pezh a
oa c'hoarvezet.

<span id="an_24:15">24:15</span> Evel ma komzent, ha ma poellataent,
Jezuz e-unan, o vezañ tostaet, en em lakaas da vale ganto.

<span id="an_24:16">24:16</span> Met o daoulagad a oa dalc'het, en
hevelep doare ma n'anavezjont ket anezhañ.

<span id="an_24:17">24:17</span> Eñ a lavaras dezho: Petra eo ar
c'homzoù-se a lavarit etrezoc'h, en ur vont en hent, ha perak oc'h ken
trist?

<span id="an_24:18">24:18</span> Unan anezho, anvet Kleopaz, a respontas
dezhañ: Te eo an diavaeziad hepken, e Jeruzalem, ha ne oar ket an traoù
c'hoarvezet enni en deizioù-mañ?

<span id="an_24:19">24:19</span> Eñ a lavaras dezho: Ha petra? Int a
respontas dezhañ: Ar pezh a zo erruet gant Jezuz a Nazared, ur profed
bras, galloudek en oberoù hag e komzoù dirak Doue ha dirak an holl bobl,

<span id="an_24:20">24:20</span> ha penaos ar veleien vras ha mistri hor
bro o deus e varnet d'ar marv, hag e staget ouzh ar groaz.

<span id="an_24:21">24:21</span> Ni a espere e oa hennezh an hini a
saveteje Israel, ha koulskoude, setu an trede deiz ma'z eo c'hoarvezet
an traoù-se.

<span id="an_24:22">24:22</span> Gwir eo penaos gwragez bennak, eus hon
touez, o deus hor gwall souezhet; rak o vezañ bet aet d'ar bez a-raok an
deiz,

<span id="an_24:23">24:23</span> n'o deus ket kavet e gorf, hag ez int
deuet o lavarout penaos aeled a zo en em ziskouezet dezho, ha lavaret e
oa bev.

<span id="an_24:24">24:24</span> Hiniennoù ac'hanomp a zo aet d'ar bez,
hag o deus kavet an traoù evel m'o deus ar gwragez lavaret dezho, met
eñ, n'o deus ket e welet.

<span id="an_24:25">24:25</span> Neuze e lavaras dezho: O tud hep skiant
ha tud a galon gorrek da grediñ kement en deus lavaret ar brofeded!

<span id="an_24:26">24:26</span> Ha ne oa ket ret d'ar C'hrist gouzañv
an traoù-se, ha mont en e c'hloar?

<span id="an_24:27">24:27</span> Neuze e tisplegas dezho an holl
Skriturioù a gomze outañ adalek Moizez betek an holl brofeded.

<span id="an_24:28">24:28</span> Evel-se e tostaent ouzh ar vourc'h
e-lec'h ma'z aent, met Jezuz a rae van da vont pelloc'h.

<span id="an_24:29">24:29</span> Int a reas dezhañ chom ganto, o
lavarout dezhañ: Chom ganeomp, rak an noz a zeu hag an deiz a zo war e
ziskenn. Antreal a reas evit chom ganto.

<span id="an_24:30">24:30</span> Evel ma oa ouzh taol ganto, e kemeras
bara hag e trugarekaas; hag o vezañ e dorret, e roas anezhañ dezho.

<span id="an_24:31">24:31</span> Neuze o daoulagad a zigoras hag ec'h
anavezjont anezhañ; met eñ a dec'has a-zirak o daoulagad.

<span id="an_24:32">24:32</span> Neuze e lavarjont an eil d'egile: Hor
c'halon ha ne domme ket ennomp, pa gomze ouzhimp en hent, ha pa
zisklêrie deomp ar Skriturioù?

<span id="an_24:33">24:33</span> O sevel en eur-se memes, e tistrojont
da Jeruzalem, hag e kavjont an unnek hag ar re a oa ganto dastumet
asambles,

<span id="an_24:34">24:34</span> o lavarout: An Aotrou e gwirionez a zo
adsavet a varv, hag eo en em ziskouezet da Simon.

<span id="an_24:35">24:35</span> D'o zro, e lavarjont ivez ar pezh a oa
erruet ganto en hent, ha penaos o devoa e anavezet p'en devoa torret ar
bara.

<span id="an_24:36">24:36</span> Evel ma komzent evel-se, Jezuz e-unan
en em ziskouezas en o c'hreiz, hag a lavaras dezho: Ar peoc'h ra vo
ganeoc'h!

<span id="an_24:37">24:37</span> Met int, spontet ha spouronet, a grede
gwelout ur spered.

<span id="an_24:38">24:38</span> Eñ a lavaras dezho: Perak oc'h
trubuilhet, ha perak e sav kement a soñjoù en ho kalonoù?

<span id="an_24:39">24:39</span> Sellit ouzh va daouarn hag ouzh va
zreid, rak me va-unan eo. Stokit ennon, ha sellit ouzhin; rak ur spered
n'en deus na kig na eskern evel ma welit em eus.

<span id="an_24:40">24:40</span> O lavarout kement-se, e tiskouezas
dezho e zaouarn hag e dreid.

<span id="an_24:41">24:41</span> Met evel, en o levenez, ne gredent ket
c'hoazh, ha ma oant souezhet, e lavaras dezho: Bez' hoc'h eus un dra
bennak da zebriñ?

<span id="an_24:42">24:42</span> Hag e rojont dezhañ un tamm pesk rostet
hag un derenn vel.

<span id="an_24:43">24:43</span> O vezañ o kemeret, e tebras dirazo.

<span id="an_24:44">24:44</span> Neuze e lavaras dezho: Setu ar pezh a
lavaren deoc'h pa oan c'hoazh ganeoc'h, e oa ret ma vije peurc'hraet
kement a zo bet skrivet diwar va fenn e lezenn Moizez, er Brofeded hag
er Salmoù.

<span id="an_24:45">24:45</span> Neuze e tigoras dezho o spered, evit ma
komprenjent ar Skriturioù.

<span id="an_24:46">24:46</span> Hag e lavaras dezho: Evel-se eo
skrivet, \[hag evel-se e oa ret,\] e c'houzañvje ar C'hrist, hag e savje
a varv d'an trede deiz,

<span id="an_24:47">24:47</span> ha ma vije prezeget en e anv ar
geuzidigezh ha pardon ar pec'hedoù, e-touez an holl bobloù, o vont da
gentañ dre Jeruzalem.

<span id="an_24:48">24:48</span> C'hwi eo an testoù eus an traoù-se,

<span id="an_24:49">24:49</span> ha setu, ez an da gas deoc'h ar pezh en
deus va Zad prometet. Evidoc'h-hu, chomit e kêr Jeruzalem, ken na viot
gwisket gant ar galloud eus an nec'h.

<span id="an_24:50">24:50</span> Neuze e tegasas anezho er-maez betek
Betania, hag, o vezañ savet e zaouarn, e vennigas anezho.

<span id="an_24:51">24:51</span> Hag e c'hoarvezas evel ma vennige
anezho, e pellaas diouto, hag e voe savet en neñv.

<span id="an_24:52">24:52</span> Int, o vezañ e azeulet, a zistroas da
Jeruzalem gant levenez vras.

<span id="an_24:53">24:53</span> Hag e oant dalc'hmat en templ, o veuliñ
hag o vennigañ Doue. \[Amen.\]

------------------------------------------------------------------------

[Next: John](joh)
