[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](tit)  [Next](heb) 

------------------------------------------------------------------------

### Swahili Bible: Philemon

<span id="an_1:1">1:1</span> Mimi Paulo, mfungwa kwa ajili ya Kristo
Yesu, na ndugu Timotheo, ninakuandikia wewe Filemoni mpendwa, mfanyakazi
mwenzetu

<span id="an_1:2">1:2</span> na kanisa linalokutana nyumbani kwako, na
wewe dada Afia, na askari mwenzetu Arkupo.

<span id="an_1:3">1:3</span> Tunawatakieni neema na amani kutoka kwa
Mungu Baba yetu, na kwa Bwana yesu Kristo.

<span id="an_1:4">1:4</span> Kila wakati ninaposali nakukumbuka wewe
Filemoni, na kumshukuru Mungu

<span id="an_1:5">1:5</span> maana nasikia habari za imani yako kwa
Bwana wetu Yesu na upendo wako kwa watu wote wa Mungu.

<span id="an_1:6">1:6</span> Naomba ili imani hiyo unayoshiriki pamoja
nasi ikuwezeshe kuwa na ujuzi mkamilifu zaidi wa baraka zote tunazopata
katika kuungana kwetu na Kristo.

<span id="an_1:7">1:7</span> Ndugu, upendo wako yameniletea furaha kubwa
na kunipa moyo sana! Nawe umeichangamsha mioyo ya watu wa Mungu.

<span id="an_1:8">1:8</span> Kwa sababu hiyo, ningeweza, kwa uhodari
kabisa, nikiwa ndugu yako katika Kristo, kukuamuru ufanye unachopaswa
kufanya.

<span id="an_1:9">1:9</span> Lakini kwa sababu ya upendo, ni afadhali
zaidi nikuombe. Nafanya hivi ingawa mimi ni Paulo, balozi wa Kristo
Yesu, na sasa pia mfungwa kwa ajili yake.

<span id="an_1:10">1:10</span> Basi, ninalo ombi moja kwako kuhusu
mwanangu Onesimo, ambaye ni mwanangu katika Kristo kwani nimekuwa baba
yake nikiwa kifungoni.

<span id="an_1:11">1:11</span> Ni Onesimo yuleyule ambaye wakati mmoja
alikuwa hakufai kitu, lakini sasa ananifaa mimi na wewe pia.

<span id="an_1:12">1:12</span> Sasa namrudisha kwako, naye ni kama moyo
wangu mimi mwenyewe.

<span id="an_1:13">1:13</span> Ningependa akae nami hapa anisaidie
badala yako wakati niwapo kifungoni kwa sababu ya Habari Njema.

<span id="an_1:14">1:14</span> Lakini sitafanya chochote bila kibali
chako. Sipendi kukulazimisha unisaidie, kwani wema wako unapaswa
kutokana na hiari yako wewe mwenyewe na si kwa kulazimika.

<span id="an_1:15">1:15</span> Labda Onesimo aliondoka kwako kwa kitambo
tu, kusudi uweze tena kuwa naye daima.

<span id="an_1:16">1:16</span> Na sasa yeye si mtumwa tu, ila ni bora
zaidi ya mtumwa: yeye ni ndugu yetu mpenzi. Na wa maana sana kwangu
mimi, na kwako atakuwa wa maana zaidi kama mtumwa na kama ndugu katika
Bwana.

<span id="an_1:17">1:17</span> Basi, ikiwa wanitambua mimi kuwa
mwenzako, mpokee tena kama vile ungenipokea mimi mwenyewe.

<span id="an_1:18">1:18</span> Kama alikuwa amekukosea kitu, au alikuwa
na deni lako, basi, unidai mimi.

<span id="an_1:19">1:19</span> Naandika jambo hili kwa mkono wangu
mwenyewe: Mimi Paulo nitalipa! (Tena sina haja ya kusema kwamba wewe
unalo deni kwangu la nafsi yako.)

<span id="an_1:20">1:20</span> Haya, basi, ndugu yangu, nifanyie jambo
hilo kwa ajili ya jina la Bwana; burudisha moyo wangu kama ndugu katika
Kristo.

<span id="an_1:21">1:21</span> Naandika nikitumaini kwamba utanikubalia
ombi langu; tena najua kwamba utafanya hata zaidi ya haya ninayokuomba.

<span id="an_1:22">1:22</span> Pamoja na hayo, nitayarishie chumba kwani
natumaini kwamba kwa sala zenu, Mungu atanijalia niwatembeleeni.

<span id="an_1:23">1:23</span> Epafra, mfungwa mwenzangu kwa ajili ya
Kristo Yesu, anakusalimu.

<span id="an_1:24">1:24</span> Nao akina Marko, Aristarko, Dema na Luka,
wafanyakazi wenzangu, wanakusalimu.

<span id="an_1:25">1:25</span> Nawatakieni ninyi nyote neema ya Bwana
wetu Yesu Kristo.

------------------------------------------------------------------------

[Next: Hebrews](heb)
