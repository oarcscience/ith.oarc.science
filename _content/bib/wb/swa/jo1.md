[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe2)  [Next](jo2) 

------------------------------------------------------------------------

### Swahili Bible: 1 John

<span id="an_1:1">1:1</span> Habari hii ya yahusu Neno la uzima
lililokuwako tangu mwanzo. Sisi tumepata kulisikia na kuliona kwa macho
yetu wenyewe; tulilitazama na kulishika kwa mikono yetu wenyewe.

<span id="an_1:2">1:2</span> Uzima huo ulipotokea sisi tuliuona na sasa
tunasema habari zake na kuwaambieni juu ya uzima huo wa milele uliokuwa
kwa Baba na uliodhihirishwa kwetu.

<span id="an_1:3">1:3</span> Tulichokiona na kukisikia ndicho
tunachowatangazieni ninyi pia ili nanyi mpate kushirikiana nasi katika
umoja tulio nao na Baba na Mwanae Yesu Kristo.

<span id="an_1:4">1:4</span> Tunawaandikia ninyi mambo haya kusudi
furaha yetu ikamilike.

<span id="an_1:5">1:5</span> Basi, habari tuliyoisikia kwake Yesu na
tunayowahubirieni ndiyo hii: Mungu ni mwanga na hamna giza lolote ndani
yake.

<span id="an_1:6">1:6</span> Tukisema kwamba tuna umoja naye, na papo
hapo twaishi gizani, tutakuwa tumesema uongo kwa maneno na matendo.

<span id="an_1:7">1:7</span> Lakini tukiishi katika mwanga, kama naye
alivyo katika mwanga, basi tutakuwa na umoja sisi kwa sisi, na damu yake
Yesu Kristo, Mwanae, inatutakasa dhambi zote.

<span id="an_1:8">1:8</span> Tukisema kwamba hatuna dhambi,
tunajidanganya wenyewe na ukweli haumo ndani yetu.

<span id="an_1:9">1:9</span> Lakini tukiziungama dhambi zetu, basi Mungu
ni mwaminifu na mwadilifu, naye atatusamehe dhambi zetu na kututakasa na
uovu wote.

<span id="an_1:10">1:10</span> Tukisema kwamba hatujatenda dhambi,
tutakuwa tumemfanya Mungu mwongo, na neno lake halimo ndani yetu.

<span id="an_2:1">2:1</span> Watoto wangu, ninawaandikieni mambo haya,
kusudi msitende dhambi. Lakini, ikijatokea mtu akatenda dhambi, tunaye
mmoja ambaye hutuombea kwa Baba, ndiye Yesu Kristo aliye mwadilifu
kabisa.

<span id="an_2:2">2:2</span> Kristo ndiye sadaka iondoayo dhambi zetu;
wala si dhambi zetu sisi tu, bali pia dhambi za ulimwengu wote.

<span id="an_2:3">2:3</span> Tukizitii amri za Mungu, basi, tunaweza
kuwa na hakika kwamba tunamjua.

<span id="an_2:4">2:4</span> Mtu akisema kwamba anamjua, lakini hazitii
amri zake, basi mtu huyo ni mwongo, na ukweli haumo ndani yake.

<span id="an_2:5">2:5</span> Lakini mtu yeyote anayeshika neno la Mungu,
huyo ndiye aliye na upendo kamili wa Mungu ndani yake. Hivi ndivyo
tunavyoweza kuwa na hakika kwamba tunaungana naye:

<span id="an_2:6">2:6</span> mtu yeyote anayesema kwamba ameungana na
Mungu, anapaswa kuishi kama alivyoishi Yesu Kristo.

<span id="an_2:7">2:7</span> Wapenzi wangu, amri hii ninayowaandikieni
si amri mpya; ni amri ileile ya zamani mliyokuwa nayo tangu mwanzo. Amri
hiyo ya zamani ni ule ujumbe mliousikia.

<span id="an_2:8">2:8</span> Hata hivyo, amri hii ninayowaandikieni ni
amri mpya, na ukweli wake unaonekana ndani ya Kristo na ndani yenu pia.
Maana giza linatoweka, na mwanga wa ukweli umekwisha anza kuangaza.

<span id="an_2:9">2:9</span> Yeyote asemaye kwamba yumo katika mwanga,
lakini anamchukia ndugu yake, mtu huyo bado yumo gizani.

<span id="an_2:10">2:10</span> Yeyote ampendaye ndugu yake, yuko katika
mwanga, na hamna chochote ndani yake kiwezacho kumkwaza mtu mwingine.

<span id="an_2:11">2:11</span> Lakini anayemchukia ndugu yake, yumo
gizani; anatembea gizani, na hajui anakokwenda, maana giza limempofusha.

<span id="an_2:12">2:12</span> Ninawaandikieni ninyi watoto, kwa kuwa
dhambi zenu zimeondolewa kwa jina la Kristo.

<span id="an_2:13">2:13</span> Nawaandikieni ninyi kina baba kwani
mnamjua yeye ambaye amekuwako tangu mwanzo, Nawaandikieni ninyi vijana
kwa sababu mmemshinda yule Mwovu.

<span id="an_2:14">2:14</span> Nawaandikieni ninyi watoto, kwa sababu
mnamjua Baba. Nawaandikieni ninyi kina baba, kwa kuwa mnamjua yeye
ambaye amekuwako tangu mwanzo. Nawaandikieni ninyi vijana kwa sababu mna
nguvu; neno la Mungu limo ndani yenu na mmemshinda yule Mwovu.

<span id="an_2:15">2:15</span> Msiupende ulimwengu, wala chochote
kilicho cha ulimwengu. Mtu anayeupenda ulimwengu, upendo wa Baba hauwezi
kuwamo ndani yake.

<span id="an_2:16">2:16</span> Vitu vyote vya ulimwengu-tamaa mbaya za
mwili, vitu wanavyoviona watu na kuvitamani, majivuno yasababishwayo na
mali-vyote hivyo havitoki kwa Baba, bali vyatoka kwa ulimwengu.

<span id="an_2:17">2:17</span> Ulimwengu pamoja na vitu vyake vyote
vyenye kutamanika unapita; lakini mtu atendaye atakalo Mungu, anaishi
milele.

<span id="an_2:18">2:18</span> Watoto, mwisho u karibu! Mlikwisha sikia
kwamba adui wa Kristo anakuja, na sasa adui wengi wa Kristo wamekwisha
fika, na hivyo twajua kwamba mwisho u karibu.

<span id="an_2:19">2:19</span> Watu hao wametokea kati yetu lakini
hawakuwa kweli wa kwetu na ndiyo maana walituacha; Kama wangalikuwa wa
kwetu, wangalibaki nasi. Lakini waliondoka, wakaenda zao, kusudi
ionekane wazi kwamba hawakuwa kamwe wa kwetu.

<span id="an_2:20">2:20</span> Ninyi, lakini, mlipata kumiminiwa Roho
Mtakatifu na Kristo, na hivyo mnaujua ukweli.

<span id="an_2:21">2:21</span> Basi, nawaandikieni, si kwa kuwa hamuujui
ukweli, bali kwa sababu mnaujua; na pia mnajua kwamba uongo wowote
haupatikani katika ukweli.

<span id="an_2:22">2:22</span> Mwongo ni nani? Ni yule anayekana kwamba
Yesu ni Masiha. Mtu wa namna hiyo ni adui wa Kristo--anamkana Baba na
Mwana.

<span id="an_2:23">2:23</span> Maana yeyote anayemkana Mwana, anamkana
pia Baba; na yeyote anayemkubali Mwana, anampata Baba pia.

<span id="an_2:24">2:24</span> Basi, ujumbe ule mliousikia tangu mwanzo
na ukae mioyoni mwenu. Kama ujumbe huo mliousikia tangu mwanzo ukikaa
ndani yenu, basi, mtaishi daima katika umoja na Mwana na Baba.

<span id="an_2:25">2:25</span> Na ahadi aliyotuahidia sisi ndiyo hii:
uzima wa milele.

<span id="an_2:26">2:26</span> Nimewaandikieni mambo haya kuhusu wale
wanaotaka kuwapotosha ninyi.

<span id="an_2:27">2:27</span> Lakini, kwa upande wenu ninyi, Kristo
aliwamiminieni Roho wake. Na kama akiendelea kukaa ndani yenu, hamhitaji
kufundishwa na mtu yeyote. Maana Roho wake anawafundisheni kila kitu na
mafundisho yake ni ya kweli, si ya uongo. Basi shikeni mafundisho ya
huyo Roho na kubaki katika muungano na Kristo.

<span id="an_2:28">2:28</span> Naam, watoto, kaeni ndani yake kusudi
wakati atakapotokea tuwe hodari bila kuwa na sababu ya kujificha kwa
aibu Siku ya kuja kwake.

<span id="an_2:29">2:29</span> Mnajua kwamba Kristo ni mwadilifu kabisa;
basi, mnapaswa kujua pia kwamba kila mtu atendaye mambo adili ni mtoto
wa Mungu.

<span id="an_3:1">3:1</span> Oneni basi, jinsi Baba alivyotupenda mno
hata tunaitwa watoto wa Mungu! Na kweli, ndivyo tulivyo. Ndiyo maana
ulimwengu haututambui sisi, kwani haumjui Mungu.

<span id="an_3:2">3:2</span> Wapenzi wangu, sisi ni watoto wa Mungu
sasa, lakini bado haijaonekana wazi jinsi tutakavyokuwa. Lakini tunajua
kwamba wakati Kristo atakapotokea, tutafanana naye kwani tutamwona vile
alivyo.

<span id="an_3:3">3:3</span> Basi, kila mtu aliye na tumaini hili katika
Kristo, hujiweka safi kama vile Kristo alivyo safi kabisa.

<span id="an_3:4">3:4</span> Kila mtu atendaye dhambi anavunja sheria ya
Mungu, maana dhambi ni uvunjaji wa sheria.

<span id="an_3:5">3:5</span> Mnajua kwamba Kristo alikuja kuziondoa
dhambi zetu, na kwamba kwake hamna dhambi yoyote.

<span id="an_3:6">3:6</span> Basi, kila aishiye katika muungano na
Kristo hatendi dhambi; lakini kila mtu atendaye dhambi hakupata kamwe
kumwona, wala kumjua Kristo.

<span id="an_3:7">3:7</span> Basi, watoto wangu, msikubali kupotoshwa na
mtu yeyote. Mtu atendaye matendo maadilifu ni mwadilifu kama vile Kristo
alivyo mwadilifu kabisa.

<span id="an_3:8">3:8</span> Lakini atendaye dhambi ni wa Ibilisi, maana
Ibilisi ametenda dhambi tangu mwanzo. Lakini Mwana wa Mungu alikuja
duniani kuiharibu kazi ya Ibilisi.

<span id="an_3:9">3:9</span> Kila aliye mtoto wa Mungu hatendi dhambi,
maana anayo hali ya kimungu ndani yake; hawezi kutenda dhambi kwa sababu
yeye ni mtoto wa Mungu.

<span id="an_3:10">3:10</span> Lakini yeyote asiyetenda mambo maadilifu,
au asiyempenda ndugu yake, huyo si mtoto wa Mungu. Hiyo ndiyo tofauti
iliyoko kati ya watoto wa Mungu na watoto wa Ibilisi.

<span id="an_3:11">3:11</span> Na, ujumbe mliousikia tangu mwanzo ndio
huu: Tunapaswa kupendana!

<span id="an_3:12">3:12</span> Tusiwe kama Kaini ambaye, kwa kuongozwa
na yule Mwovu, alimuua ndugu yake. Na, kwa nini alimuua? Kwa sababu
matendo yake yalikuwa maovu, lakini yale ya ndugu yake yalikuwa mema!

<span id="an_3:13">3:13</span> Basi, ndugu zangu, msishangae kama
ulimwengu unawachukia ninyi.

<span id="an_3:14">3:14</span> Sisi tunajua kwamba tumekwisha pita
kutoka katika kifo na kuingia katika uzima kwa sababu tunawapenda ndugu
zetu. Mtu asiye na upendo hubaki katika kifo.

<span id="an_3:15">3:15</span> Kila anayemchukia ndugu yake ni muuaji;
nanyi mnajua kwamba muuaji yeyote yule hana uzima wa milele ndani yake.

<span id="an_3:16">3:16</span> Sisi tumepata kujua upendo ni nini, kwani
Kristo aliyatoa maisha yake kwa ajili yetu. Nasi vilevile tunapaswa
kuyatoa maisha yetu kwa ajili ya ndugu zetu.

<span id="an_3:17">3:17</span> Basi, mtu akiwa na mali za hapa duniani,
halafu akamwona ndugu yake ana shida, lakini akawa na moyo mgumu bila
kumwonea huruma, anawezaje kusema kwamba anampenda Mungu?

<span id="an_3:18">3:18</span> Watoto wangu, upendo wetu usiwe maneno
matupu, bali uwe upendo wa kweli na wa vitendo.

<span id="an_3:19">3:19</span> Hivyo ndivyo tuwezavyo kuwa na hakika
kwamba sisi ni watu wa ukweli; na hatutakuwa na wasiwasi mbele ya Mungu.

<span id="an_3:20">3:20</span> Kwa maana, hata kama dhamiri yetu
yatuhukumu, twajua kwamba Mungu ni mkuu zaidi kuliko dhamiri, na kwamba
yeye ajua kila kitu.

<span id="an_3:21">3:21</span> Wapenzi wangu, kama dhamiri yetu haina
lawama juu yetu, basi, twaweza kuwa na uthabiti mbele ya Mungu,

<span id="an_3:22">3:22</span> na twaweza kupokea kwake chochote
tunachoomba, maana tunazitii amri zake na kufanya yale yanayompendeza.

<span id="an_3:23">3:23</span> Na, amri yake ndiyo hii: Kumwamini Mwanae
Kristo, na kupendana kama alivyotuamuru.

<span id="an_3:24">3:24</span> Anayezitii amri za Mungu anaishi katika
muungano na Mungu na Mungu anaishi katika muungano naye. Kwa njia ya
Roho ambaye Mungu ametujalia, sisi twajua kwamba Mungu anaishi katika
muungano nasi.

<span id="an_4:1">4:1</span> Wapenzi wangu, msimsadiki kila mtu asemaye
kwamba ana Roho wa Mungu, bali chunguzeni kwa makini kama huyo mtu
anaongozwa na Roho wa Mungu au la, Maana manabii wengi wa uongo wamezuka
ulimwenguni.

<span id="an_4:2">4:2</span> Hii ndiyo njia ya kujua kama mtu anaongozwa
na Roho wa Mungu: Kila anayekiri kwamba Kristo alikuja, akawa binadamu,
mtu huyo anaye Roho wa Mungu.

<span id="an_4:3">4:3</span> Lakini mtu yeyote asiyemkiri Kristo hivyo,
hana huyo Roho atokaye kwa Mungu. Mtu huyo ana roho ambaye ni wa Adui wa
Kristo; nanyi mlikwisha sikia kwamba anakuja, na sasa tayari amekwisha
wasili ulimwenguni!

<span id="an_4:4">4:4</span> Lakini ninyi, watoto, ni wake Mungu na
mmekwisha washinda hao manabii wa uongo; maana Roho aliye ndani yenu ana
nguvu zaidi kuliko roho aliye ndani ya hao walio wa ulimwengu.

<span id="an_4:5">4:5</span> Wao husema mambo ya ulimwengu, nao
ulimwengu huwasikiliza kwani wao ni wa ulimwengu.

<span id="an_4:6">4:6</span> Lakini sisi ni wake Mungu. Mtu anayemjua
Mungu hutusikiliza, mtu asiye wa Mungu hatusikilizi. Basi, kwa njia hiyo
tunaweza kutambua tofauti kati ya Roho wa ukweli na roho wa uongo.

<span id="an_4:7">4:7</span> Wapenzi wangu, tupendane, maana upendo
hutoka kwa Mungu. Kila mtu aliye na upendo ni mtoto wa Mungu, na anamjua
Mungu.

<span id="an_4:8">4:8</span> Mtu asiye na upendo hamjui Mungu, maana
Mungu ni upendo.

<span id="an_4:9">4:9</span> Na Mungu alionyesha upendo wake kwetu kwa
kumtuma Mwanae wa pekee ulimwenguni, ili tuwe na uzima kwa njia yake.

<span id="an_4:10">4:10</span> Hivi ndivyo upendo ulivyo: si kwamba sisi
tulikuwa tumempenda Mungu kwanza, bali kwamba yeye alitupenda hata
akamtuma Mwanae awe sadaka ya kutuondolea dhambi zetu.

<span id="an_4:11">4:11</span> Wapenzi wangu, ikiwa Mungu alitupenda
hivyo, basi, nasi tunapaswa kupendana.

<span id="an_4:12">4:12</span> Hakuna mtu aliyekwisha mwona Mungu kamwe;
lakini kama tukipendana Mungu anaishi katika muungano nasi, na upendo
wake unakamilika ndani yetu.

<span id="an_4:13">4:13</span> Tunajua kwamba tunaishi katika umoja na
Mungu, naye Mungu anaishi katika umoja nasi, kwani yeye ametupa Roho
wake.

<span id="an_4:14">4:14</span> Sisi tumeona na kuwaambia wengine kwamba
Baba alimtuma Mwanae awe Mwokozi wa ulimwengu.

<span id="an_4:15">4:15</span> Kila mtu anayekiri kwamba Yesu ni Mwana
wa Mungu, Mungu anaishi katika muungano na mtu huyo, naye anaishi katika
muungano na Mungu.

<span id="an_4:16">4:16</span> Basi, sisi tunajua na tunaamini upendo
alio nao Mungu kwetu sisi. Mungu ni upendo, na kila mtu aishiye katika
upendo, anaishi katika muungano na Mungu, na Mungu anaishi katika
muungano naye.

<span id="an_4:17">4:17</span> Upendo umekamilika ndani yetu kusudi
tuweze kuwa na ujasiri Siku ile ya Hukumu; kwani maisha yetu hapa
duniani ni kama yale ya Kristo.

<span id="an_4:18">4:18</span> Palipo na upendo hapana uoga; naam,
upendo kamili hufukuza uoga wote. Basi, mtu mwenye uoga hajakamilika
bado katika upendo, kwani uoga huhusikana na adhabu.

<span id="an_4:19">4:19</span> Sisi tuna upendo kwa sababu Mungu
alitupenda kwanza.

<span id="an_4:20">4:20</span> Mtu akisema kwamba anampenda Mungu, hali
anamchukia ndugu yake, huyo ni mwongo. Maana mtu asiyempenda ndugu yake
ambaye anamwona, hawezi kumpenda Mungu ambaye hamwoni.

<span id="an_4:21">4:21</span> Basi, hii ndiyo amri aliyotupa Kristo:
Anayempenda Mungu anapaswa pia kumpenda ndugu yake.

<span id="an_5:1">5:1</span> Kila mtu anayeamini kwamba Yesu ni Kristo,
huyo ni mtoto wa Mungu; na, anayempenda mzazi humpenda pia mtoto wa huyo
mzazi.

<span id="an_5:2">5:2</span> Hivi ndivyo tunavyojua kwamba tunawapenda
watoto wa Mungu: Kwa kumpenda Mungu na kuzitii amri zake;

<span id="an_5:3">5:3</span> maana kumpenda Mungu ni kuzitii amri zake.
Na, amri zake si ngumu,

<span id="an_5:4">5:4</span> maana kila aliye mtoto wa Mungu anaweza
kuushinda ulimwengu. Hivi ndivyo tunavyoushinda ulimwengu: kwa imani
yetu.

<span id="an_5:5">5:5</span> Nani, basi, awezaye kuushinda ulimwengu? Ni
yule anayeamini kwamba Yesu ni Mwana wa Mungu.

<span id="an_5:6">5:6</span> Yesu Kristo ndiye aliyekuja kwa maji ya
ubatizo wake na kwa damu ya kifo chake. Hakuja kwa maji tu, bali kwa
maji na kwa damu. Naye Roho anashuhudia kwamba ni kweli, kwani Roho ni
ukweli.

<span id="an_5:7">5:7</span> Basi, wako mashahidi watatu:

<span id="an_5:8">5:8</span> Roho, maji na damu; na ushahidi wa hawa
watatu waafikiana.

<span id="an_5:9">5:9</span> Ikiwa twaukubali ushahidi wa binadamu,
ushahidi wa Mungu una uzito zaidi; na huu ndio ushahidi alioutoa Mungu
mwenyewe juu ya Mwanae.

<span id="an_5:10">5:10</span> Anayemwamini mwana wa Mungu anao ushahidi
huo ndani yake; lakini asiyemwamini Mungu, anamfanya yeye kuwa mwongo,
maana hakuamini ushahidi alioutoa Mungu juu ya Mwanae.

<span id="an_5:11">5:11</span> Na, ushahidi wenyewe ndio huu: Mungu
alitupatia uzima wa milele, na uzima huo uko kwa Bwana.

<span id="an_5:12">5:12</span> Yeyote, aliye na Mwana wa Mungu anao
uzima huo; asiye na Mwana wa Mungu, hana uzima.

<span id="an_5:13">5:13</span> Nawaandikieni mpate kujua kwamba mnao
uzima wa milele ninyi mnaoamini kwa jina la Mwana wa Mungu.

<span id="an_5:14">5:14</span> Na sisi tuko thabiti mbele ya Mungu kwani
tuna hakika kwamba tukimwomba chochote kadiri ya mapenzi yake, yeye
hutusikiliza.

<span id="an_5:15">5:15</span> Yeye hutusikiliza kila tunapomwomba; na
kwa vile tunajua kwamba yeye hutusikiliza kila tunapomwomba, twajua pia
kwamba atupatia yote tunayomwomba.

<span id="an_5:16">5:16</span> Mtu akimwona ndugu yake ametenda dhambi
isiyompeleka kwenye kifo anapaswa kumwombea kwa Mungu, naye Mungu
atampatia uzima. Nasema jambo hili kuhusu wale waliotenda dhambi ambazo
si za kifo. Lakini ipo dhambi yenye kumpeleka mtu kwenye kifo nami
sisemi kwamba mnapaswa kumwomba Mungu kwa ajili ya hiyo.

<span id="an_5:17">5:17</span> Kila tendo lisilo adilifu ni dhambi,
lakini kuna dhambi isiyompeleka mtu kwenye kifo.

<span id="an_5:18">5:18</span> Tunajua kwamba kila aliye mtoto wa Mungu
hatendi dhambi, kwa sababu Mwana wa Mungu humlinda salama, na yule Mwovu
hawezi kumdhuru.

<span id="an_5:19">5:19</span> Tunajua kwamba sisi ni wake Mungu ingawa
ulimwengu wote unatawaliwa na yule Mwovu.

<span id="an_5:20">5:20</span> Twajua pia kwamba Mwana wa Mungu amekuja,
akatupa elimu ili tumjue Mungu wa kweli; tuishi katika muungano na Mungu
wa kweli--katika muungano na Mwanae, Yesu Kristo. Huyu ndiye Mungu wa
kweli, na huu ndio uzima wa milele.

<span id="an_5:21">5:21</span> Watoto wangu, epukaneni na sanamu za
miungu.

------------------------------------------------------------------------

[Next: 2 John](jo2)
