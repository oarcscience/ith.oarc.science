[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe1)  [Next](jo1) 

------------------------------------------------------------------------

### Swahili Bible: 2 Peter

<span id="an_1:1">1:1</span> Mimi Simoni Petro, mtumishi na mtume wa
Yesu Kristo, nawaandikia ninyi ambao, kwa wema wake Mungu wetu, na
Mwokozi Yesu Kristo, mmejaliwa imani ileile ya thamani kuu tuliyojaliwa
sisi.

<span id="an_1:2">1:2</span> Nawatakieni neema na amani tele katika
kumjua Mungu na Yesu Bwana wetu.

<span id="an_1:3">1:3</span> Kwa uwezo wake wa kimungu, Mungu ametujalia
mambo yote tunayohitaji, ili tuishi maisha ya kumcha Mungu kwa kumjua
yeye aliyetuita tuushiriki utukufu na wema wake yeye mwenyewe.

<span id="an_1:4">1:4</span> Kwa namna hiyo ametujalia zawadi kuu na za
thamani ambazo alituahidia, ili kwa zawadi hizo mpate kuziepa kabisa
tamaa mbaya zilizomo duniani, na mpate kuishiriki hali yake ya kimungu.

<span id="an_1:5">1:5</span> Kwa sababu hiyo, fanyeni bidii ya kuongeza
fadhila katika imani yenu: ongezeni elimu katika fadhila yenu,

<span id="an_1:6">1:6</span> kuwa na kiasi katika elimu yenu, uvumilivu
katika kuwa na kiasi, uchaji wa Mungu katika uvumilivu wenu,

<span id="an_1:7">1:7</span> udugu katika uchaji wenu, na mapendo katika
udugu wenu.

<span id="an_1:8">1:8</span> Mkiwa na sifa hizo zote kwa wingi,
zitawawezesheni kuwa watendaji na kupata faida katika kumjua Bwana wetu
Yesu Kristo.

<span id="an_1:9">1:9</span> Lakini mtu asiye na sifa hizo ni kipofu,
hawezi kuona na amesahau kwamba alikwisha takaswa dhambi zake za zamani.

<span id="an_1:10">1:10</span> Kwa hiyo basi, ndugu zangu, fanyeni bidii
zaidi kuufanya huo wito wenu mlioitiwa na Mungu uwe jambo la kudumu
katika maisha yenu; kama mkiishi namna hiyo hamtaanguka kamwe.

<span id="an_1:11">1:11</span> Kwa namna hiyo mtafaulu kupewa haki
kamili ya kuingia katika Utawala wa milele wa Bwana na Mwokozi wetu Yesu
Kristo.

<span id="an_1:12">1:12</span> Kwa hiyo nitaendelea kuwakumbusheni daima
mambo haya, ingawa mmekwisha yafahamu, na mko imara katika ukweli
mlioupokea.

<span id="an_1:13">1:13</span> Nadhani ni jambo jema kwangu, muda wote
niishio hapa duniani, kuwapeni moyo na kuwakumbusheni juu ya mambo haya.

<span id="an_1:14">1:14</span> Najua kwamba karibu nitauweka kando mwili
huu wenye kufa, kama Bwana alivyoniambia waziwazi.

<span id="an_1:15">1:15</span> Basi, nitajitahidi kuwapatieni njia ya
kuyakumbuka mambo haya kila wakati, baada ya kufariki kwangu.

<span id="an_1:16">1:16</span> Wakati tulipowafundisheni juu ya ukuu wa
kuja kwake Bwana wetu Yesu Kristo, hatukutegemea hadithi tupu zisizo na
msingi. Sisi tuliuona utukufu wake kwa macho yetu wenyewe.

<span id="an_1:17">1:17</span> Sisi tulikuwapo wakati alipopewa heshima
na kutukuzwa na Mungu Baba, wakati sauti ilipomjia kutoka kwake yeye
aliye Utukufu Mkuu, ikisema: "Huyu ni Mwanangu mpenzi, nimependezwa
naye."

<span id="an_1:18">1:18</span> Tena, sisi wenyewe tulisikia sauti hiyo
kutoka mbinguni wakati tulipokuwa pamoja naye juu ya ule mlima
mtakatifu.

<span id="an_1:19">1:19</span> Tena, ujumbe wa manabii watuthibitishia
jambo hilo; nanyi mwafanya vema kama mkiuzingatia, maana ni kama taa
inayoangaza mahali penye giza mpaka Siku ile itakapopambazuka na mwanga
wa nyota ya asubuhi utakapong'ara mioyoni mwenu.

<span id="an_1:20">1:20</span> Zaidi ya hayo, lakini, kumbukeni kwamba
hakuna mtu yeyote awezaye kufafanua mwenyewe unabii ulio katika Maandiko
Matakatifu.

<span id="an_1:21">1:21</span> Maana hakuna ujumbe wa kinabii unaotokana
na matakwa ya binadamu, bali watu walinena ujumbe wa Mungu wakiongozwa
na Roho Mtakatifu.

<span id="an_2:1">2:1</span> Palitokea manabii wa uongo kati ya watu, na
vivyo hivyo walimu wa uongo watatokea kati yenu. Watu hao wataingiza
mafundisho maharibifu na kumkana Bwana aliyewakomboa, na kwa njia hiyo
watasababisha ghafla maangamizi yao wenyewe.

<span id="an_2:2">2:2</span> Tena watu wengi watazifuata hizo njia zao
mbaya, kwa sababu yao, wengine wataipuuza Njia ya ukweli.

<span id="an_2:3">2:3</span> Kwa tamaa yao mbaya watajipatia faida kwa
kuwaambieni hadithi za uongo. Lakini kwa muda mrefu sasa Hakimu wao yu
tayari, na Mwangamizi wao yu macho!

<span id="an_2:4">2:4</span> Malaika walipotenda dhambi, Mungu
hakuwahurumia, bali aliwatupa katika moto wa Jehanamu ambako wamefungwa
wakingojea Siku ile ya Hukumu.

<span id="an_2:5">2:5</span> Mungu hakuihurumia dunia ya hapo kale, bali
alileta gharika kuu juu ya nchi ile ya watu wasiomcha Mungu; lakini Noa
ambaye alihubiri uadilifu, Mungu alimwokoa pamoja na watu wengine saba.

<span id="an_2:6">2:6</span> Mungu aliadhibu miji ya Sodoma na Gomora,
akaiteketeza kwa moto, akaifanya iwe mfano wa mambo yatakayowapata watu
wasiomcha Mungu.

<span id="an_2:7">2:7</span> Alimwokoa Loti, mtu mwema, ambaye
alisikitishwa sana na mwenendo mbaya wa watu hao waasi.

<span id="an_2:8">2:8</span> Loti aliishi miongoni mwa watu hao, na kwa
siku nyingi moyo wake ulikuwa katika wasiwasi mkuu aliposikia matendo
yao maovu.

<span id="an_2:9">2:9</span> Kwa hiyo, basi, Bwana anajua jinsi ya
kuwaokoa katika majaribu watu wanaomcha Mungu, na jinsi ya kuwaweka
waovu katika adhabu hadi Siku ile ya hukumu,

<span id="an_2:10">2:10</span> hasa wale wanaofuata tamaa mbaya za mwili
na kupuuza mamlaka. Watu hao ni washupavu na wenye majivuno, huvitukana
na hawaviheshimu viumbe vitukufu vya juu.

<span id="an_2:11">2:11</span> Lakini malaika, ambao wana uwezo na nguvu
zaidi kuliko hao walimu wa uongo, hawawashtaki na kuwatukana hao mbele
ya Bwana.

<span id="an_2:12">2:12</span> Watu hao ambao hutukana chochote kile
wasichoelewa, ni sawa na wanyama wasio na akili, ambao huzaliwa na
baadaye hukamatwa na kuchinjwa! Wataangamizwa kutokana na uharibifu wao
wenyewe,

<span id="an_2:13">2:13</span> na watalipwa mateso kwa mateso ambayo
wameyasababisha. Furaha yao ni kufanya, tena mchana kabisa, chochote
kinachotosheleza anasa zao za mwili. Hao ni fedheha na aibu tupu kwa
jumuiya yenu wakati wanapojiunga nanyi katika karamu zenu, bali
wakifurahia njia zao za udanganyifu.

<span id="an_2:14">2:14</span> Macho yao yamejaa uzinzi na uwezo wao wa
kutenda dhambi hauna kikomo. Huwaongoza watu walio dhaifu mpaka
mitegoni. Mioyo yao imezoea kuwa na tamaa ya mali. Wapo chini ya laana
ya Mungu!

<span id="an_2:15">2:15</span> Wameiacha njia iliyonyoka, wakapotoka na
kuifuata njia aliyofuata Balaamu, mwana wa Beori, ambaye alipendelea
kupata faida kwa kufanya udanganyifu,

<span id="an_2:16">2:16</span> akakaripiwa kwa ajili ya uovu wake. Punda
ambaye hasemi alinena kwa sauti ya binadamu, akaukomesha wazimu wa huyo
nabii.

<span id="an_2:17">2:17</span> Watu hao ni kama chemchemi zilizokauka,
kama mawingu yanayopeperushwa na tufani; makao yao waliyowekewa ni
mahali pa giza kuu.

<span id="an_2:18">2:18</span> Husema maneno ya majivuno na yasiyo na
maana, na kutumia tamaa zao mbaya za kimwili kuwatega wale ambao
wamejitenga hivi karibuni na watu waishio katika udanganyifu.

<span id="an_2:19">2:19</span> Huwaahidi watu wengine eti watakuwa huru,
kumbe wao wenyewe ni watumwa wa upotovu--maana mtu ni mtumwa wa chochote
kile kinachomtawala.

<span id="an_2:20">2:20</span> Watu waliokwisha ponyoka katika upotovu
wa ulimwengu kwa kupata kumjua Bwana na Mwokozi wetu Yesu Kristo, kisha
wakakubali kunaswa na kutawaliwa tena na upotovu huo, hali yao itakuwa
mbaya zaidi kuliko awali.

<span id="an_2:21">2:21</span> Ingalikuwa afadhali kwao kama
wasingalijua kamwe njia hiyo ya uadilifu kuliko kujua na kisha kuiacha
na kupoteza amri takatifu waliyopokea.

<span id="an_2:22">2:22</span> Ipo mithali isemayo: "Mbwa huyarudia
matapishi yake mwenyewe," na nyingine isemayo: "Nguruwe aliyekwisha
oshwa hugaagaa tena katika matope!" Ndivyo ilivyo kwao sasa.

<span id="an_3:1">3:1</span> Wapenzi wangu, hii ni barua ya pili
ninayowaandikia. Katika barua hizo mbili nimejaribu kufufua fikira safi
akilini mwenu kwa kuwakumbusheni mambo haya.

<span id="an_3:2">3:2</span> Napenda mkumbuke maneno yaliyosemwa na
manabii watakatifu, na ile amri ya Bwana na Mwokozi mliyopewa na mitume
wenu.

<span id="an_3:3">3:3</span> Awali ya yote jueni kwamba siku za mwisho
watakuja watu ambao mienendo yao inatawaliwa na tamaa zao mbaya.
Watawadhihaki ninyi

<span id="an_3:4">3:4</span> na kusema: "Aliahidi kwamba atakuja! Je,
sasa yuko wapi? Mambo ni yaleyale tangu babu zetu walipokufa; hali ya
vitu ni ileile kama ilivyokuwa mwanzo wa ulimwengu!"

<span id="an_3:5">3:5</span> Watu hao, kwa makusudi, husahau kwamba
zamani Mungu alinena, nazo mbingu na nchi zikaumbwa. Dunia iliumbwa
kutoka katika maji na kwa maji;

<span id="an_3:6">3:6</span> na kwa maji hayo, yaani yale maji ya
gharika kuu, dunia ya wakati ule iliangamizwa.

<span id="an_3:7">3:7</span> Lakini mbingu na nchi za sasa zahifadhiwa
kwa neno la Mungu kwa ajili ya kuharibiwa kwa moto. Zimewekwa kwa ajili
ya Siku ile ambapo watu wasiomcha Mungu watahukumiwa na kuangamizwa.

<span id="an_3:8">3:8</span> Lakini, wapenzi wangu, msisahau kitu
kimoja! Mbele ya Bwana, hakuna tofauti kati ya siku moja na miaka elfu;
kwake yote ni mamoja.

<span id="an_3:9">3:9</span> Bwana hakawii kutimiza yale aliyoahidi kama
watu wengine wanavyofikiri kuwa atakawia. Yeye ana saburi kwa ajili
yenu, maana hapendi hata mmoja wenu apotee, bali huwavuta wote wapate
kutubu.

<span id="an_3:10">3:10</span> Siku ya Bwana itakuja kama mwizi. Siku
hiyo, mbingu zitatoweka kwa kishindo kikuu; vitu vyake vya asili
vitateketezwa kwa moto, nayo dunia itatoweka pamoja na kila kitu
kilichomo ndani yake.

<span id="an_3:11">3:11</span> Maadamu kila kitu kitaharibiwa namna
hiyo, je, ninyi mnapaswa kuwa watu wa namna gani? Mnapaswa kuishi
kitakatifu na kumcha Mungu,

<span id="an_3:12">3:12</span> mkiingojea Siku ile ya Mungu na kuifanya
ije upesi--Siku ambayo mbingu zitateketezwa kwa moto na kuharibiwa, na
vitu vyake vya asili vitayeyushwa kwa joto.

<span id="an_3:13">3:13</span> Lakini sisi, kufuatana na ahadi yake,
twangojea mbingu mpya na dunia mpya ambayo imejaa uadilifu.

<span id="an_3:14">3:14</span> Kwa hiyo wapenzi wangu, mkiwa mnangojea
Siku ile, fanyeni bidii kuwa safi kabisa bila hatia mbele ya Mungu, na
kuwa na amani naye.

<span id="an_3:15">3:15</span> Mnapaswa kuuona uvumilivu wa Bwana kuwa
ni nafasi anayowapeni mpate kuokolewa, kama Paulo ndugu yetu mpenzi
alivyowaandikia akitumia hekima aliyopewa na Mungu.

<span id="an_3:16">3:16</span> Hayo ndiyo asemayo katika barua zake zote
anapozungumzia suala hilo. Yapo mambo kadhaa katika barua zake yaliyo
magumu kuyaelewa, mambo ambayo watu wajinga, wasio na msimamo,
huyapotosha kama wanavyopotosha sehemu nyingine za Maandiko Matakatifu.
Hivyo wanasababisha maangamizi yao wenyewe.

<span id="an_3:17">3:17</span> Lakini ninyi, wapenzi wangu, mmekwisha
jua jambo hili. Basi, muwe na tahadhari msije mkapotoshwa na makosa ya
waasi, mkaanguka kutoka katika msimamo wenu imara.

<span id="an_3:18">3:18</span> Lakini endeleeni kukua katika neema na
katika kumjua Bwana wetu na Mwokozi Yesu Kristo. Utukufu uwe kwake, sasa
na hata milele! Amina.

------------------------------------------------------------------------

[Next: 1 John](jo1)
