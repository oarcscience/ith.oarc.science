[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ti2)  [Next](plm) 

------------------------------------------------------------------------

### Swahili Bible: Titus

<span id="an_1:1">1:1</span> Mimi Paulo, mtumishi wa Mungu na mtume wa
Yesu Kristo naandika. Mimi nimechaguliwa kuijenga imani ya wateule wa
Mungu na kuwaongoza waufahamu ukweli wa dini yetu,

<span id="an_1:2">1:2</span> ambayo msingi wake ni tumaini la kupata
uzima wa milele. Mungu ambaye hasemi uongo, alituahidia uzima huo kabla
ya mwanzo wa nyakati,

<span id="an_1:3">1:3</span> na wakati ufaao ulipowadia, akaudhihirisha
katika ujumbe wake. Mimi nilikabidhiwa ujumbe huo nuutangaze kufuatana
na amri ya Mungu, Mwokozi wetu.

<span id="an_1:4">1:4</span> Ninakuandikia wewe Tito, mwanangu wa kweli
katika imani tunayoshiriki. Nakutakia neema na amani kutoka kwa Mungu
Baba, na kutoka kwa Kristo Yesu, Mkombozi wetu.

<span id="an_1:5">1:5</span> Nilikuacha Krete ili urekebishe yale mambo
ambayo hayakuwa yamekamilika bado, na kuwateua wazee wa kanisa katika
kila mji. Kumbuka maagizo yangu:

<span id="an_1:6">1:6</span> mzee wa kanisa anapaswa kuwa mtu asiye na
hatia; aliye na mke mmoja tu, na watoto wake wanapaswa kuwa waumini,
wasiojulikana kuwa wakorofi au wakaidi.

<span id="an_1:7">1:7</span> Maana kwa vile kiongozi wa kanisa ni
mkurugenzi wa kazi ya Mungu, anapaswa kuwa mtu asiye na hatia. Asiwe
mwenye majivuno, mwepesi wa hasira, mlevi, mkorofi au mchoyo.

<span id="an_1:8">1:8</span> Anapaswa kuwa mkarimu na anayependa mambo
mema. Anapaswa kuwa mtu mtaratibu, mwadilifu, mtakatifu na mwenye
nidhamu.

<span id="an_1:9">1:9</span> Ni lazima ashike kikamilifu ujumbe ule wa
kuaminika kama unavyofundishwa. Ndivyo atakavyoweza kuwatia wengine moyo
kwa mafundisho ya kweli na kuyafichua makosa ya wale wanaoyapinga
mafundisho hayo.

<span id="an_1:10">1:10</span> Maana, wako watu wengi, hasa wale
walioongoka kutoka dini ya Kiyahudi, ambao ni wakaidi, wanaowapotosha
wengine kwa upumbavu wao.

<span id="an_1:11">1:11</span> Lazima kukomesha maneno yao, kwani
wanavuruga jumuiya nzima kwa kufundisha mambo ambayo hawapaswi
kufundisha; wanafanya hivyo kwa nia mbaya ya kupata faida ya fedha.

<span id="an_1:12">1:12</span> Hata mmoja wa manabii wao, ambaye naye
pia ni Mkrete, alisema: "Wakrete, husema uongo daima; ni kama wanyama
wabaya, walafi na wavivu!"

<span id="an_1:13">1:13</span> Naye alitoboa ukweli kwa sababu hiyo,
unapaswa kuwakaripia vikali, ili wawe na imani kamilifu.

<span id="an_1:14">1:14</span> Wasiendelee kushikilia hadithi tupu za
Kiyahudi na maagizo ya kibinadamu yanayozuka kwa watu walioukataa
ukweli.

<span id="an_1:15">1:15</span> Kila kitu ni safi kwa watu walio safi;
lakini hakuna chochote kilicho safi kwa wale waliochafuliwa na
wasioamini, maana dhamiri na akili zao zimechafuliwa.

<span id="an_1:16">1:16</span> Watu kama hao hujidai kwamba wanamjua
Mungu, lakini kwa matendo yao humkana. Ni watu wa kuchukiza mno na
wakaidi, hawafai kwa jambo lolote jema.

<span id="an_2:1">2:1</span> Lakini wewe unapaswa kuhubiri mafundisho
safi.

<span id="an_2:2">2:2</span> Waambie wazee kwamba wanapaswa kuwa na
kiasi, wawe na busara na wataratibu; wanapaswa kuwa timamu katika imani
yao, upendo na uvumilivu.

<span id="an_2:3">2:3</span> Hali kadhalika waambie wanawake wazee wawe
na mwenendo wa uchaji wa Mungu; wasiwe wachongezi, au watumwa wa pombe.
Wanapaswa kufundisha mambo mema,

<span id="an_2:4">2:4</span> ili wawazoeze kina mama vijana kuwapenda
waume zao na watoto,

<span id="an_2:5">2:5</span> wawe na kiasi na safi, waangalie vizuri
mambo ya nyumbani, na wawatii waume zao, ili ujumbe wa Mungu usije
ukadharauliwa.

<span id="an_2:6">2:6</span> Kadhalika, wahimize vijana wawe na kiasi.

<span id="an_2:7">2:7</span> Katika mambo yote wewe mwenyewe unapaswa
kuwa mfano wa matendo mema. Uwe mnyofu na uwe na uzito katika mafundisho
yako.

<span id="an_2:8">2:8</span> Maneno yako yasiwe na hitilafu yoyote ili
adui zako waaibike wasipopata chochote kibaya cha kusema juu yetu.

<span id="an_2:9">2:9</span> Watumwa wanapaswa kuwatii wakuu wao na
kuwapendeza katika mambo yote. Wasibishane nao,

<span id="an_2:10">2:10</span> au kuiba vitu vyao. Badala yake wanapaswa
kuonyesha kwamba wao ni wema na waaminifu daima, ili, kwa matendo yao
yote, wayapatie sifa njema mafundisho juu ya Mungu, Mwokozi wetu.

<span id="an_2:11">2:11</span> Maana neema ya Mungu imedhihirishwa kwa
ajili ya wokovu wa watu wote.

<span id="an_2:12">2:12</span> Neema hiyo yatufunza kuachana na uovu
wote na tamaa za kidunia; tuwe na kiasi, tuishi maisha adili na ya
kumcha Mungu katika ulimwengu huu wa sasa,

<span id="an_2:13">2:13</span> tukiwa tunangojea siku ile ya heri
tunayoitumainia, wakati utakapotokea utukufu wa Mungu Mkuu na Mwokozi
wetu Yesu Kristo.

<span id="an_2:14">2:14</span> Yeye alijitoa mwenyewe kwa ajili yetu ili
atukomboe kutoka katika uovu wote na kutufanya watu safi walio wake yeye
mwenyewe, watu walio na hamu ya kutenda mema.

<span id="an_2:15">2:15</span> Basi, fundisha mambo hayo na tumia
mamlaka yako yote ukiwahimiza na kuwaonya wasikilizaji wako. Mtu yeyote
na asikudharau.

<span id="an_3:1">3:1</span> Wakumbushe watu kuwastahi watawala na wenye
mamlaka, kuwatii na kuwa tayari kwa kila namna kutenda mambo yote mema.

<span id="an_3:2">3:2</span> Waambie wasimtukane mtu yeyote; bali waishi
kwa amani na masikizano, wawe daima wapole kwa kila mtu.

<span id="an_3:3">3:3</span> Maana, wakati mmoja sisi tulikuwa
wapumbavu, wakaidi na wapotovu. Tulikuwa watumwa wa tamaa na anasa za
kila aina. Tuliishi maisha ya uovu na wivu; watu walituchukia nasi
tukawachukia.

<span id="an_3:4">3:4</span> Lakini wakati wema na upendo wa Mungu,
Mwokozi wetu, ulipofunuliwa,

<span id="an_3:5">3:5</span> alituokoa. alituokoa si kwa sababu ya jambo
lolote jema tulilotenda sisi, bali alituokoa kwa sababu ya huruma yake,
kwa njia ya Roho Mtakatifu anayetujalia tuzaliwe upya na kuwa na maisha
mapya kwa kutuosha kwa maji.

<span id="an_3:6">3:6</span> Mungu alitumiminia Roho Mtakatifu bila
kipimo kwa njia ya Yesu Kristo, Mwokozi wetu,

<span id="an_3:7">3:7</span> ili kwa neema yake tupate kukubaliwa kuwa
waadilifu na kuupokea uzima wa milele tunaoutumainia.

<span id="an_3:8">3:8</span> Jambo hili ni kweli. Ninakutaka uyatilie
mkazo mambo haya, ili wale wanaomwamini Mungu, wawe na hamu ya kuutumia
wakati wao katika kutenda mema, ambayo ni mambo mazuri na ya manufaa kwa
watu.

<span id="an_3:9">3:9</span> Lakini jiepushe na ubishi wa kipumbavu,
ugomvi na mabishano juu ya Sheria. Mambo hayo hayana faida yoyote na ni
ya bure tu.

<span id="an_3:10">3:10</span> Mtu anayesababisha mafarakano mpe onyo la
kwanza na la pili, kisha achana naye.

<span id="an_3:11">3:11</span> Wajua kwamba mtu wa namna hiyo amepotoka
kabisa, na dhambi zake zathibitisha kwamba amekosea.

<span id="an_3:12">3:12</span> Baada ya kumtuma kwako Artema au Tukiko,
fanya bidii kuja Nikopoli unione, maana nimeamua kukaa huko wakati wa
majira ya baridi.

<span id="an_3:13">3:13</span> Jitahidi kumsaidia mwana sheria Zena na
Apolo ili waweze kuanza ziara zao na uhakikishe kwamba wana kila kitu
wanachohitaji.

<span id="an_3:14">3:14</span> Ni lazima watu wetu wajifunze kuutumia
wakati wao katika kutenda mema ili wasaidie katika mahitaji ya kweli, na
maisha yao yawe ya kufaa.

<span id="an_3:15">3:15</span> Watu wote walio pamoja nami wanakusalimu.
Wasalimu rafiki zetu katika imani. Nawatakieni nyote neema ya Mungu.

------------------------------------------------------------------------

[Next: Philemon](plm)
