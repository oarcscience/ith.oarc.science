[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jde) 

------------------------------------------------------------------------

### Swahili Bible: Revelation

<span id="an_1:1">1:1</span> Hizi ni habari za mambo ambayo yalifunuliwa
na Yesu Kristo. Mungu alimpa Kristo ufunuo huu ili awaonyeshe watumishi
wake mambo ambayo yanapaswa kutukia karibuni. Kristo alimtuma malaika
wake amjulishe Yohane, mtumishi wake, mambo hayo,

<span id="an_1:2">1:2</span> naye Yohane, ameyasema yote aliyoyaona. Na
hii ndio taarifa yake kuhusu ujumbe wa Mungu na ukweli uliofunuliwa na
Yesu Kristo.

<span id="an_1:3">1:3</span> Heri yake mtu anayesoma kitabu hiki; heri
yao wale wanaosikiliza maneno ya ujumbe huu wa kinabii na kushika
yaliyoandikwa humu, maana wakati umekaribia ambapo mambo haya yatatukia.

<span id="an_1:4">1:4</span> Mimi Yohane nayaandikia makanisa yaliyoko
mkoani Asia. Nawatakieni neema na amani kutoka kwake yeye aliyeko,
aliyekuwako na anayekuja; na kutoka kwa roho saba walio mbele ya kiti
chake cha enzi,

<span id="an_1:5">1:5</span> na kutoka kwa Yesu Kristo, shahidi
mwaminifu, wa kwanza kufufuliwa kutoka wafu, na ambaye ni mtawala wa
wafalme wa dunia. Yeye anatupenda, na kwa damu yake ametufungua kutoka
vifungo vya dhambi zetu,

<span id="an_1:6">1:6</span> akatufanya sisi kuwa ufalme wa makuhani,
tumtumikie Mungu, Baba yake. Kwake Yesu Kristo uwe utukufu na nguvu,
milele na milele! Amina.

<span id="an_1:7">1:7</span> Tazama! Anakuja katika mawingu! Kila mtu
atamwona, hata wale waliomchoma. Makabila yote duniani yataomboleza juu
yake. Naam! Amina.

<span id="an_1:8">1:8</span> "Mimi ni Alfa na Omega," asema Bwana Mungu
Mwenye Uwezo, aliyeko, aliyekuwako na anayekuja.

<span id="an_1:9">1:9</span> Mimi ni Yohane, ndugu yenu; na kwa kuungana
na Kristo nashiriki pamoja nanyi katika kustahimili mateso yanayowapata
wale walio wa Utawala wake. Mimi nilikuwa kisiwani Patmo kwa sababu ya
kuhubiri ujumbe wa Mungu na ukweli wa Yesu.

<span id="an_1:10">1:10</span> Basi, wakati mmoja, siku ya Bwana,
nilikumbwa na Roho, nikasikia nyuma yangu sauti kubwa kama sauti ya
tarumbeta.

<span id="an_1:11">1:11</span> Nayo ilisema, "Andika katika kitabu yote
unayoyaona, ukipeleke kwa makanisa haya saba: Efeso, Smurna, Pergamoni,
Thuatira, Sarde, Filadelfia na Laodikea."

<span id="an_1:12">1:12</span> Basi, nikageuka nimwone huyo aliyesema
nami, nikaona vinara vya taa saba vya dhahabu,

<span id="an_1:13">1:13</span> na katikati yake kulikuwa na kitu kama
mtu, naye alikuwa amevaa kanzu ndefu na ukanda wa dhahabu kifuani.

<span id="an_1:14">1:14</span> Nywele zake zilikuwa nyeupe kama pamba
safi, kama theluji; macho yake yalimetameta kama moto;

<span id="an_1:15">1:15</span> miguu yake iling'aa kama shaba
iliyosafishwa katika tanuru ya moto na kusuguliwa, na sauti yake
ilikuwa, kama sauti ya poromoko la maji.

<span id="an_1:16">1:16</span> Katika mkono wake wa kulia, alikuwa na
nyota saba, na kinywani mwake mlitoka upanga wenye makali kuwili. Uso
wake uling'aa kama jua kali.

<span id="an_1:17">1:17</span> Basi, nilipomwona tu, nilianguka mbele ya
miguu yake kama maiti. Lakini yeye akaweka mkono wake wa kulia juu
yangu, akasema, "Usiogope! Mimi ni wa kwanza na wa mwisho.

<span id="an_1:18">1:18</span> Mimi ni yeye aliye hai! Nilikuwa
nimekufa, lakini, tazama, sasa ni mzima milele na milele. Ninazo funguo
za kifo na Kuzimu.

<span id="an_1:19">1:19</span> Basi, sasa andika mambo haya unayoyaona,
mambo yanayotukia sasa na yale yatakayotukia baadaye.

<span id="an_1:20">1:20</span> Siri ya nyota zile saba ulizoziona katika
mkono wangu wa kulia, na siri ya vile vinara saba vya taa hii: zile
nyota saba ni malaika wa makanisa; na vile vinara saba vya taa ni
makanisa saba.

<span id="an_2:1">2:1</span> "Kwa malaika wa kanisa la Efeso andika
hivi: "Huu ndio ujumbe kutoka kwake yeye ashikaye nyota saba katika
mkono wake wa kulia, na ambaye hutembea katikati ya vinara saba vya taa
vya dhahabu.

<span id="an_2:2">2:2</span> Najua mambo yako yote; najua bidii yako na
uvumilivu wako. Najua kwamba huwezi kuwavumilia watu waovu, na kwamba
umewapima wale wanaojisemea kuwa mitume na kumbe sio, ukagundua kwamba
ni waongo.

<span id="an_2:3">2:3</span> Wewe unayo saburi, umestahimili taabu
nyingi kwa ajili ya jina langu, wala hukuvunjika moyo.

<span id="an_2:4">2:4</span> Lakini ninayo hoja moja juu yako: wewe
hunipendi tena sasa kama pale awali.

<span id="an_2:5">2:5</span> Basi, pakumbuke pale ulipokuwa kabla ya
kuanguka, ukayaache madhambi yako, na kufanya kama ulivyofanya pale
awali. La sivyo, naja kwako na kukiondoa kinara chako mahali pake.

<span id="an_2:6">2:6</span> Lakini nakusifu juu ya kitu kimoja: wewe
unayachukia wanayoyatenda Wanikolai kama ninavyoyachukia mimi.

<span id="an_2:7">2:7</span> "Aliye na masikio, basi, na asikie yale
Roho anayoyaambia makanisa! "Wale wanaoshinda nitawapa haki ya kula
matunda ya mti wa uzima ulioko ndani ya bustani ya Mungu.

<span id="an_2:8">2:8</span> "Kwa malaika wa kanisa la Smurna andika
hivi: "Huu ndio ujumbe kutoka kwake yeye wa kwanza na wa mwisho, ambaye
alikufa na akaishi tena.

<span id="an_2:9">2:9</span> Najua taabu zako; najua pia umaskini wako,
ingawaje kwa kweli wewe ni tajiri; najua kashfa walizokufanyia wale
wanaojiita Wayahudi lakini si Wayahudi wa kweli, bali ni kundi lake
Shetani.

<span id="an_2:10">2:10</span> Usiogope hata kidogo yale ambayo
itakulazimu kuteseka. Sikiliza! Ibilisi anataka kuwajaribu kwa kuwatia
baadhi yenu gerezani; nanyi mtapata dhiki kwa muda wa siku kumi. Muwe
waaminifu hata mpaka kufa, nami nitawapeni taji ya uzima.

<span id="an_2:11">2:11</span> "Aliye na masikio, basi, na asikie yale
Roho anayoyaambia makanisa! "Wale wanaoshinda hawataumizwa na kifo cha
pili.

<span id="an_2:12">2:12</span> "Kwa malaika wa kanisa la Pergamoni
andika hivi: "Huu ndio ujumbe wake yeye aliye na upanga mkali wenye
kuwili.

<span id="an_2:13">2:13</span> Najua unakoishi: Wewe unaishi kwenye
makao makuu ya Shetani! Lakini bado unashikilia jina langu; hukuikana
imani yako kwangu hata siku zile Antipa shahidi wangu mwaminifu,
alipouawa pale mahali anapoishi Shetani.

<span id="an_2:14">2:14</span> Lakini ninayo machache dhidi yako: baadhi
yenu ni wafuasi wa Balaamu aliyemfundisha Balaki kuwatega wana wa
Israeli wale vyakula vilivyotambikiwa sanamu za kufanya uzinzi.

<span id="an_2:15">2:15</span> Vivyo hivyo, wako pia miongoni mwenu watu
wanaofuata mafundisho ya Wanikolai.

<span id="an_2:16">2:16</span> Basi, achana na madhambi yako. La sivyo,
nitakuja kwako upesi na kupigana na watu hao kwa upanga utokao kinywani
mwangu.

<span id="an_2:17">2:17</span> "Aliye na masikio, basi, na asikie yale
Roho anayoyaambia makanisa! "Wale wanaoshinda nitawapa ile mana
iliyofichika. Nitawapa pia jiwe jeupe lililoandikwa jina jipya ambalo
hakuna mtu aliyelijua isipokuwa tu wale wanaolipokea.

<span id="an_2:18">2:18</span> "Kwa malaika wa kanisa la Thuatira andika
hivi: "Huu ndio ujumbe wa Mwana wa Mungu, ambaye macho yake yametameta
kama moto, na miguu yake inang'aa kama shaba iliyosuguliwa.

<span id="an_2:19">2:19</span> Najua mambo yako yote. Najua upendo wako,
imani yako, utumishi wako na uvumilivu wako. Wewe unafanya vizuri zaidi
sasa kuliko pale awali.

<span id="an_2:20">2:20</span> Lakini nina hoja moja juu yako: wewe
unamvumilia yule mwanamke Yezabeli anayejiita nabii wa Mungu. Yeye
huwafundisha na kuwapotosha watumishi wangu wafanye uzinzi na kula
vyakula vilivyotambikiwa sanamu.

<span id="an_2:21">2:21</span> Nimempa muda wa kutubu dhambi zake,
lakini hataki kuachana na uzinzi wake.

<span id="an_2:22">2:22</span> Sikiliza! Sasa namtupa kitandani ambapo
yeye pamoja na wote waliofanya uzinzi naye watapatwa na mateso makali.
Naam, nitafanya hivyo, kama wasipotubu matendo yao mabaya waliyotenda
naye.

<span id="an_2:23">2:23</span> Tena nitawaua wafuasi wake, ili makanisa
yote yatambue kwamba mimi ndiye ninayechunguza mioyo na fikira za watu.

<span id="an_2:24">2:24</span> "Lakini ninyi wengine mlioko huko
Thuatira ambao hamfuati mafundisho yake Yezabeli, na ambao hamkujifunza
kile wanachokiita Siri ya Shetani, nawaambieni kwamba sitawapeni mzigo
mwingine.

<span id="an_2:25">2:25</span> Lazima mzingatie yale mliyo nayo sasa
mpaka nitakapokuja.

<span id="an_2:26">2:26</span> "Wanaoshinda, na wale watakaozingatia
mpaka mwisho kutenda ninayotaka, nitawapa mamlaka juu ya mataifa.

<span id="an_2:27">2:27</span> Naam, nitawapa uwezo uleule nilioupokea
kwa Baba: yaani, watayatawala mataifa kwa fimbo ya chuma na
kuyavunjavunja kama chombo cha udongo.

<span id="an_2:28">2:28</span> Tena nitawapa nyota ya asubuhi.

<span id="an_2:29">2:29</span> "Aliye na masikio, basi, na ayasikie yale
Roho anayoyaambia makanisa!

<span id="an_3:1">3:1</span> "Kwa malaika wa kanisa la Sarde andika
hivi: "Huu ndio ujumbe kutoka kwake yeye aliye na roho saba za Mungu na
nyota saba. Nayajua mambo yako yote; najua unajulikana kuwa na uhai
kumbe umekufa!

<span id="an_3:2">3:2</span> Amka! Imarisha chochote chema
kilichokubakia kabla nacho hakijatoweka kabisa. Maana, mpaka sasa,
sijayaona matendo yako kuwa ni makamilifu mbele ya Mungu wangu.

<span id="an_3:3">3:3</span> Kumbuka, basi, yale uliyofundishwa na jinsi
ulivyoyasikia, uyatii na ubadili nia yako mbaya. Usipokesha nitakujia
ghafla kama mwizi, na wala hutaijua saa nitakapokujia.

<span id="an_3:4">3:4</span> Lakini wako wachache huko Sarde ambao
hawakuyachafua mavazi yao. Hao wanastahili kutembea pamoja nami wakiwa
wamevaa mavazi meupe.

<span id="an_3:5">3:5</span> "Wale wanaoshinda, watavikwa mavazi meupe
kama hao. Nami sitayafuta majina yao kutoka katika kitabu cha uzima;
tena nitawakiri kwamba ni wangu mbele ya Baba yangu na mbele ya malaika
wake.

<span id="an_3:6">3:6</span> "Aliye na masikio, basi, na ayasikie yale
Roho anayoyaambia makanisa!

<span id="an_3:7">3:7</span> "Kwa malaika wa kanisa la Filadelfia andika
hivi: "Huu ndio ujumbe kutoka kwake yeye aliye mtakatifu na wa kweli,
ambaye anao ule ufunguo wa Daudi, na ambaye hufungua na hakuna mtu
awezaye kufungua.

<span id="an_3:8">3:8</span> Nayajua mambo yako yote! Sasa, nimefungua
mbele yako mlango ambao hakuna mtu awezaye kuufunga; najua kwamba ingawa
huna nguvu sana, hata hivyo, umezishika amri zangu, umelitii neno langu
wala hukulikana jina langu.

<span id="an_3:9">3:9</span> Sikiliza! Nitawapeleka kwako watu wa kundi
lake Shetani, watu ambao hujisema kuwa ni Wayahudi, kumbe ni
wadanganyifu. Naam, nitawapeleka kwako na kuwafanya wapige magoti mbele
yako wapate kujua kwamba kweli nakupenda wewe.

<span id="an_3:10">3:10</span> Kwa kuwa wewe umezingatia agizo langu la
kuwa na uvumilivu, nami pia nitakutegemeza salama wakati ule wa dhiki
inayoujia ulimwengu mzima kuwajaribu wote wanaoishi duniani.

<span id="an_3:11">3:11</span> Naja kwako upesi! Linda, basi, ulicho
nacho sasa, ili usije ukanyang'anywa na mtu yeyote taji yako ya ushindi.

<span id="an_3:12">3:12</span> "Wale wanaoshinda nitawafanya wawe minara
katika Hekalu la Mungu wangu, na hawatatoka humo kamwe. Pia nitaandika
juu yao jina la Mungu wangu na jina la mji wa Mungu wangu, yaani
Yerusalemu mpya, mji ambao utashuka kutoka juu mbinguni kwa Mungu wangu.
Tena nitaandika juu yao jina langu jipya.

<span id="an_3:13">3:13</span> "Aliye na masikio, basi, na ayasikie yale
Roho anayoyaambia makanisa!

<span id="an_3:14">3:14</span> "Kwa malaika wa kanisa la Laodikea andika
hivi: "Huu ndio ujumbe kutoka kwake yeye aitwaye Amina. Yeye ni shahidi
mwaminifu na wa kweli, ambaye ni chanzo cha viumbe vyote alivyoumba
Mungu.

<span id="an_3:15">3:15</span> Nayajua mambo yako yote! Najua kwamba
wewe si baridi wala si moto. Afadhali ungekuwa kimojawapo: baridi au
moto.

<span id="an_3:16">3:16</span> Basi, kwa kuwa hali yako ni vuguvugu, si
baridi wala si moto, nitakutapika!

<span id="an_3:17">3:17</span> Wewe unajisema, Mimi ni tajiri;
ninajitosheleza, sina haja ya kitu chochote. Kumbe, hujui kwamba wewe ni
mnyonge, unahitaji kuhurumiwa, maskini, kipofu tena uko uchi!

<span id="an_3:18">3:18</span> Nakushauri ununue kwangu dhahabu
iliyosafishwa kwa moto upate kuwa tajiri kweli. Tena afadhali ununue pia
vazi jeupe, uvae na kufunika aibu ya uchi wako. Nunua pia mafuta ukapake
machoni pako upate kuona.

<span id="an_3:19">3:19</span> Mimi ndiye mwenye kumwonya na kumrudi
yeyote ninayempenda. Kwa hiyo kaza moyo, achana na dhambi zako.

<span id="an_3:20">3:20</span> Sikiliza! Mimi nasimama mlangoni na
kubisha hodi. Mtu akisikia sauti yangu na kufungua mlango, nitaingia
nyumbani kwake na kula chakula pamoja naye, naye atakula pamoja nami.

<span id="an_3:21">3:21</span> "Wale wanaoshinda nitawaketisha pamoja
nami juu ya kiti changu cha enzi, kama vile mimi mwenyewe nilivyoshinda
nikaketi pamoja na Baba yangu juu ya kiti chake cha enzi.

<span id="an_3:22">3:22</span> "Aliye na masikio, basi, na ayasikie yale
Roho anayoyaambia makanisa!"

<span id="an_4:1">4:1</span> Baada ya hayo nilitazama nikaona mlango
umefunguliwa mbinguni. Na ile sauti niliyoisikia pale awali ambayo
ilikuwa kama sauti ya tarumbeta, ikasema, "Njoo hapa juu nami
nitakuonyesha mambo yatakayotukia baadaye."

<span id="an_4:2">4:2</span> Mara nikachukuliwa na Roho. Kumbe, huko
mbinguni kuna kiti cha enzi na juu yake ameketi mmoja.

<span id="an_4:3">4:3</span> Huyo aliyeketi juu yake alikuwa kama almasi
na jiwe zuri jekundu. Upinde wa mvua ulikuwa unang'aa kama zumaridi na
ulikizunguka kiti cha enzi pande zote.

<span id="an_4:4">4:4</span> Kulikuwa na duara la viti ishirini na vinne
kukizunguka kiti cha enzi, na juu ya viti hivyo wazee ishirini na wanne
walikuwa wameketi wamevaa mavazi meupe na taji za dhahabu vichwani.

<span id="an_4:5">4:5</span> Umeme, sauti na ngurumo, vilikuwa vinatoka
kwenye hicho kiti cha enzi. Taa saba za moto zilikuwa zinawaka mbele ya
hicho kiti cha enzi. Taa hizo ni roho saba za Mungu.

<span id="an_4:6">4:6</span> Mbele ya kiti cha enzi kulikuwa na kitu
kama bahari ya kioo, angavu kama jiwe linga'aalo sana. Katika pande zote
za hicho kiti cha enzi na kukizunguka, kilikuwa na viumbe hai vinne.
Viumbe hivyo vilikuwa vimejaa macho mbele na nyuma.

<span id="an_4:7">4:7</span> Kiumbe cha kwanza kulikuwa kama simba, cha
pili kama ng'ombe, cha tatu kilikuwa na sura kama mtu, na cha nne
kilikuwa kama tai anayeruka.

<span id="an_4:8">4:8</span> Viumbe hivyo vinne vilikuwa na mabawa sita
kila kimoja, na vilikuwa vimejaa macho, ndani na nje. Usiku na mchana,
bila kupumzika huimba: "Mtakatifu, mtakatifu, mtakatifu ni Bwana, Mungu
Mwenye Uwezo, aliyekuwako, aliyeko na anayekuja!"

<span id="an_4:9">4:9</span> Kila mara viumbe vinne vilipoimba nyimbo za
kumtukuza, kumheshimu na kumshukuru huyo aliyeketi juu ya kiti cha enzi,
ambaye anaishi milele na milele,

<span id="an_4:10">4:10</span> wale wazee ishirini na wanne hujiangusha
mbele ya huyo aliyeketi juu ya kiti cha enzi na kumwabudu huyo ambaye
anaishi milele na milele; na huziweka taji zao mbele ya kiti cha enzi
wakisema:

<span id="an_4:11">4:11</span> "Wewe ni Bwana na Mungu wetu, unastahili
utukufu na heshima na nguvu; maana wewe uliumba vitu vyote, na kwa
matakwa yako kila kitu kimepewa uhai na uzima."

<span id="an_5:1">5:1</span> Kisha katika mkono wa kulia wa huyo
aliyeketi juu ya kiti cha enzi, nikaona kitabu; nacho kilikuwa
kimeandikwa ndani na nje na kufungwa na mihuri saba.

<span id="an_5:2">5:2</span> Tena nikamwona malaika mwenye nguvu
akitangaza kwa sauti kubwa: "Nani anayestahili kuvunja hiyo mihuri na
kukifungua kitabu hicho?"

<span id="an_5:3">5:3</span> Lakini hakupatikana mtu yeyote mbinguni,
wala duniani, wala chini Kuzimu, aliyeweza kukifungua hicho kitabu au
kukitazama ndani.

<span id="an_5:4">5:4</span> Basi, mimi nikalia sana kwa sababu
hakupatikana mtu aliyestahili kukifungua, au kukitazama ndani.

<span id="an_5:5">5:5</span> Kisha mmoja wa wale wazee akaniambia,
"Usilie! Tazama! Simba wa kabila la Yuda, mjukuu maarufu wa Daudi,
ameshinda. Yeye anaweza kuivunja mihuri yake saba na kukifungua hicho
kitabu."

<span id="an_5:6">5:6</span> Kisha nikaona pale katikati ya kiti cha
enzi Mwana kondoo amesimama, akizungukwa kila upande na vile viumbe hai
vinne, na wale wazee. Huyo Mwanakondoo alionekana kana kwamba
amechinjwa. Alikuwa na pembe saba na macho saba ambayo ni roho saba za
Mungu zilizokuwa zimepelekwa kila mahali duniani.

<span id="an_5:7">5:7</span> Mwanakondoo akaenda, akakitwaa hicho kitabu
kutoka mkono wa kulia wa yule aliyeketi juu ya kiti cha enzi.

<span id="an_5:8">5:8</span> Mara tu alipokwisha twaa hicho kitabu, vile
viumbe hai vinne pamoja na wale wazee ishirini na wanne walianguka
kifudifudi mbele ya Mwanakondoo. Kila mmoja, alikuwa na kinubi na bakuli
za dhahabu zilizojaa ubani, ambao ni sala za watu wa Mungu.

<span id="an_5:9">5:9</span> Basi, wakaimba wimbo huu mpya: "Wewe
unastahili kukitwaa hicho kitabu na kuivunja mihuri yake. Kwa sababu
wewe umechinjwa, na kwa damu yako umemnunulia Mungu watu kutoka katika
kila kabila, lugha, jamaa na taifa.

<span id="an_5:10">5:10</span> Wewe umewafanya wawe ufalme wa makuhani
wamtumikie Mungu wetu nao watatawala duniani."

<span id="an_5:11">5:11</span> Kisha nikatazama, nikasikia sauti ya
malaika wengi sana, idadi isiyohesabika, maelfu na maelfu. Walikuwa
wamekaa kuzunguka kiti cha enzi, vile viumbe hai vinne na wale wazee;

<span id="an_5:12">5:12</span> wakasema kwa sauti kuu: "Mwanakondoo
aliyechinjwa anastahili kupokea uwezo, utajiri, hekima, nguvu, utukufu
na sifa."

<span id="an_5:13">5:13</span> Nikasikia viumbe vyote mbinguni, duniani,
chini kuzimuni na baharini--viumbe vyote ulimwenguni--vikisema: "Kwake
yeye aketiye katika kiti cha enzi, na kwa Mwanakondoo, iwe sifa na
heshima na utukufu na enzi milele na milele."

<span id="an_5:14">5:14</span> Na vile viumbe vinne hai vikasema,
"Amina!" Na wale wazee wakaanguka kifudifudi, wakaabudu.

<span id="an_6:1">6:1</span> Kisha nikamwona Mwanakondoo anavunja mhuri
mmojawapo wa ile mihuri saba. Nikasikia kimoja cha vile viumbe hai vinne
kikisema kwa sauti kama ya ngurumo, "Njoo!"

<span id="an_6:2">6:2</span> Mimi nikatazama, na kumbe palikuwa na
farasi mmoja mweupe hapo. Na mpanda farasi wake alikuwa na upinde,
akapewa na taji. Basi, akatoka kama mshindi aendelee kushinda.

<span id="an_6:3">6:3</span> Kisha, Mwanakondoo akavunja mhuri wa pili.
Nikamsikia yule kiumbe hai wa pili akisema, "Njoo!"

<span id="an_6:4">6:4</span> Nami nikatazama na kumbe palikuwapo farasi
mwingine hapo, mwekundu. Mpanda farasi wake alikabidhiwa jukumu la
kuondoa amani duniani, watu wauane, akapewa upanga mkubwa.

<span id="an_6:5">6:5</span> Kisha Mwanakondoo akavunja mhuri wa tatu.
Nikamsikia yule kiumbe hai wa tatu akisema, "Njoo!" Nikatazama na kumbe
palikuwapo farasi mmoja hapo, mweusi. Mpanda farasi wake alikuwa na
vipimo viwili vya kupimia uzito mkononi mwake.

<span id="an_6:6">6:6</span> Nikasikia kitu kama sauti itokayo kwa vile
viumbe hai vinne. Nayo ilisema, "Kibaba kimoja cha unga wa ngano wa
kiasi cha fedha dinari moja, na vibaba vitatu vya shayiri kwa dinari
moja. Lakini usiharibu mafuta wala divai!"

<span id="an_6:7">6:7</span> Kisha Mwanakondoo akavunja mhuri wa nne.
Nikamsikia yule kiumbe hai wa nne akisema, "Njoo!"

<span id="an_6:8">6:8</span> Nami nikatazama, na kumbe alikuwapo farasi
mmoja hapo, rangi yake kijivu. Na jina la mpanda farasi wake lilikuwa
kifo, na Kuzimu alimfuata nyuma. Hao walipewa mamlaka juu ya robo moja
ya dunia, wawaue watu kwa upanga, njaa, tauni na kwa wanyama wakali wa
dunia.

<span id="an_6:9">6:9</span> Kisha Mwanakondoo akavunja mhuri wa tano.
Nikaona pale chini ya madhabahu ya kufukizia ubani roho za wale
waliouawa kwa sababu ya ujumbe wa Mungu, na kwa sababu ya ushuhuda
waliotoa.

<span id="an_6:10">6:10</span> Basi, wakalia kwa sauti kubwa: "Ee Bwana,
uliye mtakatifu na mwaminifu, mpaka lini utakawia kulipiza kisasi kwa
wakazi wote wa dunia kwa ajili ya kuuawa kwetu?"

<span id="an_6:11">6:11</span> Wakapewa kila mmoja vazi refu jeupe,
wakaambiwa wazidi kusubiri kwa muda mfupi, mpaka itakapotimia idadi ya
watumishi wenzao na ndugu ambao watawaua kama wao wenyewe walivyouawa.

<span id="an_6:12">6:12</span> Kisha nikatazama, na wakati Mwanakondoo
alipouvunja mhuri wa sita, kukawa na tetemeko kubwa la ardhi; jua likawa
jeusi kama gunia; mwezi wote ukawa mwekundu kama damu;

<span id="an_6:13">6:13</span> nazo nyota za mbingu zikaanguka juu ya
ardhi kama matunda ya mtini yasiyokomaa yaangukavyo wakati mti wake
unapotikiswa na upepo mkali.

<span id="an_6:14">6:14</span> Anga likatoweka kama vile karatasi
inavyokunjwakunjwa; milima yote na visima vyote vikaondolewa mahali
pake.

<span id="an_6:15">6:15</span> Kisha wafalme wa duniani, wakuu,
majemadari, matajiri, wenye nguvu, kila mtumwa na mtu huru, wakajificha
mapangoni na kwenye majabali milimani.

<span id="an_6:16">6:16</span> Wakaiambia hiyo milima na hayo majabali,
"Tuangukieni, mkatufiche mbali na yeye aketiye juu ya kiti cha enzi, na
mbali na ghadhabu ya Mwanakondoo!

<span id="an_6:17">6:17</span> Maana siku maalum ya ghadhabu yao
imefika. Nani awezaye kuikabili?"

<span id="an_7:1">7:1</span> Baada ya hayo nikawaona malaika wanne
wamesimama katika pembe nne za dunia wakishika pepo nne za dunia ili
upepo usivume hata kidogo: wala katika nchi, wala baharini, wala kwenye
miti.

<span id="an_7:2">7:2</span> Kisha nikamwona malaika mwingine akipanda
juu kutoka mashariki akiwa na mhuri wa Mungu aliye hai. Akapaaza sauti
na kuwaambia hao malaika wanne waliokabidhiwa jukumu la kuiharibu nchi
na bahari,

<span id="an_7:3">7:3</span> "Msiharibu nchi, wala bahari, wala miti,
mpaka tutakapokwisha wapiga mhuri watumishi wa Mungu wetu katika paji la
uso."

<span id="an_7:4">7:4</span> Kisha nikasikia idadi ya hao waliopigwa
mhuri: Watu mia moja arobaini na nne elfu wa makabila yote ya watu wa
Israeli.

<span id="an_7:5">7:5</span> Kabila la Yuda walikuwa watu kumi na mbili
elfu; kabila la Reubeni, kumi na mbili elfu, kabila la Gadi, kumi na
mbili elfu;

<span id="an_7:6">7:6</span> Kabila la Asheri, kumi na mbili elfu;
kabila la Naftali, kumi na mbili elfu; kabila la Manase, kumi na mbili
elfu;

<span id="an_7:7">7:7</span> kabila la Simeoni, kumi na mbili elfu,
kabila la Lawi, kumi na mbili elfu, kabila la Isakari, kumi na mbili
elfu;

<span id="an_7:8">7:8</span> kabila la Zabuloni, kumi na mbili elfu;
kabila la Yosefu, kumi na mbili elfu, na kabila la Benyamini, kumi na
mbili elfu.

<span id="an_7:9">7:9</span> Kisha nikatazama, nikaona umati mkubwa wa
watu wasiohesabika: watu wa kila taifa, ukoo, jamaa na lugha. Nao
walikuwa wamesimama mbele ya kiti cha enzi na mbele ya Mwanakondoo,
wakiwa wamevaa mavazi meupe na kushika matawi ya mitende mikononi mwao.

<span id="an_7:10">7:10</span> Wakapaaza sauti: "Ukombozi wetu watoka
kwa Mungu wetu aketiye juu ya kiti cha enzi, na kutoka kwa Mwanakondoo!"

<span id="an_7:11">7:11</span> Malaika wote wakasimama kukizunguka kiti
cha enzi, wazee na vile viumbe hai vinne. Wakaanguka kifudifudi mbele ya
kiti cha enzi, wakamwabudu Mungu,

<span id="an_7:12">7:12</span> wakisema, "Amina! Sifa, utukufu, hekima,
shukrani, heshima, uwezo na nguvu viwe kwa Mungu wetu, milele na milele!
Amina!"

<span id="an_7:13">7:13</span> Mmoja wa hao wazee akaniuliza, "Hawa
waliovaa mavazi meupe ni watu gani? Na wametoka wapi?"

<span id="an_7:14">7:14</span> Nami nikamjibu, "Mheshimiwa, wewe wajua!"
Naye akaniambia, "Hawa ni wale waliopita salama katika ule udhalimu
mkuu. Waliyaosha mavazi yao katika damu ya Mwanakondoo, yakawa meupe
kabisa.

<span id="an_7:15">7:15</span> Ndiyo maana wako mbele ya kiti cha enzi
cha Mungu. Humtumikia Mungu mchana na usiku katika Hekalu lake; naye
aketiye juu ya kiti cha enzi atatandaza hema lake juu yao kuwalinda.

<span id="an_7:16">7:16</span> Hawataona tena njaa wala kiu; jua wala
joto kali halitawachoma tena,

<span id="an_7:17">7:17</span> kwa sababu Mwanakondoo aliye katikati ya
kiti cha enzi atakuwa mchungaji wao, naye atawaongoza kwenye chemchemi
za maji ya uzima. Naye Mungu atayafuta machozi yote machoni mwao."

<span id="an_8:1">8:1</span> Na Mwanakondoo alipouvunja mhuri wa saba,
kukawa kimya mbinguni kwa muda wa nusu saa.

<span id="an_8:2">8:2</span> Kisha nikawaona wale malaika saba
wanaosimama mbele ya Mungu wamepewa tarumbeta saba.

<span id="an_8:3">8:3</span> Malaika mwingine akafika, akiwa anachukua
chetezo cha dhahabu, akasimama mbele ya madhabahu ya kufukizia ubani.
Naye akapewa ubani mwingi autoe sadaka pamoja na sala za watu wote wa
Mungu, juu ya madhabahu ya dhahabu iliyo mbele ya kiti cha enzi.

<span id="an_8:4">8:4</span> Moshi wa ubani ukapanda juu, pamoja na sala
za watu wa Mungu, kutoka mikononi mwake huyo malaika aliyekuwa mbele ya
Mungu.

<span id="an_8:5">8:5</span> Kisha malaika akakichukua hicho chetezo,
akakijaza moto wa madhabahuni akakitupa duniani. Kukawa na ngurumo,
sauti, umeme na tetemeko la ardhi.

<span id="an_8:6">8:6</span> Kisha wale malaika saba wenye tarumbeta
saba wakajiweka tayari kupiga mbiu ya mgambo.

<span id="an_8:7">8:7</span> Malaika wa kwanza akapiga tarumbeta yake.
Mchanganyiko wa mvua ya mawe na moto, pamoja na damu, ukamwagwa juu ya
nchi. Theluthi moja ya nchi ikaungua, theluthi moja ya miti ikaungua, na
majani yote mabichi yakaungua.

<span id="an_8:8">8:8</span> Malaika wa pili akapiga tarumbeta yake. Na
kitu kama mlima mkubwa unaowaka moto ukatupwa baharini. Theluthi moja ya
bahari ikawa damu,

<span id="an_8:9">8:9</span> theluthi moja ya viumbe vya baharini vikafa
na theluthi moja ya meli zikaharibiwa.

<span id="an_8:10">8:10</span> Kisha malaika wa tatu akapiga tarumbeta
yake. Na nyota kubwa ikiwaka kama bonge la moto, ikaanguka kutoka
mbinguni, na kutua juu ya theluthi moja ya mito na chemchemi za maji.

<span id="an_8:11">8:11</span> (Nyota hiyo inaitwa "Uchungu.") Basi,
theluthi moja ya maji yakawa machungu; watu wengi wakafa kutokana na
maji hayo, kwa sababu yaligeuka kuwa machungu.

<span id="an_8:12">8:12</span> Kisha malaika wa nne akapiga tarumbeta
yake. Ndipo theluthi moja ya jua, ya mwezi na ya nyota ikapata pigo;
hata mwangaza ukapoteza theluthi moja ya mng'ao wake. Theluthi moja ya
mchana ikakosa mwanga, hali kadhalika na theluthi moja ya usiku.

<span id="an_8:13">8:13</span> Kisha nikatazama, nikasikia tai akiruka
juu kabisa angani anasema kwa sauti kubwa, "Ole, ole, ole kwa wanaoishi
duniani wakati malaika watatu waliobaki watakapopiga tarumbeta zao!"

<span id="an_9:1">9:1</span> Kisha malaika wa tano akapiga tarumbeta
yake. Nami nikaona nyota iliyokuwa imeanguka juu ya nchi kutoka
mbinguni. Nayo ikapewa ufunguo wa shimo la Kuzimu.

<span id="an_9:2">9:2</span> Basi, nyota hiyo ikafungua shimo la Kuzimu,
kukatoka moshi wa tanuru kubwa. Jua na anga vikatiwa giza kwa moshi huo
wa Kuzimu.

<span id="an_9:3">9:3</span> Nzige wakatoka katika moshi huo, wakaingia
duniani wakapewa nguvu kama ya ng'e.

<span id="an_9:4">9:4</span> Wakaamrishwa wasiharibu nyasi za nchi wala
majani wala miti yoyote, bali wawaharibu wale tu ambao hawakupigwa mhuri
wa Mungu katika paji la uso.

<span id="an_9:5">9:5</span> Nzige hao hawakuruhusiwa kuwaua watu, ila
kuwatesa tu kwa muda wa miezi mitano. Maumivu watakayosababisha ni kama
maumivu yanayompata mtu wakati anapoumwa na ng'e.

<span id="an_9:6">9:6</span> Muda huo watu watatafuta kifo lakini
hawatakipata; watatamani kufa lakini kifo kitawakimbia.

<span id="an_9:7">9:7</span> Kwa kuonekana, nzige hao walikuwa kama
farasi waliowekwa tayari kwa vita. Juu ya vichwa vyao walikuwa na taji
zilizo kama za dhahabu, na nyuso zao zilikuwa kama za binadamu.

<span id="an_9:8">9:8</span> Nywele zao zilikuwa kama nywele za
wanawake, na meno yao yalikuwa kama meno ya simba.

<span id="an_9:9">9:9</span> Vifua vyao vilikuwa vimefunikwa kitu kama
ngao ya chuma. Sauti ya mabawa yao ilikuwa kama sauti ya msafara wa
magari ya farasi wengi wanaokimbilia vitani.

<span id="an_9:10">9:10</span> Walikuwa na mikia na miiba kama ng'e, na
kwa mikia hiyo, walikuwa na nguvu ya kuwadhuru watu kwa muda wa miezi
mitano.

<span id="an_9:11">9:11</span> Tena wanaye mfalme anayewatawala, naye
ndiye malaika wa kuzimu; jina lake kwa Kiebrania ni Abadoni, na kwa
Kigiriki ni Apolioni, yaani mwangamizi.

<span id="an_9:12">9:12</span> Maafa ya kwanza yamepita; bado mengine
mawili yanafuata.

<span id="an_9:13">9:13</span> Kisha malaika wa sita akapiga tarumbeta
yake. Nami nikasikia sauti moja kutoka katika pembe nne za madhabahu ya
dhahabu iliyokuwa mbele ya Mungu.

<span id="an_9:14">9:14</span> Sauti hiyo ikamwambia huyo malaika wa
sita mwenye tarumbeta, "Wafungulie malaika wanne waliofungwa kwenye mto
mkubwa Eufrate!"

<span id="an_9:15">9:15</span> Naye akawafungulia malaika hao wanne
ambao walikuwa wametayarishwa kwa ajili ya saa hiyo ya siku ya mwezi
huo, wa mwaka huohuo, kuua theluthi moja ya wanaadamu.

<span id="an_9:16">9:16</span> Nilisikia idadi ya majeshi wapanda farasi
ilikuwa milioni mia mbili.

<span id="an_9:17">9:17</span> Hivi ndivyo nilivyowaona hao farasi na
wapanda farasi katika hiyo njozi: Walikuwa na ngao vifuani zilizokuwa
moto mtupu, zenye rangi ya samawati na njano kama kiberiti. Vichwa vya
hao farasi vilikuwa kama vya simba; na moto, moshi, na kiberiti vilikuwa
vinatoka kinywani mwao.

<span id="an_9:18">9:18</span> Theluthi moja ya wanaadamu waliuawa kwa
mabaa hayo matatu yaani, moto, moshi na kiberiti, yaliyokuwa yanatoka
katika vinywa vyao;

<span id="an_9:19">9:19</span> maana nguvu ya farasi hao ilikuwa
vinywani mwao na katika mikia yao. Mikia yao ilikuwa na vichwa kama
nyoka, na waliitumia hiyo kuwadhuru watu.

<span id="an_9:20">9:20</span> Wanaadamu wengine waliobaki ambao
hawakuuawa na mabaa hayo, hawakugeuka na kuviacha vitu walivyokuwa
wametengeneza kwa mikono yao wenyewe; bali wakaendelea kuabudu pepo,
sanamu za dhahabu, fedha, shaba, mawe na miti, vitu ambavyo haviwezi
kuona, kusikia wala kutembea.

<span id="an_9:21">9:21</span> Wala hawakutubu na kuacha kufanya mauaji,
uchawi, uzinzi, na wizi.

<span id="an_10:1">10:1</span> Kisha nikamwona malaika mwingine mwenye
nguvu akishuka kutoka mbinguni. Alikuwa amevikwa wingu, na upinde wa
mvua kichwani mwake. Uso wake ulikuwa kama jua, na miguu yake ilikuwa
kama moto.

<span id="an_10:2">10:2</span> Mikononi mwake alishika kitabu kidogo
kimefunguliwa. Aliweka mguu wake wa kulia juu ya bahari, na wa kushoto
juu ya nchi kavu,

<span id="an_10:3">10:3</span> na kuita kwa sauti kubwa kama ya mngurumo
wa simba. Alipopaaza sauti, ngurumo saba ziliitikia kwa kishindo.

<span id="an_10:4">10:4</span> Na hizo ngurumo saba ziliposema, mimi
nikataka kuandika. Lakini nikasikia sauti kutoka mbinguni: "Maneno ya
ngurumo hizo saba ni siri; usiyaandike!"

<span id="an_10:5">10:5</span> Kisha yule malaika niliyemwona akisimama
juu ya bahari na juu ya nchi kavu akainua mkono wake wa kulia juu
mbinguni,

<span id="an_10:6">10:6</span> akaapa kwa jina la Mungu aishiye milele
na milele, Mungu aliyeumba mbingu na vyote vilivyomo, bahari na vyote
vilivyomo, dunia na vyote vilivyomo. Akasema, "Wakati wa kusubiri zaidi
umekwisha!

<span id="an_10:7">10:7</span> Lakini wakati ule malaika wa saba
atakapotoa sauti yake, wakati atakapopiga tarumbeta yake, Mungu
atakamilisha mpango wake wa siri kama alivyowatangazia watumishi wake
manabii."

<span id="an_10:8">10:8</span> Kisha ile sauti niliyokuwa nimeisikia
kutoka mbinguni pale awali ikasema nami tena: "Nenda ukakichukue kile
kitabu kilichofunguliwa, kilicho mkononi mwa malaika asimamaye juu ya
bahari na juu ya nchi kavu."

<span id="an_10:9">10:9</span> Basi, nikamwendea huyo malaika,
nikamwambia anipe hicho kitabu kidogo. Naye akaniambia, "Kichukue,
ukile; kinywani mwako kitakuwa kitamu kama asali, lakini tumboni
kitakuwa kichungu!"

<span id="an_10:10">10:10</span> Basi, nikakichukua kitabu hicho kidogo
kutoka mkononi mwa huyo malaika, nikakila; nacho kilikuwa kitamu
kinywani mwangu kama asali, lakini nilipokimeza kikawa kichungu tumboni
mwangu.

<span id="an_10:11">10:11</span> Kisha nikaambiwa, "Inakubidi tena
kutangaza ujumbe wa Mungu kuhusu watu wengi, mataifa, watu wa lugha
nyingi na wafalme!"

<span id="an_11:1">11:1</span> Kisha nikapewa mwanzi uliokuwa kama
kijiti cha kupimia, nikaambiwa, "Inuka, ukalipime Hekalu la Mungu,
madhabahu ya kufukizia ubani, na ukawahesabu watu wanaoabudu ndani ya
Hekalu.

<span id="an_11:2">11:2</span> Lakini uache ukumbi ulio nje ya Hekalu;
usiupime, maana huo umekabidhiwa watu wa mataifa mengine, ambao
wataukanyanga mji Mtakatifu kwa muda wa miezi arobaini na miwili.

<span id="an_11:3">11:3</span> Nami nitawatuma mashahidi wangu wawili
ili watangaze ujumbe wa Mungu kwa muda huo wa siku elfu moja mia mbili
na sitini wakiwa wamevaa mavazi ya magunia."

<span id="an_11:4">11:4</span> Hao mashahidi wawili ni miti miwili ya
Mizeituni na taa mbili zinazosimama mbele ya Bwana wa dunia.

<span id="an_11:5">11:5</span> Kama mtu akijaribu kuwadhuru, moto hutoka
kinywani mwao na kuwaangamiza adui zao; na kila mtu atakayejaribu
kuwadhuru atakufa namna hiyo.

<span id="an_11:6">11:6</span> Hao wanayo mamlaka ya kufunga anga, mvua
isinyeshe wakati wanapotangaza ujumbe wa Mungu. Tena wanayo mamlaka ya
kuzigeuza chemchemi zote za maji ziwe damu, na ya kusababisha maafa ya
kila namna duniani kila mara wapendavyo.

<span id="an_11:7">11:7</span> Lakini wakisha maliza kutangaza ujumbe
huo, mnyama atokaye shimoni kuzimu atapigana nao, atawashinda na kuwaua.

<span id="an_11:8">11:8</span> Maiti zao zitabaki katika barabara za mji
mkuu ambapo Bwana wao alisulubiwa; jina la kupanga la mji huo ni Sodoma
au Misri.

<span id="an_11:9">11:9</span> Watu wa kila kabila, lugha, taifa na
rangi wataziangalia maiti hizo kwa muda wa siku tatu na nusu, na
hawataruhusu zizikwe.

<span id="an_11:10">11:10</span> Watu waishio duniani watafurahia kifo
cha hao wawili. Watafanya sherehe na kupelekeana zawadi maana manabii
hawa wawili walikuwa wamewasumbua mno watu wa dunia.

<span id="an_11:11">11:11</span> Lakini baada ya zile siku tatu na nusu
pumzi ya uhai kutoka kwa Mungu iliwaingia, nao wakasimama; wote
waliowaona wakaingiwa na hofu kuu.

<span id="an_11:12">11:12</span> Kisha hao manabii wawili wakasikia
sauti kubwa kutoka mbinguni ikiwaambia, "Njoni hapa juu!" Nao wakapanda
juu mbinguni katika wingu, maadui wao wakiwa wanawatazama.

<span id="an_11:13">11:13</span> Wakati huohuo, kukatokea tetemeko kubwa
la ardhi, sehemu moja ya kumi ya ardhi ikaharibiwa. Watu elfu saba
wakauawa kwa tetemeko hilo la ardhi. Watu waliosalia wakaogopa sana,
wakamtukuza Mungu wa mbinguni.

<span id="an_11:14">11:14</span> Maafa ya pili yamepita; lakini tazama!
Maafa ya tatu yanafuata hima.

<span id="an_11:15">11:15</span> Kisha malaika wa saba akapiga tarumbeta
yake. Na sauti kuu zikasikika mbinguni zikisema, "Sasa utawala juu ya
ulimwengu ni wa Bwana wetu na Kristo wake. Naye atatawala milele na
milele!"

<span id="an_11:16">11:16</span> Kisha wale wazee ishirini na wanne
walioketi mbele ya Mungu katika viti vyao vya enzi, wakaanguka
kifudifudi, wakamwabudu Mungu,

<span id="an_11:17">11:17</span> wakisema: "Bwana Mungu Mwenye uwezo,
uliyeko na uliyekuwako! Tunakushukuru, maana umetumia nguvu yako kuu
ukaanza kutawala!

<span id="an_11:18">11:18</span> Watu wa mataifa waliwaka hasira, maana
wakati wa ghadhabu yako umefika, wakati wa kuwahukumu wafu. Ndio wakati
wa kuwatuza watumishi wako manabii, watu wako na wote wanaolitukuza jina
lako, wakubwa kwa wadogo. Ni wakati wa kuwaangamiza wale wanaoangamiza
dunia."

<span id="an_11:19">11:19</span> Hekalu la Mungu mbinguni likafunguliwa,
na Sanduku la Agano lake likaonekana Hekaluni mwake. Kisha kukatokea
umeme, sauti, ngurumo, tetemeko la ardhi, na mvua kubwa ya mawe.

<span id="an_12:1">12:1</span> Kisha ishara kubwa ikaonekana mbinguni.
Palikuwa hapo mwanamke aliyevikwa jua, na mwezi chini ya miguu yake, na
taji ya nyota kumi na mbili juu ya kichwa chake!

<span id="an_12:2">12:2</span> Alikuwa mja mzito, na akapaaza sauti kwa
maumivu na uchungu wa kujifungua mtoto.

<span id="an_12:3">12:3</span> Ishara nyingine ikatokea mbinguni: joka
kubwa jekundu na lenye pembe kumi na vichwa saba; na kila kichwa
kilikuwa na taji.

<span id="an_12:4">12:4</span> Joka hilo liliburuta kwa mkia wake
theluthi moja ya nyota za anga na kuzitupa duniani. Nalo lilisimama
mbele ya huyo mama aliyekuwa karibu kujifungua mtoto, tayari kabisa
kummeza mtoto, mara tu atakapozaliwa.

<span id="an_12:5">12:5</span> Kisha mama huyo akajifungua mtoto wa
kiume, ambaye atayatawala mataifa yote kwa fimbo ya chuma. Lakini mtoto
akanyakuliwa na kupelekwa kwa Mungu na kwenye kiti chake cha enzi.

<span id="an_12:6">12:6</span> Huyo mama akakimbilia jangwani, ambako
Mungu alikuwa amemtayarishia mahali pa usalama ambapo angehifadhiwa kwa
muda wa siku elfu moja mia mbili na sitini.

<span id="an_12:7">12:7</span> Kisha kukazuka vita mbinguni: Mikaeli na
malaika wake walipigana na hilo joka, nalo likawashambulia pamoja na
malaika wake.

<span id="an_12:8">12:8</span> Lakini joka hilo halikuweza kuwashinda,
na hatimaye hapakuwa tena na nafasi mbinguni kwa ajili yake na malaika
wake.

<span id="an_12:9">12:9</span> Basi, joka hilo kuu likatupwa nje. Joka
hilo ndiye yule nyoka wa kale ambaye huitwa pia Ibilisi au Shetani.
Ndiye anayeudanganya ulimwengu wote. Naam, alitupwa duniani, na malaika
wake wote pamoja naye.

<span id="an_12:10">12:10</span> Kisha nikasikia sauti kubwa kutoka
mbinguni ikisema: "Sasa ukombozi utokao kwa Mungu umefika! Nguvu na
Utawala wa Mungu wetu umedhihirika. Na Kristo wake ameonyesha mamlaka
yake! Maana yule mdhalimu wa ndugu zetu, aliyesimama mbele ya Mungu
akiwashtaki usiku na mchana, sasa ametupwa nje.

<span id="an_12:11">12:11</span> Ndugu zetu wameshinda kwa damu ya
Mwanakondoo na kwa nguvu ya ukweli walioutangaza; maana hawakuyathamini
maisha yao kuwa kitu sana, wakawa tayari kufa.

<span id="an_12:12">12:12</span> Kwa sababu hiyo, furahini enyi mbingu
na vyote vilivyomo ndani yenu. Lakini, ole wenu nchi na bahari, maana
Ibilisi amewajieni akiwa na ghadhabu kuu, kwa sababu anajua kwamba siku
zake zilizobakia ni chache."

<span id="an_12:13">12:13</span> Joka lilipotambua kwamba limetupwa
chini duniani, likaanza kumwinda yule mama aliyekuwa amejifungua mtoto
wa kiume.

<span id="an_12:14">12:14</span> Lakini mama huyo akapewa mabawa mawili
ya tai apate kuruka mbali sana na hilo joka, mpaka mahali, pake jangwani
ambapo angehifadhiwa salama kwa muda wa miaka mitatu na nusu.

<span id="an_12:15">12:15</span> Basi, joka likatapika maji mengi kama
mto, yakamfuata huyo mama nyuma ili yamchukue.

<span id="an_12:16">12:16</span> Lakini nchi ikamsaidia huyo mama:
ikajifunua kama mdomo na kuyameza maji hayo yaliyotoka kinywani mwa hilo
joka.

<span id="an_12:17">12:17</span> Basi, joka hilo likamkasirikia huyo
mama, likajiondokea, likaenda kupigana na wazawa wengine wa huyo mama,
yaani wote wanaotii amri za Mungu na kuuzingatia ukweli wa Yesu.

<span id="an_13:1">13:1</span> (G12-18) Na likajisimamia ukingoni mwa
bahari. (G13-1) Kisha nikaona mnyama mmoja akitoka baharini. Alikuwa na
vichwa saba na pembe kumi, na kila pembe ilikuwa na taji. Jina la kashfa
lilikuwa limeandikwa juu ya vichwa hivyo.

<span id="an_13:2">13:2</span> Mnyama huyo niliyemwona alikuwa kama
chui; miguu yake ilikuwa kama ya dubu, na kinywa chake kama cha simba.
Lile joka likampa huyo mnyama nguvu yake, kiti chake cha enzi na uwezo
mkuu.

<span id="an_13:3">13:3</span> Kichwa kimojawapo cha huyo mnyama
kilionekana kama kilikwisha jeruhiwa vibaya sana, lakini jeraha hilo
lilikuwa limepona. Dunia nzima ilishangazwa na huyo mnyama na kumfuata.

<span id="an_13:4">13:4</span> Watu wote wakaliabudu lile joka kwa
sababu lilimpa huyo mnyama uwezo wake. Wakamwabudu pia huyo mnyama
wakisema, "Nani aliye kama huyu mnyama? Ni nani awezaye kupigana naye?"

<span id="an_13:5">13:5</span> Kisha huyo mnyama akaruhusiwa kusema
maneno ya kujigamba na kumkufuru Mungu; akaruhusiwa kuwa na mamlaka kwa
muda wa miezi arobaini na miwili.

<span id="an_13:6">13:6</span> Basi, akaanza kumtukana Mungu, kulitukana
jina lake, makao yake, na wote wakaao mbinguni.

<span id="an_13:7">13:7</span> Aliruhusiwa kuwapiga vita na kuwashinda
watu wa Mungu. Alipewa mamlaka juu ya watu wa kila kabila, ukoo, lugha
na taifa.

<span id="an_13:8">13:8</span> Wote waishio duniani watamwabudu
isipokuwa tu wale ambao majina yao yameandikwa tangu mwanzo wa ulimwengu
katika kitabu cha uzima cha Mwanakondoo aliyechinjwa.

<span id="an_13:9">13:9</span> "Aliye na masikio, na asikie!

<span id="an_13:10">13:10</span> Waliokusudiwa kuchukuliwa mateka lazima
watatekwa; waliokusudiwa kuuawa kwa upanga lazima watauawa kwa upanga.
Kutokana na hayo ni lazima watu wa Mungu wawe na uvumilivu na imani."

<span id="an_13:11">13:11</span> Kisha nikamwona mnyama mwingine anatoka
ardhini. Alikuwa na pembe mbili kama pembe za kondoo, na aliongea kama
joka.

<span id="an_13:12">13:12</span> Alikuwa na mamlaka kamili kutoka kwa
yule mnyama wa kwanza, na akautumia uwezo huo mbele ya huyo mnyama.
Akailazimisha dunia yote na wote waliomo humo kumwabudu huyo mnyama wa
kwanza ambaye alikuwa na jeraha la kifo lililokuwa limepona.

<span id="an_13:13">13:13</span> Basi, huyu mnyama wa pili akafanya
miujiza mikubwa hata akasababisha moto kutoka mbinguni ushuke duniani
mbele ya watu.

<span id="an_13:14">13:14</span> Aliwapotosha wakazi wa dunia kwa
miujiza hiyo aliyojaliwa kutenda mbele ya mnyama wa kwanza. Aliwaambia
wakazi wa dunia watengeneze sanamu kwa heshima ya yule mnyama aliyekuwa
amejeruhiwa kwa upanga lakini akaishi tena.

<span id="an_13:15">13:15</span> Kisha alijaliwa kuipulizia uhai hiyo
sanamu ya yule mnyama wa kwanza, hata ikaweza kuongea na kuwaua watu
wote ambao hawakuiabudu.

<span id="an_13:16">13:16</span> Aliwalazimisha wote, wadogo na wakubwa,
matajiri na maskini, watu huru na watumwa, watiwe alama juu ya mikono
yao ya kulia au juu ya paji za nyuso zao.

<span id="an_13:17">13:17</span> Akapiga marufuku mtu yeyote kununua au
kuuza kitu isipokuwa tu mtu aliyetiwa alama hiyo, yaani jina la yule
mnyama au tarakimu ya jina hilo.

<span id="an_13:18">13:18</span> Hapa ni lazima kutumia ujasiri! Mwenye
akili anaweza kufafanua maana ya tarakimu ya mnyama huyo, maana ni
tarakimu yenye maana ya mtu fulani. Tarakimu hiyo ni mia sita sitini na
sita.

<span id="an_14:1">14:1</span> Kisha nikaona mlima Sioni, na Mwanakondoo
amesimama juu yake; pamoja naye walikuwa watu mia moja arobaini na nne
elfu ambao juu ya paji za nyuso zao walikuwa wameandikwa jina la
Mwanakondoo na jina la Baba yake.

<span id="an_14:2">14:2</span> Basi, nikasikia sauti kutoka mbinguni,
sauti iliyokuwa kama sauti ya maji mengi na kama sauti ya ngurumo kubwa.
Sauti niliyosikia ilikuwa kama sauti ya wachezaji muziki wakipiga vinubi
vyao.

<span id="an_14:3">14:3</span> Walikuwa wanaimba wimbo mpya mbele ya
kiti cha enzi na mbele ya wale viumbe hai wanne na wale wazee. Hakuna
mtu aliyeweza kujifunza wimbo huo isipokuwa hao watu mia moja arobaini
na nne elfu waliokombolewa duniani.

<span id="an_14:4">14:4</span> Watu hao ndio wale waliojiweka safi kwa
kutoonana kimwili na wanawake, nao ni mabikira. Wao humfuata Mwanakondoo
kokote aendako. Wamekombolewa kutoka miongoni mwa binadamu wengine,
wakawa wa kwanza kutolewa kwa Mungu na kwa Mwanakondoo.

<span id="an_14:5">14:5</span> Hawakupata kamwe kuwa waongo; hawana
hatia yoyote.

<span id="an_14:6">14:6</span> Kisha nikamwona malaika mwingine anaruka
juu angani akiwa na Habari Njema ya milele ya Mungu, aitangaze kwa watu
wote waishio duniani, kwa mataifa yote, makabila yote, watu wa lugha
zote na rangi zote.

<span id="an_14:7">14:7</span> Akasema kwa sauti kubwa, "Mcheni Mungu na
kumtukuza! Maana saa imefika ya kutoa hukumu yake. Mwabuduni yeye
aliyeumba mbingu na nchi, bahari na chemchemi za maji."

<span id="an_14:8">14:8</span> Malaika wa pili alimfuata huyo wa kwanza
akisema, "Ameanguka! Naam, Babuloni mkuu ameanguka! Babuloni ambaye
aliwapa mataifa yote wainywe divai yake--divai kali ya uzinzi wake!"

<span id="an_14:9">14:9</span> Na malaika wa tatu aliwafuata hao wawili
akisema kwa sauti kubwa, "Yeyote anayemwabudu yule mnyama na sanamu yake
na kukubali kutiwa alama yake juu ya paji la uso wake au juu ya mkono
wake,

<span id="an_14:10">14:10</span> yeye mwenyewe atakunywa divai ya
ghadhabu ya Mungu, ambayo imemiminwa katika kikombe cha ghadhabu yake
bila kuchanganywa na maji. Mtu huyo atateseka ndani ya moto na kiberiti
mbele ya malaika watakatifu na mbele ya Mwanakondoo.

<span id="an_14:11">14:11</span> Moshi wa moto unaowatesa kupanda juu
milele na milele. Watu hao waliomwabudu huyo mnyama na sanamu yake, na
kutiwa alama ya jina lake, hawatakuwa na nafuu yoyote usiku na mchana."

<span id="an_14:12">14:12</span> Kutokana na hayo, ni lazima watu wa
Mungu, yaani watu wanaotii amri ya Mungu na kumwamini Yesu, wawe na
uvumilivu.

<span id="an_14:13">14:13</span> Kisha nikasikia sauti kutoka mbinguni
ikisema, "Andika! Heri watu ambao tangu sasa wanakufa wakiwa wameungana
na Bwana." Naye Roho asema, "Naam! Watapumzika kutoka taabu zao; maana
matunda ya jasho lao yatawafuata."

<span id="an_14:14">14:14</span> Kisha nikatazama, na kumbe palikuwapo
wingu jeupe hapo. Na juu ya wingu hilo kulikuwa na kiumbe kama mtu.
Alikuwa amevaa taji ya dhahabu kichwani, na kushika mundu mkononi mwake.

<span id="an_14:15">14:15</span> Kisha malaika mwingine akatoka
Hekaluni, na kwa sauti kubwa akamwambia yule aliyekuwa amekaa juu ya
wingu, "Tafadhali, tumia mundu wako ukavune mavuno, maana wakati wa
mavuno umefika; mavuno ya dunia yameiva."

<span id="an_14:16">14:16</span> Basi, yule aliyekuwa amekaa juu ya
wingu akautupa mundu wake duniani, na mavuno ya dunia yakavunwa.

<span id="an_14:17">14:17</span> Kisha malaika mwingine akatoka katika
Hekalu mbinguni akiwa na mundu wenye makali.

<span id="an_14:18">14:18</span> Kisha malaika mwingine msimamizi wa
moto, akatoka madhabahuni akamwambia kwa sauti kubwa yule malaika mwenye
mundu wenye makali, "Nawe tia huo mundu wako mkali, ukakate vichala vya
mizabibu ya dunia, maana zabibu zake zimeiva!"

<span id="an_14:19">14:19</span> Basi, malaika huyo akautupa mundu wake
duniani, akakata zabibu za dunia, akazitia ndani ya chombo kikubwa cha
kukamulia zabibu, chombo cha ghadhabu ya Mungu.

<span id="an_14:20">14:20</span> Zabibu zikakamuliwa ndani ya hilo
shinikizo lililoko nje ya mji, na damu ikatoka katika shinikizo hilo
mtiririko mrefu kiasi cha mita mia tatu na kina chake kiasi cha mita mia
mbili.

<span id="an_15:1">15:1</span> Kisha nikaona ishara nyingine mbinguni,
kubwa na ya kushangaza. Palikuwa hapo malaika saba wenye mabaa makubwa
saba ya mwisho. Kwa mabaa hayo makubwa saba, ghadhabu ya Mungu
imekamilishwa.

<span id="an_15:2">15:2</span> Kisha nikaona kitu kama bahari ya kioo,
imechanganywa na moto. Nikawaona pia wale watu waliomshinda yule mnyama
na sanamu yake na ambaye jina lake lilitajwa kwa ile tarakimu. Watu hao
walikuwa wamesimama kando ya hiyo bahari ya kioo, wakiwa na vinubi
walivyopewa na Mungu.

<span id="an_15:3">15:3</span> Walikuwa wakiimba wimbo wa Mose, mtumishi
wa Mungu, na wimbo wa Mwanakondoo: "Bwana Mungu Mwenye Uwezo, matendo
yako ni makuu mno! Ewe Mfalme wa mataifa, njia zako ni za haki na za
kweli!

<span id="an_15:4">15:4</span> Bwana, ni nani asiyekucha wewe? Nani
asiyelitukuza jina lako? Wewe peke yako ni Mtakatifu. Mataifa yote
yatakujia na kukuabudu maana matendo yako ya haki yameonekana na wote."

<span id="an_15:5">15:5</span> Baada ya hayo nikaona Hekalu
limefunguliwa mbinguni, na ndani yake hema ionyeshayo kuwapo kwa Mungu.

<span id="an_15:6">15:6</span> Basi, wale malaika saba wenye mabaa saba
wakatoka humo Hekaluni, wakiwa wamevaa nguo za kitani safi zenye
kung'aa, na kanda za dhahabu vifuani mwao.

<span id="an_15:7">15:7</span> Kisha, mmojawapo wa vile viumbe vinne
akawapa hao malaika saba mabakuli ya dhahabu yaliyojaa ghadhabu ya
Mungu, aishiye milele na milele.

<span id="an_15:8">15:8</span> Hekalu likajaa moshi uliosababishwa na
utukufu na nguvu ya Mungu, na hakuna mtu aliyeweza kuingia Hekaluni
mpaka mwisho wa mabaa makubwa saba ya wale malaika saba.

<span id="an_16:1">16:1</span> Kisha nikasikia sauti kubwa kutoka
Hekaluni ikiwaambia wale malaika saba, "Nendeni mkamwage mabakuli hayo
saba ya ghadhabu ya Mungu duniani."

<span id="an_16:2">16:2</span> Basi, malaika wa kwanza akaenda akamwaga
bakuli lake juu ya nchi. Mara madonda mabaya na ya kuumiza sana
yakawapata wote waliokuwa na alama ya yule mnyama, na wale walioiabudu
sanamu yake.

<span id="an_16:3">16:3</span> Kisha malaika wa pili akamwaga bakuli
lake baharini. Nayo bahari ikawa damu tupu kama damu ya mtu aliyekufa,
na viumbe vyote hai baharini vikafa.

<span id="an_16:4">16:4</span> Malaika wa tatu akamwaga bakuli lake
katika mito na chemchemi za maji, navyo vikageuka damu.

<span id="an_16:5">16:5</span> Nikamsikia malaika msimamizi wa maji
akisema, "Ewe mtakatifu, Uliyeko na uliyekuwako! Wewe ni mwenye haki
katika hukumu hii uliyotoa.

<span id="an_16:6">16:6</span> Maana waliimwaga damu ya watu wako na ya
manabii, nawe umewapa damu wainywe; wamestahili hivyo!"

<span id="an_16:7">16:7</span> Kisha nikasikia sauti madhabahuni
ikisema, "Naam, Bwana Mungu Mwenye Uwezo! Hukumu zako ni za kweli na
haki!"

<span id="an_16:8">16:8</span> Kisha malaika wa nne akamwaga bakuli lake
juu ya jua. Jua likapewa nguvu ya kuwachoma watu kwa moto wake.

<span id="an_16:9">16:9</span> Basi, watu wakaunguzwa vibaya sana;
wakamtukana Mungu aliye na uwezo juu ya mabaa hayo makubwa. Lakini
hawakuziacha dhambi zao na kumtukuza Mungu.

<span id="an_16:10">16:10</span> Kisha malaika wa tano akamwaga bakuli
lake juu ya makao makuu ya yule mnyama. Giza likauvamia utawala wake,
watu wakauma ndimi zao kwa sababu za maumivu,

<span id="an_16:11">16:11</span> wakamtukana Mungu wa mbinguni kwa
sababu ya maumivu yao na madonda yao. Lakini hawakuyaacha matendo yao
mabaya.

<span id="an_16:12">16:12</span> Kisha malaika wa sita akamwaga bakuli
lake juu ya mto mkubwa uitwao Eufrate. Maji yake yakakauka, na hivyo
njia ilitengenezwa kwa ajili ya wafalme wa mashariki.

<span id="an_16:13">16:13</span> Kisha nikaona pepo wabaya watatu walio
kama vyura, wakitoka kinywani mwa yule joka, kinywani mwa yule mnyama,
na kinywani mwa yule nabii wa uongo.

<span id="an_16:14">16:14</span> Hawa ndio roho za pepo wafanyao
miujiza. Ndio wanaokwenda kwa wafalme wa ulimwengu wote na kuwakusanya
pamoja kwa ajili ya vita kuu Siku ile ya Mungu Mwenye Uwezo.

<span id="an_16:15">16:15</span> "Sikiliza! Mimi naja kama mwizi! Heri
mtu akeshaye na kuvaa nguo zake ili asije akaenda uchi huko na huko
mbele ya watu."

<span id="an_16:16">16:16</span> Basi, roho hao wakawakusanya hao
wafalme mahali paitwapo kwa Kiebrania Harmagedoni.

<span id="an_16:17">16:17</span> Kisha malaika wa saba akamwaga bakuli
lake hewani. Sauti kubwa ikasikika kutoka kwenye kiti cha enzi,
Hekaluni, ikisema, "Mwisho umefika!"

<span id="an_16:18">16:18</span> Kukatokea umeme, kelele, ngurumo na
tetemeko kubwa la ardhi ambalo halijapata kutokea tangu Mungu
alipomuumba mtu.

<span id="an_16:19">16:19</span> Mji ule mkuu ukapasuliwa sehemu tatu,
nayo miji ya mataifa ikateketea. Babuloni, mji mkuu, haukusahauliwa na
Mungu. Aliunywesha kikombe cha divai ya ghadhabu yake kuu.

<span id="an_16:20">16:20</span> Visiwa vyote vikatoweka, nayo milima
haikuonekena tena.

<span id="an_16:21">16:21</span> Mvua ya mawe makubwa yenye uzito wa
kama kilo hamsini kila moja, ikawanyeshea watu. Nao wakamtukana Mungu
kwa sababu ya mapigo ya mvua hiyo ya mawe. Naam, pigo la mvua hiyo ya
mawe lilikuwa kubwa mno.

<span id="an_17:1">17:1</span> Mmoja wa wale malaika saba waliokuwa na
bakuli akaja, akaniambia, "Njoo, mimi nitakuonyesha adhabu aliyopewa
yule mzinzi mkuu, mji ule uliojengwa juu ya maji mengi.

<span id="an_17:2">17:2</span> Wafalme wa dunia wamefanya uzinzi pamoja
naye; na wakazi wa dunia wamelewa divai ya uzinzi wake."

<span id="an_17:3">17:3</span> Kisha, Roho akanikumba, akaniongoza mpaka
jangwani. Huko nikamwona mwanamke ameketi juu ya mnyama mwekundu. Mnyama
huyo alikuwa ameandikwa kila mahali majina ya makufuru; alikuwa na
vichwa saba na pembe kumi.

<span id="an_17:4">17:4</span> Mwanamke huyo alikuwa amevaa vazi la
rangi ya zambarau na nyekundu; alikuwa amejipamba kwa dhahabu, mawe ya
thamani na lulu. Mkononi mwake alishika kikombe cha dhahabu ambacho
kilikuwa kimejaa machukizo na mambo machafu yanayoonyesha uzinzi wake.

<span id="an_17:5">17:5</span> Alikuwa ameandikwa juu ya paji la uso
wake jina la fumbo "Babuloni mkuu, mama wa wazinzi na wa mambo yote ya
kuchukiza sana duniani."

<span id="an_17:6">17:6</span> Nikamwona huyo mwanamke amelewa damu ya
watu wa Mungu, na damu ya watu waliouawa kwa sababu ya kumtangaza Yesu.
Nilipomwona nilishangaa mno.

<span id="an_17:7">17:7</span> Lakini malaika akaniambia, "Kwa nini
unashangaa? Mimi nitakuambia maana iliyofichika ya mwanamke huyu na
mnyama huyo amchukuaye ambaye ana vichwa saba na pembe kumi.

<span id="an_17:8">17:8</span> Huyo mnyama uliyemwona alikuwa hai hapo
awali, lakini sasa amekufa. Hata hivyo, karibu sana atapanda kutoka
shimoni kuzimu, lakini ataangamizwa. Wanaoishi duniani watashangaa;
naam, watu wote ambao majina yao hayakupata kuandikwa katika kitabu cha
uzima tangu mwanzo wa ulimwengu, watashangaa kumwona huyo mnyama ambaye
hapo awali, aliishi, kisha akafa na sasa anatokea tena!

<span id="an_17:9">17:9</span> "Hapa panahitaji akili na hekima! Hivyo
vichwa saba ni vilima saba, na huyo mwanamke anaketi juu yake. Vichwa
hivyo pia ni wafalme saba.

<span id="an_17:10">17:10</span> Kati ya hao wafalme saba, watano
wamekwisha angamia, mmoja anatawala bado, na yule mwingine bado
hajafika; na atakapofika atabaki kwa muda mfupi.

<span id="an_17:11">17:11</span> Huyo mnyama ambaye alikuwa anaishi hapo
awali lakini sasa haishi tena ni mfalme wa nane, naye pia ni miongoni
mwa hao saba, na anakwenda zake kuharibiwa.

<span id="an_17:12">17:12</span> "Zile pembe kumi ulizoziona ni wafalme
ambao bado hawajaanza kutawala. Lakini watapewa mamlaka ya kutawala kwa
muda wa saa moja pamoja na yule mnyama.

<span id="an_17:13">17:13</span> Shabaha ya hawa kumi ni moja, na
watampa yule mnyama nguvu na mamlaka yao yote.

<span id="an_17:14">17:14</span> Watapigana na Mwanakondoo, lakini
Mwanakondoo pamoja na wale aliowaita na kuwachagua, ambao ni waaminifu,
atawashinda kwa sababu yeye ni Bwana wa mabwana na Mfalme wa wafalme."

<span id="an_17:15">17:15</span> Malaika akaniambia pia, "Yale maji
uliyoyaona pale alipokaa yule mzinzi, ni mataifa, watu wa kila rangi na
lugha.

<span id="an_17:16">17:16</span> Pembe zile kumi ulizoziona na yule
mnyama watamchukia huyo mzinzi. Watachukua kila kitu alicho nacho na
kumwacha uchi; watakula nyama yake na kumteketeza kwa moto.

<span id="an_17:17">17:17</span> Maana Mungu ametia mioyoni mwao nia ya
kutekeleza shabaha yake, yaani kwa kukubaliana wao kwa wao na kumpa huyo
mnyama mamlaka yao ya kutawala, mpaka hapo neno la Mungu litakapotimia.

<span id="an_17:18">17:18</span> "Na yule mwanamke uliyemwona ndio ule
mji mkuu unaowatawala wafalme wa dunia."

<span id="an_18:1">18:1</span> Baada ya hayo, nilimwona malaika mwingine
akishuka kutoka mbinguni. Alikuwa na uwezo mkuu, na dunia ikamulikwa na
mng'ao wake.

<span id="an_18:2">18:2</span> Basi, akapaaza sauti kwa nguvu akisema,
"Umeanguka; Babuloni mkuu umeanguka! Sasa umekuwa makao ya mashetani na
pepo wachafu; umekuwa makao ya ndege wachafu na wa kuchukiza mno.

<span id="an_18:3">18:3</span> Maana mataifa yote yalileweshwa kwa divai
kali ya uzinzi wake, nao wafalme wa dunia wamefanya uzinzi naye. Nao
wafanyabiashara wa dunia wametajirika kutokana na anasa zake zisizo na
kipimo."

<span id="an_18:4">18:4</span> Kisha nikasikia sauti nyingine kutoka
mbinguni ikisema, "Watu wangu, ondokeni kwake, ili msishirikiane naye
katika dhambi zake, msije mkaipata adhabu yake.

<span id="an_18:5">18:5</span> Kwa maana dhambi zake zimekuwa nyingi
mno, zimelundikana mpaka mbinguni, na Mungu ameyakumbuka maovu yake.

<span id="an_18:6">18:6</span> Mtendeeni kama alivyowatendea ninyi;
mlipeni mara mbili kwa yale aliyoyatenda. Jazeni kikombe chake kwa
kinywaji kikali mara mbili zaidi ya kile alichowapeni.

<span id="an_18:7">18:7</span> Mpeni mateso na uchungu kadiri ya
kujigamba kwake, na kuishi kwake kwa anasa. Maana anajisemea moyoni:
Ninaketi hapa; mimi ni malkia. Mimi si mjane, wala sitapatwa na uchungu!

<span id="an_18:8">18:8</span> Kwa sababu hiyo mabaa yake yatampata kwa
siku moja: ugonjwa, huzuni na njaa. Atachomwa moto, maana Bwana Mungu
mwenye kumhukumu ni Mwenye Uwezo."

<span id="an_18:9">18:9</span> Wafalme wa Dunia waliofanya uzinzi naye
na kuishi naye maisha ya anasa wataomboleza na kulia wakati watakapoona
moshi wa mji huo unaoteketea.

<span id="an_18:10">18:10</span> Wanasimama kwa mbali kwa sababu ya
kuogopa mateso yake, na kusema, "Ole! Ole kwako Babuloni, mji maarufu na
wenye nguvu! Kwa muda wa saa moja tu adhabu yako imekupata."

<span id="an_18:11">18:11</span> Wafanyabiashara wa dunia watalia na
kumfanyia matanga, maana hakuna mtu anayenunua tena bidhaa zao;

<span id="an_18:12">18:12</span> hakuna tena wa kununua dhahabu yao,
fedha, mawe ya thamani na lulu, kitani na nguo za rangi ya zambarau,
hariri na nguo nyekundu; vyombo vya kila aina ya miti ya pekee, vyombo
vya pembe za ndovu, vya miti ya thamani kubwa, vya shaba, chuma na
marmari;

<span id="an_18:13">18:13</span> mdalasini, viungo, ubani, manemane,
udi, divai, mafuta, unga na ngano, ng'ombe na kondoo, farasi na magari
ya kukokotwa, watumwa wao na hata maisha ya watu.

<span id="an_18:14">18:14</span> Wafanyabiashara wanamwambia: "Faida
yote uliyotazamia imetoweka, na utajiri na fahari vimekuponyoka;
hutaweza kuvipata tena!"

<span id="an_18:15">18:15</span> Wafanya biashara waliotajirika kutokana
na mji huo, watasimama mbali kwa sababu ya hofu ya mateso yake,
watalalamika na kuomboleza,

<span id="an_18:16">18:16</span> wakisema, "Ole! Ole kwa mji huu mkuu.
Ulizoea kuvalia nguo za kitani, za rangi ya zambarau na nyekundu, na
kujipamba kwa dhahabu, mawe ya thamani na lulu!

<span id="an_18:17">18:17</span> Kwa saa moja tu utajiri wako
umetoweka!" Halafu manahodha wote na wasafiri wao, wanamaji na wote
wanaofanya kazi baharini, walisimama kwa mbali,

<span id="an_18:18">18:18</span> na walipouona moshi wa moto ule
uliouteketeza, wakalia kwa sauti: "Hakujapata kuwako mji kama mji huu
mkuu!"

<span id="an_18:19">18:19</span> Wakajimwagia vumbi juu ya vichwa vyao
wakilia kwa sauti na kuomboleza: "Ole! Ole kwako mji mkuu! Ni mji ambamo
wote wenye meli zisafirizo baharini walitajirika kutokana na utajiri
wake. Kwa muda wa saa moja tu umepoteza kila kitu!"

<span id="an_18:20">18:20</span> Furahi ee mbingu, kwa sababu ya
uharibifu wake. Furahini watu wa Mungu, mitume na manabii! Kwa maana
Mungu ameuhukumu kwa sababu ya mambo uliyowatenda ninyi!

<span id="an_18:21">18:21</span> Kisha malaika mmoja mwenye nguvu sana
akainua jiwe mfano wa jiwe kubwa la kusagia, akalitupa baharini akisema,
"Ndivyo, Babuloni atakavyotupwa na kupotea kabisa.

<span id="an_18:22">18:22</span> Sauti za vinubi za muziki, sauti za
wapiga filimbi na tarumbeta hazitasikika tena ndani yako. Hakuna fundi
wa namna yoyote ile atakayepatikana tena ndani yako; wala sauti ya jiwe
la kusagia haitasikika tena ndani yako.

<span id="an_18:23">18:23</span> Mwanga wa taa hautaonekana tena ndani
yako; sauti za bwana arusi na bibi arusi hazitasikika tena ndani yako.
Wafanyabiashara wako walikuwa wakuu duniani, na kwa uchawi wako mataifa
yote yalipotoshwa!"

<span id="an_18:24">18:24</span> Mji huo uliadhibiwa kwani humo
mlipatikana damu ya manabii, damu ya watu wa Mungu na damu ya watu wote
waliouawa duniani.

<span id="an_19:1">19:1</span> Baada ya hayo nikasikia kitu kama sauti
kubwa ya umati wa watu wengi mbinguni ikisema, "Haleluya! Ukombozi,
utukufu na nguvu ni mali yake Mungu wetu!

<span id="an_19:2">19:2</span> Maana hukumu yake ni ya kweli na ya haki.
Amemhukumu yule mzinzi mkuu ambaye alikuwa ameipotosha dunia kwa uzinzi
wake. Amemwadhibu kwa sababu ya kumwaga damu ya watumishi wake!"

<span id="an_19:3">19:3</span> Wakasema, "Asifiwe Mungu! Moshi wa moto
unaoteketeza mji huo utapanda juu milele na milele!"

<span id="an_19:4">19:4</span> Na wale wazee ishirini na wanne, na vile
viumbe hai vinne, wakajitupa chini, wakamwabudu Mungu aliyeketi juu ya
kiti cha enzi wakisema, "Amina! Asifiwe Mungu!"

<span id="an_19:5">19:5</span> Kisha kukatokea sauti kwenye kiti cha
enzi: "Msifuni Mungu enyi watumishi wake wote, nyote mnaomcha, wadogo
kwa wakubwa."

<span id="an_19:6">19:6</span> Kisha nikasikia kitu kama sauti ya umati
mkubwa wa watu na sauti ya maji mengi na ya ngurumo kubwa, ikisema,
"Haleluya! Maana Bwana Mungu wetu Mwenye Uwezo ni Mfalme!

<span id="an_19:7">19:7</span> Tufurahi na kushangilia; tumtukuze, kwani
wakati wa arusi ya Mwanakondoo umefika, na bibi arusi yuko tayari.

<span id="an_19:8">19:8</span> Amepewa uwezo wa kujivalia nguo ya kitani
safi, iliyotakata na yenye kung'aa!" (Nguo hiyo ya kitani safi ni
matendo mema ya watu wa Mungu.)

<span id="an_19:9">19:9</span> Kisha malaika akaniambia, "Andika haya:
Heri wale walioalikwa kwenye karamu ya arusi ya Mwanakondoo!" Tena
akaniambia, "Hayo ni maneno ya kweli ya Mungu."

<span id="an_19:10">19:10</span> Basi, mimi nikaanguka kifudifudi mbele
ya miguu yake nikataka kumwabudu. Lakini yeye akaniambia, "Acha! Mimi ni
mtumishi tu kama wewe na ndugu zako; sote tunauzingatia ukweli ule
alioufunua Yesu. Mwabudu Mungu! Maana ukweli alioufunua Yesu ndio
unaowaangazia manabii."

<span id="an_19:11">19:11</span> Kisha nikaona mbingu zimefunguliwa; na
huko alikuwako farasi mmoja mweupe, na mpanda farasi wake aliitwa
"Mwaminifu" na "Kweli". Huyo huhukumu na kupigana kwa ajili ya haki.

<span id="an_19:12">19:12</span> Macho yake ni kama mwali wa moto, na
alikuwa amevaa taji nyingi kichwani. Alikuwa ameandikwa jina ambalo
hakuna mtu alijuaye isipokuwa tu yeye mwenyewe.

<span id="an_19:13">19:13</span> Alikuwa amevaa vazi lililokuwa
limelowekwa katika damu. Na jina lake huyo ni "Neno la Mungu."

<span id="an_19:14">19:14</span> Majeshi ya mbinguni yalimfuata yakiwa
yamepanda farasi weupe na walikuwa wamevaa mavazi ya kitani, meupe na
safi.

<span id="an_19:15">19:15</span> Upanga mkali hutoka kinywani mwake, na
kwa upanga huo atawashinda mataifa. Yeye ndiye atakayetawala kwa fimbo
ya chuma na kuikamua divai katika chombo cha kukamulia zabibu za
ghadhabu kuu ya Mungu Mwenye Uwezo.

<span id="an_19:16">19:16</span> Juu ya vazi lake, na juu ya mguu wake,
alikuwa ameandikwa jina: "Mfalme wa wafalme na Bwana wa mabwana."

<span id="an_19:17">19:17</span> Kisha nikamwona malaika mmoja amesimama
katika jua. Akapaaza sauti na kuwaambia ndege wote waliokuwa wanaruka
juu angani, "Njoni! Kusanyikeni pamoja kwa karamu kuu ya Mungu.

<span id="an_19:18">19:18</span> Njoni mkaitafune miili ya wafalme, ya
majemadari, ya watu wenye nguvu, ya farasi na wapanda farasi wao; njoni
mkaitafune miili ya watu wote: walio huru na watumwa, wadogo na
wakubwa."

<span id="an_19:19">19:19</span> Kisha nikaona yule mnyama pamoja na
mfalme wa dunia na askari wao wamekusanyika pamoja kusudi wapigane na
yule aliyekuwa ameketi juu ya farasi, pamoja na jeshi lake.

<span id="an_19:20">19:20</span> Lakini huyo mnyama akachukuliwa mateka,
pamoja na nabii wa uongo aliyekuwa akifanya miujiza mbele yake. (Kwa
miujiza hiyo, alikuwa amewapotosha wale waliokuwa na chapa ya huyo
mnyama, na ambao walikuwa wameiabudu sanamu yake.) Huyo mnyama pamoja na
huyo nabii walitupwa wote wawili, wakiwa wazimawazima, ndani ya ziwa
linalowaka moto wa kiberiti.

<span id="an_19:21">19:21</span> Majeshi yao yaliuawa kwa upanga
uliotoka kinywani mwa yule anayepanda farasi. Ndege wote wakajishibisha
kwa nyama zao.

<span id="an_20:1">20:1</span> Kisha nikamwona malaika mmoja anashuka
kutoka mbinguni akiwa na ufunguo wa kuzimu na mnyororo mkubwa mkononi
mwake.

<span id="an_20:2">20:2</span> Akalikamata lile joka--nyoka wa kale,
yaani Ibilisi au Shetani--akalifunga kwa muda wa miaka elfu moja.

<span id="an_20:3">20:3</span> Malaika akalitupa Kuzimu, akaufunga
mlango wa kuingilia huko na kuutia mhuri ili lisiweze tena kuyapotosha
mataifa mpaka hapo miaka elfu moja itakapotimia. Lakini baada ya miaka
hiyo ni lazima lifunguliwe tena, lakini kwa muda mfupi tu.

<span id="an_20:4">20:4</span> Kisha nikaona viti vya enzi na watu
walioketi juu yake; watu hao walipewa mamlaka ya hukumu. Niliona pia
roho za wale waliokuwa wamenyongwa kwa sababu ya kumtangaza Yesu na kwa
sababu ya neno la Mungu. Hawa hawakumwabudu yule mnyama na sanamu yake,
wala hawakupigwa alama yake juu ya paji za nyuso zao, au juu ya mikono
yao. Walipata tena uhai, wakatawala pamoja na Kristo kwa muda wa miaka
elfu moja.

<span id="an_20:5">20:5</span> (Wale wengine waliokufa hawakupata uhai
mpaka miaka elfu moja itimie.) Huu ndio ufufuo wa kwanza.

<span id="an_20:6">20:6</span> Wameneemeka sana, tena heri yao wote
wanaoshiriki ufufuo huu wa kwanza. Kifo cha pili hakitakuwa na nguvu juu
yao; watakuwa makuhani wa Mungu na wa Kristo, na watatawala pamoja naye
kwa miaka elfu moja.

<span id="an_20:7">20:7</span> Wakati miaka elfu mia moja itakapotimia,
Shetani atafunguliwa kutoka gerezani mwake.

<span id="an_20:8">20:8</span> Basi, atatoka nje, ataanza kuyapotosha
mataifa yote yaliyotawanyika kila mahali duniani, yaani Gogu na Magogu.
Shetani atawakusanya pamoja kwa ajili ya vita; nao watakuwa wengi kama
mchanga wa pwani.

<span id="an_20:9">20:9</span> Walitawanyika katika nchi yote,
wakaizunguka kambi ya watu wa Mungu na mji wa Mungu aupendao. Lakini
moto ulishuka kutoka mbinguni, ukawaangamiza.

<span id="an_20:10">20:10</span> Ibilisi, aliyekuwa anawapotosha,
akatupwa ndani ya ziwa linalowaka moto wa kiberiti, walimo yule mnyama
na yule nabii wa uongo, nao watateswa mchana na usiku, milele na milele.

<span id="an_20:11">20:11</span> Kisha nikaona kiti cha enzi kikubwa
cheupe, na yule aketiye juu yake. Dunia na mbingu vikatoweka mbele ya
macho yake, na havikuonekana tena.

<span id="an_20:12">20:12</span> Kisha nikawaona watu wakubwa na wadogo,
wamesimama mbele ya kiti cha enzi, na vitabu vikafunguliwa. Halafu
kitabu kingine, yaani kitabu cha uzima, kikafunguliwa pia. Wafu
wakahukumiwa kadiri ya matendo yao, kama ilivyoandikwa ndani ya vitabu
hivyo.

<span id="an_20:13">20:13</span> Bahari ikawatoa nje wafu waliokuwa
ndani yake; kifo na kuzimu vikawatoa nje wafu waliokuwa ndani yao. Kila
mmoja akahukumiwa kufuatana na matendo yake.

<span id="an_20:14">20:14</span> Kisha kifo na kuzimu vikatupwa ndani ya
ziwa la moto. Ziwa hili la moto ndicho kifo cha pili.

<span id="an_20:15">20:15</span> Mtu yeyote ambaye jina lake
halikupatikana limeandikwa katika kitabu cha uzima, alitupwa katika ziwa
la moto.

<span id="an_21:1">21:1</span> Kisha nikaona mbingu mpya na dunia mpya.
Mbingu ile ya kwanza na dunia ile ya kwanza vilikuwa vimetoweka, nayo
bahari pia haikuweko tena.

<span id="an_21:2">21:2</span> Nikaona mji mtakatifu, Yerusalemu mpya,
ukishuka kutoka kwa Mungu mbinguni. Ulikuwa umetayarishwa vizuri kama
bibi arusi aliyepambwa tayari kukutana na mumewe.

<span id="an_21:3">21:3</span> Kisha nikasikia sauti kubwa kutoka katika
kiti cha enzi ikisema, "Tazama! Mungu amefanya makao yake kati ya watu.
Atakaa kati yao, nao watakuwa watu wake, naye atakuwa Mungu wao.

<span id="an_21:4">21:4</span> Yeye atayafuta machozi yao yote; maana
hakutakuwako tena na kifo, wala uchungu, wala kilio, wala maumivu; maana
ile hali ya kale imepita!"

<span id="an_21:5">21:5</span> Kisha yule aliyeketi juu ya kiti cha enzi
akasema, "Tazama, nafanya yote mapya." Tena akaniambia, "Andika hili,
maana maneno haya ni ya kuaminika na ya kweli!"

<span id="an_21:6">21:6</span> Kisha akaniambia, "Yametimia! Mimi ni
Alfa na Omega, Mwanzo na Mwisho. Aliye na kiu nitampa kinywaji cha bure
kutoka katika chemchemi ya maji ya uzima.

<span id="an_21:7">21:7</span> Yeyote atakayeshinda atapokea hiki, nami
nitakuwa Mungu wake, naye atakuwa mwanangu.

<span id="an_21:8">21:8</span> Lakini watu waoga, wasioamini, wapotovu,
wauaji, wazinzi, wachawi, waabudu sanamu, na waongo wote, mahali pao
patakuwa ndani ya lile ziwa linalowaka moto na kiberiti; hicho ndicho
kifo cha pili."

<span id="an_21:9">21:9</span> Kisha mmoja wa wale malaika saba
waliokuwa na yale mabakuli saba yaliyokuwa yamejaa mabaa saba ya mwisho,
akaja na kuniambia, "Njoo! Mimi nitakuonyesha bibi arusi, mkewe
Mwanakondoo!"

<span id="an_21:10">21:10</span> Basi, Roho akanikumba, naye malaika
akanipeleka juu ya mlima mrefu sana. Akanionyesha mji mtakatifu,
ukishuka kutoka kwa Mungu mbinguni,

<span id="an_21:11">21:11</span> uking'aa kwa utukufu wa Mungu. Mwangaza
wake ulikuwa kama wa jiwe la thamani kubwa kama yaspi, angavu kama kioo.

<span id="an_21:12">21:12</span> Ulikuwa na ukuta mrefu na mkubwa, wenye
milango kumi na miwili, na malaika wanangojea kumi na wawili. Majina ya
wangoja milango kumi na mawili ya Israeli yalikuwa yameandikwa juu ya
milango hiyo.

<span id="an_21:13">21:13</span> Kila upande ulikuwa na milango mitatu:
upande wa mashariki, milango mitatu, kaskazini milango mitatu, kusini
milango mitatu na magharibi milango mitatu.

<span id="an_21:14">21:14</span> Kuta za mji huo zilikuwa zimejengwa juu
ya mawe ya msingi kumi na mawili, na juu ya mawe hayo yalikuwa
yameandikwa majina na mitume kumi na wawili wa Mwanakondoo.

<span id="an_21:15">21:15</span> Basi, yule malaika aliyekuwa anasema
nami alikuwa na kijiti cha dhahabu cha kupimia, kwa ajili ya kuupima huo
mji, milango yake na kuta zake.

<span id="an_21:16">21:16</span> Mji wenyewe ulikuwa wa mraba, upana na
urefu wake sawa. Basi, malaika akaupima mji huo kwa kijiti chake:
ulikuwa na urefu, upana na urefu wa kwenda juu, kama kilomita elfu mbili
na mia nne.

<span id="an_21:17">21:17</span> Kisha akaupima ukuta wake pia; nao
ulikuwa mita sitini kwa kipimo cha macho cha kibinadamu ambacho malaika
alitumia.

<span id="an_21:18">21:18</span> Ukuta huo ulikuwa umejengwa kwa mawe
mekundu ya thamani, na mji wenyewe ulikuwa umejengwa kwa dhahabu safi,
angavu kama kioo.

<span id="an_21:19">21:19</span> Mawe ya msingi wa ukuta huo yalikuwa
yamepambwa kwa kila aina ya mawe ya thamani. Jiwe la kwanza la msingi
lilikuwa jiwe la thamani jekundu, la pili yakuti samawati, la tatu
kalkedoni, la nne zamaradi,

<span id="an_21:20">21:20</span> la tano sardoniki, la sita akiki, la
saba krisolito, la nane zabarijadi, la tisa topazi, la kumi krisopraso,
la kumi na moja yasinto, na la kumi na mbili amethisto.

<span id="an_21:21">21:21</span> Na ile milango kumi na miwili ilikuwa
lulu kumi na mbili; kila mlango ulikuwa umetengenezwa kwa lulu moja.
Barabara kuu ya mji ilikuwa imetengenezwa kwa dhahabu safi, angavu kama
kioo.

<span id="an_21:22">21:22</span> Sikuona hekalu katika mji huo, maana
Bwana Mungu Mwenye Uwezo na yule Mwanakondoo ndio Hekalu lake.

<span id="an_21:23">21:23</span> Mji huo hauhitaji jua wala mwezi
kuangazia, maana utukufu wa Mungu huuangazia, na taa yake ni yule
Mwanakondoo.

<span id="an_21:24">21:24</span> Watu wa mataifa watatembea katika
mwanga wake, na wafalme wa dunia watauletea utajiri wao.

<span id="an_21:25">21:25</span> Milango ya mji huo itakuwa wazi mchana
wote; maana hakutakuwa na usiku humo.

<span id="an_21:26">21:26</span> Fahari na utajiri wa watu wa mataifa
utaletwa humo ndani.

<span id="an_21:27">21:27</span> Lakini hakuna chochote kilicho najisi
kitakachoingia humo; wala mtu yeyote atendaye mambo ya kuchukiza au ya
uongo hataingia humo. Ni wale tu walioandikwa katika kitabu cha uzima
cha Mwanakondoo ndio watakaoingia ndani.

<span id="an_22:1">22:1</span> Kisha malaika akanionyesha mto wa maji ya
uzima maangavu kama kioo yakitoka kwenye kiti cha enzi cha Mungu na
Mwanakondoo.

<span id="an_22:2">22:2</span> Mto huo ulitiririka kupitia katikati ya
barabara kuu ya mji. Kandokando ya mto huo kulikuwa na mti wa uzima
unaozaa matunda mara kumi na mbili kwa mwaka, yaani kila mwezi; na
majani yake ni dawa ya kuwaponya watu wa mataifa.

<span id="an_22:3">22:3</span> Hapana kitu chochote kilicholaaniwa
kitakachokuwa katika mji huo. Kiti cha enzi cha Mungu na cha Mwanakondoo
kitakuwa katika mji huo, na watumishi wake watamwabudu.

<span id="an_22:4">22:4</span> Watauona uso wake, na jina lake
litaandikwa juu ya paji za nyuso zao.

<span id="an_22:5">22:5</span> Usiku hautakuwako tena, wala hawatahitaji
mwanga wa taa au wa jua, maana Bwana Mungu atawaangazia, nao watatawala
milele na milele.

<span id="an_22:6">22:6</span> Kisha malaika akaniambia, "Maneno haya ni
ya kweli na ya kuaminika. Bwana Mungu ambaye huwapa manabii Roho wake,
alimtuma malaika wake awaonyeshe watumishi wake mambo ambayo lazima
yatukie punde.

<span id="an_22:7">22:7</span> "Sikiliza! Naja upesi. Heri yake
anayeyazingatia maneno ya unabii yaliyo katika kitabu hiki."

<span id="an_22:8">22:8</span> Mimi Yohane, niliyaona na kusikia mambo
haya. Nilipokwisha sikia na kuona nikajitupa chini mbele ya miguu ya
huyo malaika aliyenionyesha mambo hayo, nikataka kumwabudu.

<span id="an_22:9">22:9</span> Lakini yeye akaniambia, "Acha! Mimi ni
mtumishi tu kama wewe na ndugu zako manabii na wote wanaoyatii maagizo
yaliyomo katika kitabu hiki. Mwabudu Mungu!"

<span id="an_22:10">22:10</span> Tena akaniambia, "Usiyafiche kama siri
maneno ya unabii yaliyomo katika kitabu hiki, maana wakati wa kutimizwa
kwake umekaribia.

<span id="an_22:11">22:11</span> Kwa sasa anayetenda mabaya na aendelee
kutenda mabaya, na aliye mchafu aendelee kuwa mchafu. Mwenye kutenda
mema na azidi kutenda mema, na aliye mtakatifu na azidi kuwa mtakatifu."

<span id="an_22:12">22:12</span> "Sikiliza!" Asema Yesu, "Naja upesi,
pamoja na tuzo nitakalompa kila mmoja kufuatana na matendo yake.

<span id="an_22:13">22:13</span> Mimi ni Alfa na Omega, Mwanzo na
Mwisho, wa kwanza na wa mwisho."

<span id="an_22:14">22:14</span> Heri yao wale wanaoosha mavazi yao,
kwani watakuwa na haki ya kula tunda la mti wa uzima, na haki ya kuingia
mjini kwa kupitia milango yake.

<span id="an_22:15">22:15</span> Lakini mbwa, wachawi, wazinzi, wauaji,
waabudu sanamu na wote wanaopenda kusema uongo, watakaa nje ya mji.

<span id="an_22:16">22:16</span> "Mimi, Yesu, nimemtuma malaika wangu
awathibitishieni mambo haya katika makanisa. Mimi ni mzawa wa ukoo wa
Daudi. Mimi ni nyota angavu ya asubuhi!"

<span id="an_22:17">22:17</span> Roho na Bibiarusi waseme, "Njoo!" Kila
mtu asikiaye hili, na aseme, "Njoo!" Kisha, yeyote aliye na kiu na aje;
anayetaka maji ya uzima na apokee bila malipo yoyote.

<span id="an_22:18">22:18</span> Mimi Yohane nawapa onyo wote wanaosikia
maneno ya unabii yaliyomo katika kitabu hiki: mtu yeyote akiongeza
chochote katika mambo haya, Mungu atamwongezea mabaa yaliyoandikwa
katika kitabu hiki.

<span id="an_22:19">22:19</span> Na mtu yeyote akipunguza chochote
katika maneno ya unabii yaliyomo katika kitabu hiki, Mungu
atamnyang'anya sehemu yake katika ule mti wa uzima, na sehemu yake
katika mji mtakatifu, ambavyo vimeelezwa katika kitabu hiki.

<span id="an_22:20">22:20</span> Naye anayetoa ushahidi wake juu ya
mambo haya asema: "Naam! Naja upesi." Amina. Na iwe hivyo! Njoo Bwana
Yesu!

<span id="an_22:21">22:21</span> Nawatakieni nyote neema ya Bwana Yesu.
Amen.
