[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co2)  [Next](eph) 

------------------------------------------------------------------------

### Swahili Bible: Galatians

<span id="an_1:1">1:1</span> Mimi Paulo mtume,

<span id="an_1:2">1:2</span> na ndugu wote walio pamoja nami,
tunayaandikia makanisa yaliyoko Galatia. Mimi nimepata kuwa mtume si
kutokana na mamlaka ya binadamu, wala si kwa nguvu ya mtu, bali kwa
uwezo wa Yesu Kristo na wa Mungu Baba aliyemfufua Yesu kutoka wafu.

<span id="an_1:3">1:3</span> Tunawatakieni neema na amani kutoka kwa
Mungu Baba yetu na kutoka kwa Bwana Yesu Kristo.

<span id="an_1:4">1:4</span> Kristo alijitoa mwenyewe kwa ajili ya
dhambi zetu kufuatana na mapenzi ya Mungu wetu na Baba, ili apate
kutuokoa katika ulimwengu huu mbaya wa sasa.

<span id="an_1:5">1:5</span> Kwake yeye uwe utukufu milele! Amina.

<span id="an_1:6">1:6</span> Nashangaa kwamba muda mfupi tu umepita,
nanyi mnamwasi yule aliyewaita kwa neema ya Kristo, mkafuata Habari
Njema ya namna nyingine.

<span id="an_1:7">1:7</span> Lakini hakuna "Habari Njema" nyingine.
Ukweli ni kwamba wako watu wanaowavurugeni, watu wanaotaka kuipotosha
Habari Njema ya Kristo.

<span id="an_1:8">1:8</span> Lakini, hata kama mmoja wetu au malaika
kutoka mbinguni, atawahubirieni Habari Njema tofauti na ile
tuliyowahubirieni sisi, basi huyo na alaaniwe!

<span id="an_1:9">1:9</span> Tulikwisha sema, na sasa nasema tena: kama
mtu yeyote anawahubirieni Habari Njema ya aina nyingine, tofauti na ile
mliyokwisha pokea, huyo na alaaniwe!

<span id="an_1:10">1:10</span> Sasa nataka kibali cha nani: cha
binadamu, ama cha Mungu? Au je, nataka kuwapendeza watu? Kama ningefanya
hivyo, mimi singekuwa kamwe mtumishi wa Kristo.

<span id="an_1:11">1:11</span> Ndugu, napenda mfahamu kwamba ile Habari
Njema niliyoihubiri si ujumbe wa kibinadamu.

<span id="an_1:12">1:12</span> Wala mimi sikuipokea kutoka kwa binadamu,
wala sikufundishwa na mtu. Yesu Kristo mwenyewe ndiye aliyenifunulia.

<span id="an_1:13">1:13</span> Bila shaka mlikwisha sikia jinsi
nilivyokuwa ninaishi zamani kwa kuzingatia dini ya Kiyahudi, na jinsi
nilivyolitesa kanisa la Mungu kupita kiasi na kutaka kuliharibu kabisa.

<span id="an_1:14">1:14</span> Naam, mimi niliwashinda wengi wa wananchi
wenzangu wa rika langu katika kuizingatia dini ya Kiyahudi, nikajitahidi
sana kuyashika mapokeo ya wazee wetu.

<span id="an_1:15">1:15</span> Lakini Mungu, kwa neema yake, alikuwa
ameniteua hata kabla sijazaliwa, akaniita nimtumikie.

<span id="an_1:16">1:16</span> Mara tu alipoamua kunifunulia Mwanae
kusudi niihubiri Habari Njema yake kwa watu wa mataifa mengine, bila
kutafuta maoni ya binadamu,

<span id="an_1:17">1:17</span> na bila kwenda kwanza Yerusalemu kwa wale
waliopata kuwa mitume kabla yangu, nilikwenda kwanza Arabia, kisha
nikarudi tena Damasko.

<span id="an_1:18">1:18</span> Ilikuwa tu baada ya miaka mitatu, ndipo
nilipokwenda Yerusalemu kuonana na Kefa; nilikaa kwake siku kumi na
tano.

<span id="an_1:19">1:19</span> Lakini sikuwaona mitume wengine isipokuwa
Yakobo, ndugu yake Bwana.

<span id="an_1:20">1:20</span> Haya ninayowaandikieni, Mungu anajua;
sisemi uongo.

<span id="an_1:21">1:21</span> Baadaye nilikwenda katika tarafa za Siria
na Kilikia.

<span id="an_1:22">1:22</span> Wakati huo, mimi binafsi sikujulikana kwa
jumuiya za Wakristo kule Yudea.

<span id="an_1:23">1:23</span> Walichokuwa wanajua ni kile tu
walichosikia: "Mtu yule aliyekuwa akitutesa hapo awali, sasa anaihubiri
imani ileile aliyokuwa anajaribu kuiangamiza."

<span id="an_1:24">1:24</span> Basi, wakamtukuza Mungu kwa sababu yangu.

<span id="an_2:1">2:1</span> Baada ya miaka kumi na minne, nilikwenda
tena Yerusalemu pamoja na Barnaba; nilimchukua pia Tito pamoja nami.

<span id="an_2:2">2:2</span> Kwenda kwangu kulitokana na ufunuo alionipa
Mungu. Katika kikao cha faragha niliwaeleza hao viongozi ujumbe wa
Habari Njema niliohubiri kwa watu wa mataifa. Nilifanya hivyo kusudi
kazi yangu niliyokuwa nimefanya, na ile ninayofanya sasa isije ikawa
bure.

<span id="an_2:3">2:3</span> Lakini, hata mwenzangu Tito, ambaye ni
Mgiriki, hakulazimika kutahiriwa,

<span id="an_2:4">2:4</span> ingawa kulikuwa na ndugu wengine wa uongo
waliotaka atahiriwe. Watu hawa walijiingiza kwa ujanja na kupeleleza
uhuru wetu tulio nao katika kuungana na Kristo Yesu, ili wapate
kutufanya watumwa.

<span id="an_2:5">2:5</span> Hatukukubaliana nao hata kidogo ili ukweli
wa Habari Njema ubaki nanyi daima.

<span id="an_2:6">2:6</span> Lakini watu hawa wanaosemekana kuwa ni
viongozi--kama kweli walikuwa hivyo au sivyo, kwangu si kitu, maana
Mungu hahukumu kwa kuangalia mambo ya nje--watu hawa hawakuwa na kitu
cha kuongeza katika Habari hii Njema kama niihubirivyo.

<span id="an_2:7">2:7</span> Badala yake, walitambua kwamba Mungu
alikuwa amenituma kuhubiri Habari Njema kwa watu wa mataifa mengine kama
vile Petro alivyokuwa ametumwa kuihubiri kwa Wayahudi.

<span id="an_2:8">2:8</span> Maana, yule aliyemwezesha Petro kuwa mtume
kwa Wayahudi, ndiye aliyeniwezesha nami pia kuwa mtume kwa watu wa
mataifa mengine.

<span id="an_2:9">2:9</span> Basi, Yakobo, Kefa na Yohane, ambao
waonekana kuwa viongozi wakuu, walitambua kwamba Mungu alinijalia neema
hiyo, wakatushika sisi mkono, yaani Barnaba na mimi, iwe ishara ya
ushirikiano. Sisi ilitupasa tukafanye kazi kati ya watu wa mataifa
mengine, na wao kati ya Wayahudi.

<span id="an_2:10">2:10</span> Wakatuomba lakini kitu kimoja:
tuwakumbuke maskini; jambo ambalo nimekuwa nikijitahidi kutekeleza.

<span id="an_2:11">2:11</span> Lakini Kefa alipofika Antiokia nilimpinga
waziwazi maana alikuwa amekosea.

<span id="an_2:12">2:12</span> Awali, kabla ya watu kadhaa waliokuwa
wametumwa na Yakobo kuwasili hapo, Petro alikuwa akila pamoja na watu wa
mataifa mengine. Lakini, baada ya hao watu kufika, aliacha kabisa kula
pamoja na watu wa mataifa mengine, kwa kuogopa kikundi cha waliosisitiza
tohara.

<span id="an_2:13">2:13</span> Hata ndugu wengine Wayahudi walimuunga
mkono Petro katika kitendo hiki cha unafiki, naye Barnaba akakumbwa na
huo unafiki wao.

<span id="an_2:14">2:14</span> Basi, nilipoona kuwa msimamo wao kuhusu
ukweli wa Habari Njema haukuwa umenyooka, nikamwambia Kefa mbele ya watu
wote: "Ingawa wewe ni Myahudi, unaishi kama watu wa mataifa mengine na
si kama Myahudi! Unawezaje, basi kujaribu kuwalazimisha watu wa mataifa
mengine kuishi kama Wayahudi?"

<span id="an_2:15">2:15</span> Kweli, sisi kwa asili ni Wayahudi, na si
watu wa mataifa mengine hao wenye dhambi!

<span id="an_2:16">2:16</span> Lakini, tunajua kwa hakika kwamba mtu
hawezi kukubaliwa kuwa mwadilifu kwa kuitii Sheria, bali tu kwa
kumwamini Yesu Kristo. Na sisi pia tumemwamini Yesu Kristo ili tupate
kukubaliwa kuwa waadilifu kwa njia ya imani yetu kwa Kristo, na si kwa
kuitii Sheria.

<span id="an_2:17">2:17</span> Sasa, ikiwa katika kutafuta kukubaliwa
kuwa waadilifu kwa kuungana na Kristo sisi tunaonekana kuwa wenye
dhambi, je, jambo hili lina maana kwamba Kristo anasaidia utendaji wa
dhambi? Hata kidogo!

<span id="an_2:18">2:18</span> Lakini ikiwa ninajenga tena kile
nilichokwisha bomoa, basi nahakikisha kwamba mimi ni mhalifu.

<span id="an_2:19">2:19</span> Maana, kuhusu Sheria hiyo, mimi nimekufa;
Sheria yenyewe iliniua, nipate kuishi kwa ajili ya Mungu. Mimi nimeuawa
pamoja na Kristo msalabani,

<span id="an_2:20">2:20</span> na sasa naishi, lakini si mimi tena, bali
Kristo anaishi ndani yangu. Maisha haya ninayoishi sasa naishi kwa
imani, imani katika Mwana wa Mungu aliyenipenda hata akayatoa maisha
yake kwa ajili yangu.

<span id="an_2:21">2:21</span> Sipendi kuikataa neema ya Mungu. Kama mtu
huweza kukubaliwa kuwa mwadilifu kwa njia ya Sheria, basi, Kristo
alikufa bure!

<span id="an_3:1">3:1</span> Enyi Wagalatia, mmekuwa wajinga kweli! Ni
nani aliyewaloga? Habari juu ya kusulubiwa kwake Yesu Kristo ilielezwa
waziwazi mbele ya macho yenu.

<span id="an_3:2">3:2</span> Napenda kujua tu kitu kimoja kutoka kwenu:
Je, mlipokea Roho wa Mungu kwa sababu ya kutimiza matakwa ya Sheria ama
kwa sababu ya kuisikia na kuiamini Habari Njema?

<span id="an_3:3">3:3</span> Je, mu wajinga kiasi hicho? Ninyi mlianza
yote kwa msaada wa Roho je, mnataka sasa kumaliza kwa nguvu zenu
wenyewe?

<span id="an_3:4">3:4</span> Je, mambo yale yote yaliyowapata ninyi
yamekuwa bure tu? Haiwezekani!

<span id="an_3:5">3:5</span> Je, Mungu huwajalia Roho na kutenda miujiza
kati yenu ati kwa sababu mnatimiza yanayotakiwa na sheria, ama kwa
sababu mnasikia Habari Njema na kuiamini?

<span id="an_3:6">3:6</span> Chukueni kwa mfano habari za Abrahamu: yeye
alimwamini Mungu, naye Mungu akamkubali kuwa mwadilifu.

<span id="an_3:7">3:7</span> Sasa basi jueni kwamba watu wenye kumwamini
ndio walio watoto halisi wa Abrahamu.

<span id="an_3:8">3:8</span> Maandiko Matakatifu yalionyesha kabla
kwamba Mungu atawakubali watu wa mataifa kuwa waadilifu kwa njia ya
imani. Hivyo Maandiko Matakatifu yalitangulia kumtangazia Abrahamu
Habari Njema: "Katika wewe mataifa yote yatabarikiwa."

<span id="an_3:9">3:9</span> Basi, wale walio na imani wanabarikiwa
pamoja na Abrahamu aliyeamini.

<span id="an_3:10">3:10</span> Lakini wote wanaotegemea tu kutimiza
yanayotakiwa na Sheria, wako chini ya laana. Maana, Maandiko Matakatifu
yasema: "Yeyote asiyeshika na kutimiza yote yaliyoandikwa katika kitabu
cha Sheria, yuko chini ya laana."

<span id="an_3:11">3:11</span> Ni dhahiri kwamba Sheria haiwezi kumfanya
mtu akubaliwe kuwa mwadilifu; maana Maandiko Matakatifu yasema:
"Mwadilifu kwa imani ataishi."

<span id="an_3:12">3:12</span> Lakini Sheria haitegemei imani, ila
Maandiko yasema: "Mwenye kutimiza yanayotakiwa na Sheria ataishi."

<span id="an_3:13">3:13</span> Kristo alitukomboa kutoka katika laana ya
Sheria kwa kujitwalia laana hiyo kwa ajili yetu; maana Maandiko
yanasema: "Yeyote aliyetundikwa msalabani amelaaniwa."

<span id="an_3:14">3:14</span> Jambo hili lilifanyika kusudi ile baraka
aliyopewa Abrahamu iwashukie watu wa mataifa mengine kwa njia ya Kristo,
na ili kwa imani, tumpokee yule Roho ambaye Mungu alituahidia.

<span id="an_3:15">3:15</span> Ndugu, nitawapeni mfano kutoka maisha
yetu ya kila siku. Fikirini juu ya mkataba kati ya watu wawili. Mkataba
ukisha fanyika na kutiwa sahihi hapana mtu anayeuweka kando au
kuuongezea kitu.

<span id="an_3:16">3:16</span> Basi, Abrahamu alipewa ahadi, yeye pamoja
na mzawa wake. Maandiko hayasemi: "Na wazawa wake," yaani wengi, bali
yasema, "Na mzawa wake," yaani mmoja, naye ndiye Kristo.

<span id="an_3:17">3:17</span> Ninachotaka kusema ni hiki: Mungu
alifanya agano lake akalithibitisha; Sheria ambayo ilitokea miaka mia
nne na thelathini baadaye, haiwezi kulitangua hilo agano wala
kuibatilisha hiyo ahadi.

<span id="an_3:18">3:18</span> Maana, kama urithi ya Mungu inategemea
Sheria, basi, haiwezi kutegemea tena ahadi ya Mungu. Kumbe, lakini Mungu
alimkirimia Abrahamu kwa sababu aliahidi.

<span id="an_3:19">3:19</span> Ya nini basi, Sheria? Iliongezwa hapo ili
kuonyesha uhalifu ni kitu gani, mpaka atakapokuja yule mzawa wa Abrahamu
aliyepewa ile ahadi. Sheria ililetwa na malaika kwa mkono wa mpatanishi.

<span id="an_3:20">3:20</span> Ama hakika, mpatanishi hahitajiwi ikiwa
jambo lenyewe lamhusu mtu mmoja; na Mungu ni mmoja.

<span id="an_3:21">3:21</span> Je, Sheria inapingana na ahadi za Mungu?
Hata kidogo! Maana, kama kungalitolewa sheria ambayo ingeweza kuwapa
watu uzima, basi, tungeweza kukubaliwa kuwa waadilifu kwa njia ya
Sheria.

<span id="an_3:22">3:22</span> Lakini sivyo; Maandiko Matakatifu
yamekwisha sema kwamba ulimwengu wote upo chini ya utawala wa dhambi; na
hivyo, kwa kumwamini Yesu Kristo, wenye kuamini watimiziwe ile ahadi.

<span id="an_3:23">3:23</span> Kabla ya kujaliwa imani, Sheria
ilitufanya wafungwa mpaka imani hiyo iliyokuwa inakuja ifunuliwe.

<span id="an_3:24">3:24</span> Basi, hiyo Sheria ilikuwa kama mlezi wetu
mpaka alipokuja Kristo, ili kwa njia ya imani, tukubaliwe kuwa
waadilifu.

<span id="an_3:25">3:25</span> Tangu kufika kwa hiyo imani, Sheria si
mlezi wetu tena.

<span id="an_3:26">3:26</span> Kwa njia ya imani, ninyi nyote mmekuwa
watoto wa Mungu katika kuungana na Kristo.

<span id="an_3:27">3:27</span> Ninyi nyote mliobatizwa mkaungana na
Kristo ni kama vile mmemvaa Kristo.

<span id="an_3:28">3:28</span> Hivyo, hakuna tena tofauti kati ya
Myahudi na Mgiriki, mtumwa na mtu huru, mwanamume na mwanamke. Nyote ni
kitu kimoja katika kuungana na Kristo Yesu.

<span id="an_3:29">3:29</span> Ikiwa ninyi ni wa Kristo, basi ni wazawa
wa Abrahamu, na mtapokea yale aliyoahidi Mungu.

<span id="an_4:1">4:1</span> Basi, nasema hivi: mrithi, akiwa bado
mtoto, hawi tofauti na mtumwa ingawaje mali yote ni yake.

<span id="an_4:2">4:2</span> Wakati huo wote yuko chini ya walezi na
wadhamini mpaka wakati ule uliowekwa na baba yake.

<span id="an_4:3">4:3</span> Hali kadhalika na sisi tulipokuwa bado
watoto, tulikuwa watumwa wa pepo watawala wa ulimwengu.

<span id="an_4:4">4:4</span> Lakini wakati ule maalumu ulipotimia, Mungu
alimtuma Mwanawe aliyezaliwa na mwanamke, akaishi chini ya Sheria

<span id="an_4:5">4:5</span> apate kuwakomboa wale waliokuwa chini ya
Sheria ili sisi tufanywe wana wa Mungu.

<span id="an_4:6">4:6</span> Kwa vile sasa ninyi ni wana, Mungu amemtuma
Roho wa Mwanae mioyoni mwenu, Roho ambaye hulia "Aba," yaani "Baba."

<span id="an_4:7">4:7</span> Basi, wewe si mtumwa tena, bali mwana. Na
ikiwa ni mwana, basi, wewe utapokea yote Mungu aliyowawekea watoto wake.

<span id="an_4:8">4:8</span> Zamani hamkumjua Mungu na hivyo mkatumikia
miungu isiyo miungu kweli.

<span id="an_4:9">4:9</span> Lakini sasa, kwa vile mnamjua Mungu, au
tuseme mnajulikana na Mungu, mnawezaje tena kurudi kwa wale pepo maskini
na dhaifu hata kutaka kuwatumikia tena?

<span id="an_4:10">4:10</span> Bado mnaadhimisha siku, miezi na miaka!

<span id="an_4:11">4:11</span> Nahofu kwamba labda kazi niliyoifanya kwa
ajili yenu imepotea bure!

<span id="an_4:12">4:12</span> Ndugu, nawasihi muwe kama mimi, kwa vile
hata mimi nimekuwa kama ninyi. Hamkunitendea ubaya wowote.

<span id="an_4:13">4:13</span> Mnajua kwamba ugonjwa wangu ndio
ulionipatia fursa ya kuwahubirieni Habari Njema kwa mara ya kwanza.

<span id="an_4:14">4:14</span> Hata hivyo, wakati ule hamkunidharau wala
kunikataa kwa sababu ya udhaifu wangu ingawa mlishawishiwa kufanya
hivyo; lakini mlinipokea kama malaika wa Mungu, kama vile ningekuwa
Kristo Yesu mwenyewe.

<span id="an_4:15">4:15</span> Mlikuwa wenye furaha; sasa kumetokea
nini? Naapa kwamba wakati ule mngaliweza hata kuyang'oa macho yenu na
kunipa mimi.

<span id="an_4:16">4:16</span> Je, sasa nimekuwa adui yenu kwa sababu ya
kuwaambieni ukweli?

<span id="an_4:17">4:17</span> Hao watu wengine wanawahangaikia ninyi,
lakini nia zao si njema. Wanataka kuwatenganisha nami ili ninyi
muwahangaikie wao.

<span id="an_4:18">4:18</span> Kwa kweli ni jambo jema daima
kuwahangaikia wengine katika mambo mema, na si tu wakati mimi nipo
pamoja nanyi.

<span id="an_4:19">4:19</span> Watoto wangu, kama vile mama mja mzito
anavyotaabika wakati wa kujifungua, mimi nataabika tena kwa ajili yenu
mpaka hapo hali yake Kristo itakapoundwa ndani yenu.

<span id="an_4:20">4:20</span> Laiti ningekuwa pamoja nanyi sasa, maana
ningalipata msimamo ufaao juu yenu! Nina wasiwasi sana nanyi!

<span id="an_4:21">4:21</span> Niambieni, enyi mnaopenda kutawaliwa na
sheria: Je, mnasikia isemavyo Sheria?

<span id="an_4:22">4:22</span> Imeandikwa katika Maandiko Matakatifu
kwamba Abrahamu alikuwa na watoto wawili: mmoja kwa mwanamke mtumwa, na
wa pili kwa mwanamke huru.

<span id="an_4:23">4:23</span> Yule wa mwanamke mtumwa alizaliwa kama
kawaida, lakini yule wa mwanamke huru alizaliwa kutokana na ahadi ya
Mungu.

<span id="an_4:24">4:24</span> Mambo hayo yamekuwa mfano; mama hao
wawili ni mfano wa maagano mawili; la kwanza ni lile lililofanyika
mlimani Sinai, mwakilishi wake ni Hagari, na watoto wake wanazaliwa
utumwani.

<span id="an_4:25">4:25</span> Hagari anawakilisha mlima Sinai ulioko
Arabia, na ni mfano wa Yerusalemu ya sasa, ulio mtumwa pamoja na watoto
wake.

<span id="an_4:26">4:26</span> Lakini Yerusalemu ya juu mbinguni ni mji
ulio huru, nao ni mama yetu.

<span id="an_4:27">4:27</span> Maana imeandikwa: "Furahi, ewe uliye tasa
usiyezaa; paaza sauti wewe usiyepata kujifungua mtoto; maana watoto wa
yule aliyeachwa ni wengi zaidi kuliko wa yule aliye na mume."

<span id="an_4:28">4:28</span> Sasa, basi, ndugu zangu, ninyi ni watoto
wa Mungu kutokana na ahadi yake kama alivyokuwa Isaka.

<span id="an_4:29">4:29</span> Lakini kama vile siku zile yule mtoto
aliyezaliwa kwa njia ya kawaida alimdhulumu yule aliyezaliwa kwa uwezo
wa Roho wa Mungu, vivyo hivyo na siku hizi.

<span id="an_4:30">4:30</span> Lakini Maandiko Matakatifu yasemaje?
Yasema: "Mfukuze mama mtumwa pamoja na mwanawe; maana mtoto wa mtumwa
hatarithi pamoja na mtoto wa mama huru."

<span id="an_4:31">4:31</span> Kwa hiyo, basi, ndugu, sisi si watoto wa
mtumwa bali wa mama huru.

<span id="an_5:1">5:1</span> Kristo alitupa uhuru akataka tubaki huru.
Basi, simameni imara wala msikubali tena kuwa chini ya nira ya utumwa.

<span id="an_5:2">5:2</span> Sikilizeni! Ni mimi Paulo ninayesema nanyi!
Kama mkikubali kutahiriwa, Kristo hatawafaidia chochote.

<span id="an_5:3">5:3</span> Nasema tena wazi: kila anayekubali
kutahiriwa itambidi kuishika Sheria yote.

<span id="an_5:4">5:4</span> Kama mnatazamia kukubaliwa kuwa waadilifu
kwa njia ya Sheria, basi, mmejitenga mbali na Kristo; mko nje ya neema
ya Mungu.

<span id="an_5:5">5:5</span> Kwa upande wetu, lakini, sisi tunatumaini
kwamba kwa nguvu ya Roho tunakubaliwa kuwa waadilifu kwa njia ya imani.

<span id="an_5:6">5:6</span> Maana ikiwa tumeungana na Kristo Yesu,
kutahiriwa au kutotahiriwa hakuna maana; cha maana ni imani ifanyayo
kazi kwa mapendo.

<span id="an_5:7">5:7</span> Mwenendo wenu ulikuwa mzuri! Nani, basi
aliyewazuia kuuzingatia ukweli?

<span id="an_5:8">5:8</span> Aliyesababisha hali hiyo si Mungu ambaye
amewaiteni.

<span id="an_5:9">5:9</span> "chachu kidogo tu huchachusha donge lote la
unga!"

<span id="an_5:10">5:10</span> Kutokana na kuungana kwetu na Bwana, nina
tumaini kubwa kwamba ninyi hamtakuwa na msimamo tofauti nami. Tena
yeyote huyo anayewavurugeni--awe nani au nani--hakika ataadhibiwa.

<span id="an_5:11">5:11</span> Na kwa upande wangu, ndugu zangu, kama
bado ninahubiri kwamba kutahiriwa ni lazima, kwa nini basi, bado
ninadhulumiwa? Kama ingalikuwa hivyo, mahubiri yangu juu ya msalaba wa
Kristo yasingalileta aibu yoyote.

<span id="an_5:12">5:12</span> Laiti hao wanaowavurugeni wangejikatakata
wenyewe!

<span id="an_5:13">5:13</span> Ninyi, ndugu, mliitwa muwe watu huru.
Lakini uhuru huo usiwe kisingizio cha kutawaliwa na tamaa za kidunia;
ila mnapaswa kutumikiana kwa upendo.

<span id="an_5:14">5:14</span> Maana Sheria yote hutimizwa katika
kushika amri hii moja: "Mpende jirani yako kama unavyojipenda mwenyewe."

<span id="an_5:15">5:15</span> Lakini ikiwa mtaumana na kutafunana kama
wanyama, jihadharini msije mkaangamizana wenyewe kwa wenyewe!

<span id="an_5:16">5:16</span> Basi, nasema hivi: mwenendo wenu na
uongozwe na Roho, nanyi hamtafuata tena tamaa za kidunia.

<span id="an_5:17">5:17</span> Maana, tamaa za kidunia hupingana na
matakwa ya Roho; na matakwa ya Roho hupingana na tamaa za kidunia. Mambo
hayo mawili hayaafikiani; kwa sababu hiyo hamwezi kufanya yale mnayotaka
ninyi wenyewe.

<span id="an_5:18">5:18</span> Kama mkiongozwa na Roho, basi, hamko tena
chini ya Sheria.

<span id="an_5:19">5:19</span> Basi, matendo ya kidunia yanajulikana:
uzinzi, uasherati, ufisadi;

<span id="an_5:20">5:20</span> kuabudu sanamu, uchawi, uadui, ugomvi,
wivu, hasira, choyo, mabishano, mafarakano;

<span id="an_5:21">5:21</span> husuda, ulevi, ulafi na mambo mengine
kama hayo. Nawaambieni tena kama nilivyokwisha sema: watu wanaotenda
mambo hayo hawatakuwa na nafasi yao katika ufalme wa Mungu.

<span id="an_5:22">5:22</span> Lakini matokeo ya kuongozwa na Roho ni
mapendo, furaha, amani, uvumilivu, wema, fadhili, uaminifu,

<span id="an_5:23">5:23</span> upole na kuwa na kiasi. Hakuna Sheria
inayoweza kupinga mambo hayo.

<span id="an_5:24">5:24</span> Wale walio wa Kristo wameisulubisha hali
yao ya kidunia pamoja na mawazo yake mabaya na tamaa zake.

<span id="an_5:25">5:25</span> Tukiishi kwa msaada wa Roho, na tuufuate
mwongozo wake.

<span id="an_5:26">5:26</span> Basi, tusijivune, tusichokozane wala
kuoneana wivu.

<span id="an_6:1">6:1</span> Ndugu, kama mkimwona mtu fulani amekosea,
basi, ninyi mnaoongozwa na Roho mwonyeni mtu huyo ajirekebishe; lakini
fanyeni hivyo kwa upole, mkiwa na tahadhari msije nanyi wenyewe
mkajaribiwa.

<span id="an_6:2">6:2</span> Saidianeni kubeba mizigo yenu na hivyo
mtatimiza sheria ya Kristo.

<span id="an_6:3">6:3</span> Mtu akijiona kuwa ni kitu, na kumbe si
kitu, huyo anajidanganya mwenyewe.

<span id="an_6:4">6:4</span> Lakini kila mmoja na aupime vizuri mwenendo
wake mwenyewe. Ukiwa mwema, basi, anaweza kuona fahari juu ya
alichofanya bila kuwa na sababu ya kujilinganisha na mtu mwingine.

<span id="an_6:5">6:5</span> Maana kila mmoja anao mzigo wake mwenyewe
wa kubeba.

<span id="an_6:6">6:6</span> Mwenye kufundishwa neno la Mungu na
amshirikishe mwalimu wake riziki zake.

<span id="an_6:7">6:7</span> Msidanganyike; Mungu hafanyiwi dhihaka.
Alichopanda mtu ndicho atakachovuna.

<span id="an_6:8">6:8</span> Apandaye katika tamaa za kidunia, atavuna
humo uharibifu; lakini akipanda katika Roho, atavuna kutoka kwa Roho
uzima wa milele.

<span id="an_6:9">6:9</span> Basi, tusichoke kutenda mema; maana
tusipolegea tutavuna mavuno kwa wakati wake.

<span id="an_6:10">6:10</span> Kwa hiyo, tukiwa bado na wakati,
tuwatendee watu wote mema, na hasa ndugu wa imani yetu.

<span id="an_6:11">6:11</span> Tazameni jinsi nilivyoandika kwa herufi
kubwa, kwa mkono wangu mwenyewe.

<span id="an_6:12">6:12</span> Wale wanaotaka kuonekana wazuri kwa mambo
ya mwili ndio wanaotaka kuwalazimisha ninyi mtahiriwe. Wanafanya hivyo
kwa sababu moja tu: kusudi wao wenyewe wasije wakadhulumiwa kwa sababu
ya msalaba wa Kristo.

<span id="an_6:13">6:13</span> Maana, hao wenyewe waliotahiriwa
hawaishiki Sheria; huwataka ninyi mtahiriwe wapate kujivunia alama hiyo
mwilini mwenu.

<span id="an_6:14">6:14</span> Lakini mimi sitajivunia kamwe chochote
isipokuwa msalaba wa Bwana wetu Yesu Kristo; maana kwa njia ya msalaba
huo ulimwengu umesulubiwa kwangu, nami nimesulubiwa kwa ulimwengu.

<span id="an_6:15">6:15</span> Kutahiriwa au kutotahiriwa si kitu; cha
maana ni kuwa kiumbe kipya.

<span id="an_6:16">6:16</span> Wanaoufuata mwongozo huo nawatakia amani
na huruma; amani na huruma kwa Israeli--Wateule wa Mungu.

<span id="an_6:17">6:17</span> Basi, sasa mtu yeyote asinisumbue tena,
maana alama nilizo nazo mwilini mwangu ni zile za Yesu.

<span id="an_6:18">6:18</span> Ndugu, nawatakieni ninyi nyote neema ya
Bwana wetu Kristo. Amina.

------------------------------------------------------------------------

[Next: Ephesians](eph)
