[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](plm)  [Next](jam) 

------------------------------------------------------------------------

### Swahili Bible: Hebrews

<span id="an_1:1">1:1</span> Hapo zamani, Mungu alisema na babu zetu
mara nyingi kwa namna nyingi kwa njia ya manabii,

<span id="an_1:2">1:2</span> lakini siku hizi za mwisho, amesema nasi
kwa njia ya Mwanae. Yeye ndiye ambaye kwa njia yake Mungu aliumba
ulimwengu na akamteua avimiliki vitu vyote.

<span id="an_1:3">1:3</span> Yeye ni mng'ao wa utukufu wa Mungu, na
mfano kamili wa hali ya Mungu mwenyewe, akiutegemeza ulimwengu kwa neno
lake lenye nguvu. Baada ya kuwapatia binadamu msamaha wa dhambi zao,
aliketi huko juu mbinguni, upande wa kulia wa Mungu Mkuu.

<span id="an_1:4">1:4</span> Mwana ni mkuu zaidi kuliko malaika, kama
vile jina alilopewa na Mungu ni kuu zaidi kuliko jina lao.

<span id="an_1:5">1:5</span> Maana Mungu hakumwambia kamwe hata mmoja wa
malaika wake: "Wewe ni Mwanangu; Mimi leo nimekuwa Baba yako." Wala
hakusema juu ya malaika yeyote: "Mimi nitakuwa Baba yake, naye atakuwa
Mwanangu."

<span id="an_1:6">1:6</span> Lakini Mungu alipokuwa anamtuma Mwanae
mzaliwa wa kwanza ulimwenguni, alisema: "Malaika wote wa Mungu wanapaswa
kumwabudu."

<span id="an_1:7">1:7</span> Lakini kuhusu malaika, Mungu alisema:
"Mungu awafanya malaika wake kuwa pepo, na watumishi wake kuwa ndimi za
moto."

<span id="an_1:8">1:8</span> Lakini kumhusu Mwana, Mungu alisema:
"Utawala wako ee Mungu, wadumu milele na milele! Wewe wawatawala watu
wako kwa haki.

<span id="an_1:9">1:9</span> Wewe wapenda uadilifu na kuchukia uovu.
Ndiyo maana Mungu, Mungu wako amekuweka wakfu na kukumiminia furaha
kubwa zaidi kuliko wenzako."

<span id="an_1:10">1:10</span> Pia alisema: "Bwana, wewe uliumba dunia
hapo mwanzo, mbingu ni kazi ya mikono yako.

<span id="an_1:11">1:11</span> Hizo zitatoweka, lakini wewe wabaki
daima, zote zitachakaa kama vazi.

<span id="an_1:12">1:12</span> Utazikunjakunja kama koti, nazo
zitabadilishwa kama vazi. Lakini wewe ni yuleyule daima, na maisha yako
hayatakoma."

<span id="an_1:13">1:13</span> Mungu hakumwambia kamwe hata mmoja wa
malaika wake: "Keti upande wangu wa kulia, mpaka niwaweke adui zako
chini ya miguu yako."

<span id="an_1:14">1:14</span> Malaika ni roho tu wanaomtumikia Mungu,
na Mungu huwatuma wawasaidie wale watakaopokea wokovu.

<span id="an_2:1">2:1</span> Kwa sababu hiyo tunapaswa kuzingatia kwa
makini zaidi yote tuliyosikia, ili tusije tukapotoshwa.

<span id="an_2:2">2:2</span> Ujumbe ule waliopewa wazee wetu na malaika
ulionyeshwa kuwa kweli, hata mtu yeyote ambaye hakuufuata au hakuutii
aliadhibiwa kama alivyostahili.

<span id="an_2:3">2:3</span> Basi, sisi tutaokokaje kama hatuujali
wokovu mkuu kama huu? Kwanza Bwana mwenyewe aliutangaza wokovu huu, na
wale waliomsikia walituthibitishia kwamba ni kweli.

<span id="an_2:4">2:4</span> Mungu pia aliongeza hapo ushahidi wake kwa
kufanya kila namna ya miujiza na maajabu, na kwa kuwagawia watu vipaji
vya Roho Mtakatifu kadiri ya mapenzi yake.

<span id="an_2:5">2:5</span> Mungu hakuwaweka malaika wautawale
ulimwengu ujao, yaani ulimwengu ule tunaoongea habari zake.

<span id="an_2:6">2:6</span> Tena yasemwa mahali fulani katika Maandiko:
"Mtu ni nini ee Mungu, hata umfikirie; mwanaadamu ni nini hata umjali?

<span id="an_2:7">2:7</span> Ulimfanya kwa kitambo kidogo kuwa chini
zaidi kuliko malaika; ukamvika taji ya utukufu na heshima,

<span id="an_2:8">2:8</span> ukaweka kila kitu chini ya miguu yake,
avitawale." Yasemwa kwamba Mungu alimweka mtu kuwa mtawala wa vitu vyote
yaani bila kuacha hata kimoja. Hata hivyo, hatuoni bado mtu akivitawala
vitu vyote sasa.

<span id="an_2:9">2:9</span> Lakini twamwona Yesu ambaye alifanywa kwa
kitambo kidogo kuwa chini zaidi kuliko malaika, ili kwa neema ya Mungu
afe kwa ajili ya watu wote. Sasa tunamwona ametawazwa kwa utukufu na
heshima kwa sababu ya kifo alichoteseka.

<span id="an_2:10">2:10</span> Ilikuwa haki tupu kwamba Mungu, ambaye
huumba na kutegemeza vitu vyote, alimfanya Yesu kuwa mkamilifu kabisa
kwa njia ya mateso, ili awalete watoto wengi waushiriki utukufu wake.
Maana Yesu ndiye anayewaongoza kwenye wokovu.

<span id="an_2:11">2:11</span> Yeye anawatakasa watu dhambi zao, naye
pamoja na wale waliotakaswa, wote wanaye Baba mmoja. Ndiyo maana Yesu
haoni aibu kuwaita hao ndugu zake;

<span id="an_2:12">2:12</span> kama asemavyo: "Ee Mungu, nitawatangazia
ndugu zangu matendo yako. Nitakusifu katika kusanyiko lao."

<span id="an_2:13">2:13</span> Tena asema: "Nitamwekea Mungu tumaini
langu." Na tena: "Mimi niko hapa pamoja na watoto alionipa Mungu."

<span id="an_2:14">2:14</span> Basi, kwa vile watoto hao, kama
awaitavyo, ni watu wenye mwili na damu, Yesu mwenyewe akawa kama wao na
kushiriki ubinadamu wao. Alifanya hivyo ili kwa njia ya kifo chake
amwangamize Ibilisi, ambaye ana mamlaka juu ya kifo,

<span id="an_2:15">2:15</span> na hivyo awaokoe wale waliokuwa watumwa
maisha yao yote kwa sababu ya hofu yao ya kifo.

<span id="an_2:16">2:16</span> Maana ni wazi kwamba yeye hakuja kwa
ajili ya kuwasaidia malaika, bali kama yasemavyo Maandiko; "Anawasaidia
wazawa wa Abrahamu."

<span id="an_2:17">2:17</span> Ndiyo maana ilimbidi awe kama ndugu zake
kwa kila namna, ili awe Kuhani Mkuu wao aliye mwaminifu na mwenye huruma
katika kumtumikia Mungu, ili dhambi za watu ziondolewe.

<span id="an_2:18">2:18</span> Na, anaweza sasa kuwasaidia wale
wanaojaribiwa na kuteswa.

<span id="an_3:1">3:1</span> Ndugu zangu watu wa Mungu ambao mmeitwa na
Mungu, fikirini juu ya Yesu ambaye Mungu alimtuma awe Kuhani Mkuu wa
imani tunayoiungama.

<span id="an_3:2">3:2</span> Yeye alikuwa mwaminifu kwa Mungu aliyemteua
kufanya kazi yake kama vile Mose alivyokuwa mwaminifu katika nyumba yote
ya Mungu.

<span id="an_3:3">3:3</span> Mjenzi wa nyumba hupata heshima zaidi
kuliko hiyo nyumba yenyewe. Hali kadhalika naye Yesu anastahili heshima
kubwa zaidi kuliko Mose.

<span id="an_3:4">3:4</span> Kila nyumba hujengwa na mjenzi fulani--na
Mungu ndiye mjenzi wa vitu vyote.

<span id="an_3:5">3:5</span> Mose alikuwa mwaminifu katika nyumba yote
ya Bwana kama mtumishi, na alinena juu ya mambo ambayo Mungu atayasema
hapo baadaye.

<span id="an_3:6">3:6</span> Lakini Kristo ni mwaminifu kama Mwana
mwenye mamlaka juu ya nyumba ya Mungu. Sisi ni nyumba yake kama
tukizingatia uhodari wetu na uthabiti wetu katika kile tunachotumainia.

<span id="an_3:7">3:7</span> Kwa hiyo, basi, kama asemavyo Roho
Mtakatifu: "Kama mkisikia sauti ya Mungu leo,

<span id="an_3:8">3:8</span> msiifanye mioyo yenu kuwa migumu kama wazee
wenu walivyokuwa wakati walipomwasi Mungu; kama walivyokuwa siku ile
kule jangwani,

<span id="an_3:9">3:9</span> Huko wazee wenu walinijaribu na
kunichunguza, asema Bwana, ingawa walikuwa wameyaona matendo yangu kwa
miaka arobaini.

<span id="an_3:10">3:10</span> Kwa sababu hiyo niliwakasirikia watu hao
nikasema, Fikira za watu hawa zimepotoka, hawajapata kamwe kuzijua njia
zangu.

<span id="an_3:11">3:11</span> Basi, nilikasirika, nikaapa: Hawataingia
huko ambako ningewapa pumziko."

<span id="an_3:12">3:12</span> Basi ndugu, jihadharini asije akawako
yeyote miongoni mwenu aliye na moyo mbaya hivyo na asiyeamini hata
kujitenga na Mungu aliye hai.

<span id="an_3:13">3:13</span> Maadamu hiyo "Leo" inayosemwa katika
Maandiko bado inatuhusu sisi, mnapaswa kusaidiana daima, ili mtu yeyote
miongoni mwenu asidanganywe na dhambi na kuwa mkaidi.

<span id="an_3:14">3:14</span> Maana sisi tunashirikiana na Kristo ikiwa
tutazingatia kwa uthabiti tumaini tulilokuwa nalo mwanzoni.

<span id="an_3:15">3:15</span> Maandiko yasema hivi: "Kama mkisikia
sauti ya Mungu leo, msiifanye mioyo yenu kuwa migumu kama wazee wenu
walivyokuwa wakati walipomwasi Mungu."

<span id="an_3:16">3:16</span> Ni akina nani basi, waliosikia sauti ya
Mungu wakamwasi? Ni wale wote walioongozwa na Mose kutoka Misri.

<span id="an_3:17">3:17</span> Mungu aliwakasirikia akina nani kwa miaka
arobaini? Aliwakasirikia wale waliotenda dhambi, maiti zao zikatapakaa
kule jangwani.

<span id="an_3:18">3:18</span> Mungu alipoapa: "Hawataingia huko ambako
ningewapa pumziko," alikuwa anawasema akina nani? Alikuwa anasema juu ya
hao walioasi.

<span id="an_3:19">3:19</span> Basi, twaona kwamba hawakuingia huko kwa
sababu hawakuamini.

<span id="an_4:1">4:1</span> Mungu alituahidia kwamba tutaweza kupata
pumziko hilo alilosema. Basi, na tuogope ili yeyote kati yenu asije
akashindwa kupata pumziko hilo.

<span id="an_4:2">4:2</span> Maana Habari Njema imehubiriwa kwetu kama
vile ilivyohubiriwa kwa hao watu wa kale. Lakini ujumbe huo haukuwafaa
chochote, maana waliusikia lakini hawakuupokea kwa imani.

<span id="an_4:3">4:3</span> Basi, sisi tunaoamini tunapata pumziko hilo
aliloahidi Mungu. Kama alivyosema: "Nilikasirika, nikaapa: Hawataingia
huko ambako ningewapa pumziko." Mungu alisema hayo ingawa kazi yake
ilikuwa imekwisha malizika tangu alipoumba ulimwengu.

<span id="an_4:4">4:4</span> Maana Maandiko yasema mahali fulani kuhusu
siku ya saba: "Mungu alipumzika siku ya saba, akaacha kazi zake zote."

<span id="an_4:5">4:5</span> Tena jambo hili lasemwa pia: "Hawataingia
huko ambako ningewapa pumziko."

<span id="an_4:6">4:6</span> Wale waliotangulia kuhubiriwa Habari Njema
hawakupata pumziko hilo kwa sababu hawakuamini. Wapo, basi, wengine
ambao wangejaliwa kulipata.

<span id="an_4:7">4:7</span> Jambo hili ni wazi, kwani Mungu aliweka
siku nyingine ambayo inaitwa "Leo". Miaka mingi baadaye Mungu alisema
juu ya hiyo siku kwa maneno ya Daudi katika Maandiko yaliyokwisha tajwa:
"Kama mkisikia sauti ya Mungu leo, msiifanye mioyo yenu kuwa migumu."

<span id="an_4:8">4:8</span> Kama Yoshua angaliwapa watu hao hilo
pumziko, Mungu hangalisema baadaye juu ya siku nyingine.

<span id="an_4:9">4:9</span> Kwa hiyo, basi, bado lipo pumziko kwa watu
wa Mungu kama kule kupumzika kwake Mungu siku ya saba.

<span id="an_4:10">4:10</span> Maana, kila anayepata pumziko aliloahidi
Mungu atapumzika baada ya kazi yake kama vile pia Mungu alivyopumzika
baada ya yake.

<span id="an_4:11">4:11</span> Basi, tujitahidi kupata pumziko hilo, ili
asiwepo yeyote miongoni mwenu atakayeshindwa, kama walivyofanya wao kwa
sababu ya ukosefu wao wa imani.

<span id="an_4:12">4:12</span> Neno la Mungu ni hai na lina nguvu; ni
kali zaidi kuliko upanga wenye makali kuwili. Hukata kabisa mpaka mahali
ambapo moyo na roho hukutana, mpaka pale vikutanapo viungo vya mwili na
mafuta. Neno hilo huchambua nia na fikira za mioyo ya watu.

<span id="an_4:13">4:13</span> Hakuna kiumbe chochote kilichofichika
mbele ya Mungu; kila kitu kimefunuliwa wazi mbele ya macho yake. Kwake,
sisi sote tutapaswa kutoa hoja ya matendo yetu.

<span id="an_4:14">4:14</span> Basi, tunapaswa kuzingatia kwa uthabiti
imani tunayoiungama. Maana tunaye Kuhani Mkuu aliyeingia mpaka kwa Mungu
mwenyewe--Yesu, Mwana wa Mungu.

<span id="an_4:15">4:15</span> Huyu Kuhani Mkuu wetu si mmoja ambaye
hawezi kutuunga mkono katika unyonge wetu, ila ni Kuhani Mkuu ambaye
alijaribiwa kama sisi kwa kila namna lakini hakutenda dhambi.

<span id="an_4:16">4:16</span> Basi, na tukikaribie bila hofu kiti cha
enzi cha Mungu, palipo na neema, ili tukajipatie huruma na neema ya
kutusaidia wakati wa lazima.

<span id="an_5:1">5:1</span> Kila kuhani mkuu huchaguliwa kutoka
miongoni mwa watu kwa ajili ya kumtumikia Mungu kwa niaba yao, kutolea
zawadi na tambiko kwa ajili ya dhambi zao.

<span id="an_5:2">5:2</span> Maadamu yeye mwenyewe yu dhaifu anaweza
kuwaonea huruma wale wasiojua kitu na wanaofanya makosa.

<span id="an_5:3">5:3</span> Na kwa vile yeye mwenyewe ni dhaifu,
anapaswa kutolea dhabihu si tu kwa ajili ya watu, bali pia kwa ajili ya
dhambi zake.

<span id="an_5:4">5:4</span> Hakuna mtu awezaye kujitwalia mwenyewe
heshima ya kuwa kuhani mkuu. Kila mmoja huteuliwa na Mungu kuwa kuhani
mkuu kama alivyokuwa Aroni.

<span id="an_5:5">5:5</span> Hali kadhalika naye Kristo hakujitwalia
mwenyewe heshima ya kuwa kuhani mkuu, bali Mungu alimwambia: "Wewe ni
Mwanangu; mimi leo nimekuwa baba yako."

<span id="an_5:6">5:6</span> Alisema pia mahali pengine: "Wewe ni kuhani
milele, kufuatana na utaratibu wa ukuhani wa Melkisedeki."

<span id="an_5:7">5:7</span> Yesu alipokuwa anaishi hapa duniani, kwa
kilio kikuu na machozi, alisali na kumwomba Mungu ambaye alikuwa na
uwezo wa kumwokoa kutoka kifo; naye alisikilizwa kwa sababu ya kumcha
Mungu.

<span id="an_5:8">5:8</span> Lakini, ingawa alikuwa Mwana wa Mungu,
alijifunza kutii kwa njia ya mateso.

<span id="an_5:9">5:9</span> Na alipofanywa mkamilifu, akawa chanzo cha
wokovu wa milele kwa wale wote wanaomtii,

<span id="an_5:10">5:10</span> naye Mungu akamteua kuwa kuhani mkuu
kufuatana na utaratibu wa ukuhani wa Melkisedeki.

<span id="an_5:11">5:11</span> Tunayo Mengi ya kusema juu ya jambo hili,
lakini ni vigumu kuwaelezeni, kwa sababu ninyi si wepesi wa kuelewa.

<span id="an_5:12">5:12</span> Sasa mngalipaswa kuwa tayari walimu,
lakini mnahitaji bado mtu wa kuwafundisheni mafundisho ya mwanzo ya
ujumbe wa Mungu. Badala ya kula chakula kigumu, mnapaswa bado kunywa
maziwa.

<span id="an_5:13">5:13</span> Kila anayepaswa kunywa maziwa huyo ni
mtoto bado, hajui uadilifu ni nini.

<span id="an_5:14">5:14</span> Lakini chakula kigumu ni kwa ajili ya
watu waliokomaa, ambao wanaweza kubainisha mema na mabaya.

<span id="an_6:1">6:1</span> Basi, tusonge mbele kwa yale yaliyokomaa na
kuyaacha nyuma yale mafundisho ya mwanzo ya Kikristo. Hatuhitaji kuweka
msingi tena kwa kurudia yale mafundisho ya mwanzo kama vile kuachana na
matendo ya kifo, kumwamini Mungu;

<span id="an_6:2">6:2</span> mafundisho juu ya ubatizo na kuwekewa
mikono; ufufuo wa wafu na hukumu ya milele.

<span id="an_6:3">6:3</span> tusonge mbele! Hayo tutayafanya, Mungu
akitujalia.

<span id="an_6:4">6:4</span> Maana watu wanaoiasi imani yao
inawezekanaje kuwarudisha watubu tena? Watu hao walikwisha kuwa katika
mwanga wa Mungu, walikwisha onja zawadi ya mbinguni na kushirikishwa
Roho Mtakatifu;

<span id="an_6:5">6:5</span> walikwisha onja wema wa neno la Mungu na
nguvu za ulimwengu ujao,

<span id="an_6:6">6:6</span> kisha wakaiasi imani yao! Haiwezekani
kuwarudisha watubu tena, kwa sababu wanamsulubisha tena Mwana wa Mungu
na kumwaibisha hadharani.

<span id="an_6:7">6:7</span> Mungu huibariki ardhi ambayo huipokea mvua
inayoinyeshea mara kwa mara, na kuotesha mimea ya faida kwa mkulima.

<span id="an_6:8">6:8</span> Lakini kama ardhi hiyo ikiota miti ya miiba
na magugu, haina faida; karibu italaaniwa na Mungu na mwisho wake ni
kuchomwa moto.

<span id="an_6:9">6:9</span> Lakini, ingawa twasema namna hii, wapenzi
wetu, tunalo tumaini kubwa juu ya hali yenu. Tunajua kwamba mmepokea
baraka zile bora za wokovu wenu.

<span id="an_6:10">6:10</span> Mungu hakosi haki; yeye hataisahau kazi
mliyoifanya au upendo mlioonyesha kwa ajili ya jina lake katika huduma
mliyowapa na mnayowapa sasa watu wake.

<span id="an_6:11">6:11</span> Hamu yetu ni kwamba kila mmoja wenu
aonyeshe bidii hiyohiyo mpaka mwisho, ili yale mnayotumainia yapate
kutimia.

<span id="an_6:12">6:12</span> Msiwe wavivu, bali muwe kama wale
wanaoamini na wenye uvumilivu na hivyo wanapokea yake aliyoahidi Mungu.

<span id="an_6:13">6:13</span> Mungu alipompa Abrahamu ahadi, aliapa kwa
jina lake mwenyewe, maana hakuna aliye mkuu kuliko Mungu ambaye kwa huyo
angeweza kuapa.

<span id="an_6:14">6:14</span> Mungu alisema: "Hakika nitakubariki na
nitakupa wazawa wengi."

<span id="an_6:15">6:15</span> Abrahamu alisubiri kwa uvumilivu na hivyo
alipokea kile alichoahidiwa na Mungu.

<span id="an_6:16">6:16</span> Watu wanapoapa, huapa kwa mmoja aliye
mkuu zaidi kuliko wao, na kiapo hicho husuluhisha ubishi wote.

<span id="an_6:17">6:17</span> Naye Mungu aliimarisha ahadi yake kwa
kiapo; na kwa namna hiyo akawaonyesha wazi wale aliowaahidia kwamba
hatabadili nia yake.

<span id="an_6:18">6:18</span> Basi, kuna vitu hivi viwili: ahadi na
kiapo, ambavyo haviwezi kubadilika na wala juu ya hivyo Mungu hawezi
kusema uongo. Kwa hiyo sisi tuliokimbilia usalama kwake, tunapewa moyo
wa kushikilia imara tumaini lililowekwa mbele yetu.

<span id="an_6:19">6:19</span> Tunalo tumaini hilo kama nanga ya maisha
yetu. Tumaini hilo ni imara na thabiti, nalo lapenya lile pazia la
hekalu la mbinguni mpaka patakatifu ndani.

<span id="an_6:20">6:20</span> Yesu ametangulia kuingia humo kwa niaba
yetu, na amekuwa kuhani mkuu milele, kufuatana na utaratibu wa ukuhani
wa Melkisedeki.

<span id="an_7:1">7:1</span> Melkisedeki alikuwa mfalme wa Salemu, na
kuhani wa Mungu Mkuu. Abrahamu alipokuwa anarudi kutoka vitani ambako
aliwaua wafalme, Melkisedeki alikutana naye akambariki,

<span id="an_7:2">7:2</span> naye Abrahamu akampa sehemu ya kumi ya vitu
vyote alivyokuwa navyo. (Maana ya kwanza ya jina hili Melkisedeki ni
"Mfalme wa Uadilifu"; na, kwa vile yeye alikuwa mfalme wa Salemu, jina
lake pia lina maana ya "Mfalme wa Amani.")

<span id="an_7:3">7:3</span> Baba yake na mama yake hawatajwi, wala ukoo
wake hautajwi; haisemwi alizaliwa lini au alikufa lini. Anafanana na
Mwana wa Mungu, na anaendelea kuwa kuhani daima.

<span id="an_7:4">7:4</span> Basi, mwaona jinsi mtu huyu alivyokuwa
maarufu. Baba Abrahamu alimpa sehemu moja ya kumi ya vitu vyote
alivyoteka vitani.

<span id="an_7:5">7:5</span> Tunajua vilevile kwamba kufuatana na
Sheria, wana wa Lawi ambao ni makuhani, wanayo haki ya kuchukua sehemu
ya kumi kutoka kwa watu, yaani ndugu zao, ingawaje nao ni watoto wa
Abrahamu.

<span id="an_7:6">7:6</span> Lakini huyo Melkisedeki hakuwa wa ukoo wa
Lawi, hata hivyo alipokea sehemu ya kumi kutoka kwa Abrahamu; tena
akambariki yeye ambaye alikuwa amepewa ahadi ya Mungu.

<span id="an_7:7">7:7</span> Hakuna mashaka hata kidogo kwamba
anayebariki ni mkuu zaidi kuliko yule anayebarikiwa.

<span id="an_7:8">7:8</span> Tena, hao makuhani wanaopokea sehemu ya
kumi, ni watu ambao hufa; lakini hapa anayepokea sehemu ya kumi, yaani
Melkisedeki, anasemekana kwamba hafi.

<span id="an_7:9">7:9</span> Twaweza, basi, kusema kwamba Abrahamu
alipotoa sehemu moja ya kumi, Lawi (ambaye watoto wake hupokea sehemu
moja ya kumi) alitoa sehemu moja ya kumi pia.

<span id="an_7:10">7:10</span> Maana Lawi hakuwa amezaliwa bado, bali ni
kama alikuwa katika mwili wa baba yake, Abrahamu, wakati Melkisedeki
alipokutana naye.

<span id="an_7:11">7:11</span> Kutokana na ukuhani wa Walawi, watu wa
Israeli walipewa Sheria. Sasa, kama huduma ya Walawi ingalikuwa kamilifu
hapangekuwa tena na haja ya kutokea ukuhani mwingine tofauti, ukuhani
ambao umefuata utaratibu wa ukuhani wa Melkisedeki, na si ule wa Aroni.

<span id="an_7:12">7:12</span> Maana ukuhani ukibadilika ni lazima
Sheria nayo ibadilike.

<span id="an_7:13">7:13</span> Naye Bwana wetu ambaye mambo hayo yote
yanasemwa juu yake, alikuwa wa kabila lingine, na wala hakuna hata mmoja
wa kabila lake aliyepata kutumikia madhabahuni akiwa kuhani.

<span id="an_7:14">7:14</span> Inafahamika wazi kwamba yeye alizaliwa
katika kabila la Yuda ambalo Mose hakulitaja alipokuwa anasema juu ya
makuhani.

<span id="an_7:15">7:15</span> Tena jambo hili ni dhahiri zaidi: kuhani
mwingine anayefanana na Melkisedeki amekwisha tokea.

<span id="an_7:16">7:16</span> Yeye hakufanywa kuwa kuhani kwa sheria na
maagizo ya kibinadamu, bali kwa nguvu ya uhai ambao hauna mwisho.

<span id="an_7:17">7:17</span> Maana Maandiko yasema: "Wewe ni kuhani
milele, kufuatana na utaratibu wa ukuhani wa Melkisedeki."

<span id="an_7:18">7:18</span> Basi, ile amri ya zamani ilifutwa kwa
sababu ilikuwa hafifu na isiyofaa kitu.

<span id="an_7:19">7:19</span> Maana Sheria ya Mose haikuweza
kukamilisha jambo lolote. Lakini sasa, mahali pake pamewekwa tumaini
lililo bora zaidi ambalo kwalo tunaweza kumkaribia Mungu.

<span id="an_7:20">7:20</span> Zaidi ya hayo hapa pana kiapo cha Mungu.
Wakati wale wengine walipofanywa makuhani hapakuwako kiapo.

<span id="an_7:21">7:21</span> Lakini Yesu alifanywa kuhani kwa kiapo
wakati Mungu alipomwambia: "Bwana ameapa, wala hataigeuza nia yake: Wewe
ni kuhani milele."

<span id="an_7:22">7:22</span> Basi, kutokana na tofauti hii, Yesu
amekuwa mdhamini wa agano lililo bora zaidi.

<span id="an_7:23">7:23</span> Kuna tofauti nyingine pia: hao makuhani
wengine walikuwa wengi kwa sababu walikufa na hawakuweza kuendelea na
kazi yao.

<span id="an_7:24">7:24</span> Lakini Yesu si kama wao, yeye anaishi
milele; ukuhani wake hauondoki kwake.

<span id="an_7:25">7:25</span> Hivyo, yeye anaweza daima kuwaokoa kabisa
wote wanaomwendea Mungu kwa njia yake, maana yeye anaishi milele
kuwaombea kwa Mungu.

<span id="an_7:26">7:26</span> Basi, Yesu ndiye Kuhani Mkuu ambaye
anatufaa sana katika mahitaji yetu. Yeye ni mtakatifu, hana hatia wala
dhambi ndani yake; hayumo katika kundi la wenye dhambi na ameinuliwa
mpaka juu mbinguni.

<span id="an_7:27">7:27</span> Yeye si kama wale makuhani wakuu wengine;
hana haja ya kutoa dhabihu kila siku, kwanza kwa ajili ya dhambi zake
mwenyewe, kisha kwa ajili ya dhambi za watu. Yeye alifanya hivyo mara
moja tu wakati alipojitoa yeye mwenyewe, na hiyo yatosha kwa nyakati
zote.

<span id="an_7:28">7:28</span> Sheria ya Mose huwateua watu waliokuwa
dhaifu kuwa makuhani wakuu; lakini ahadi ya Mungu aliyoifanya kwa kiapo
na ambayo imefika baada ya sheria imemteua Mwana ambaye amefanywa
mkamilifu milele.

<span id="an_8:1">8:1</span> Basi, jambo muhimu katika hayo tunayosema
ni hili: sisi tunaye Kuhani Mkuu wa namna hiyo, ambaye anaketi upande wa
kulia wa kiti cha enzi cha Mwenyezi Mungu mbinguni.

<span id="an_8:2">8:2</span> Yeye hutoa huduma ya Kuhani Mkuu katika
Mahali Patakatifu sana, yaani ndani ya ile hema ya kweli iliyojengwa na
Bwana, siyo na binadamu.

<span id="an_8:3">8:3</span> Kila Kuhani Mkuu ameteuliwa kumtolea Mungu
vipawa na dhabihu, na hivyo Kuhani Mkuu wetu lazima pia awe na kitu cha
kutolea.

<span id="an_8:4">8:4</span> Kama yeye angekuwa wa hapa duninani,
asingekuwa kamwe kuhani, kwani wako makuhani wengine wanaotoa sadaka
kufuatana na Sheria.

<span id="an_8:5">8:5</span> Huduma zao za kikuhani ni mfano tu na
kivuli cha yale yaliyoko mbinguni. Ndivyo pia ilivyokuwa kwa Mose.
Wakati alipokuwa karibu kuitengeneza ile hema, Mungu alimwambia:
"Tengeneza kila kitu kufuatana na ule mfano ulioonyeshwa kule mlimani."

<span id="an_8:6">8:6</span> Lakini sasa Yesu amepewa huduma ya kikuhani
iliyo bora zaidi kuliko yao, kama vile agano alilothibitisha kati ya
watu na Mungu ni bora zaidi, kwani lina msingi wake katika ahadi za
mambo yaliyo bora zaidi.

<span id="an_8:7">8:7</span> Maana kama lile agano la kwanza
halingalikuwa na dosari, hakungalikuwa na haja ya agano la pili.

<span id="an_8:8">8:8</span> Lakini Mungu aliwalaumu watu wake
aliposema: "Siku zinakuja, asema Bwana, ambapo nitafanya agano jipya na
watu wa Israeli na kabila la Yuda.

<span id="an_8:9">8:9</span> Agano hili halitakuwa kama lile nililofanya
na babu zao siku ile nilipowaongoza kwa mkono kutoka nchi ya Misri.
Hawakuwa waaminifu kwa agano langu; na hivyo mimi sikuwajali, asema
Bwana.

<span id="an_8:10">8:10</span> Na hili ndilo agano nitakalofanya na watu
wa Israeli siku zijazo, asema Bwana: Nitaweka sheria zangu akilini mwao,
na kuziandika mioyoni mwao. Mimi nitakuwa Mungu wao, nao watakuwa watu
wangu.

<span id="an_8:11">8:11</span> Hakuna mtu atakayemfundisha mwananchi
mwenzake, wala atakayemwambia ndugu yake: Mjue Bwana. Maana watu wote,
wadogo na wakubwa, watanijua mimi.

<span id="an_8:12">8:12</span> Nitawasamehe makosa yao, wala sitakumbuka
tena dhambi zao."

<span id="an_8:13">8:13</span> Kwa kusema juu ya agano jipya, Mungu
alilichakaza lile la kwanza; na chochote kinachochakaa na kuwa kikuukuu
kitatoweka karibuni.

<span id="an_9:1">9:1</span> Agano la kwanza lilikuwa na taratibu zake
za ibada na pia mahali patakatifu pa ibada palipojengwa na watu.

<span id="an_9:2">9:2</span> Palitengenezwa hema ambayo sehemu yake ya
nje iliitwa Mahali Patakatifu. Humo mlikuwa na kinara cha taa, meza na
mikate iliyotolewa kwa Mungu.

<span id="an_9:3">9:3</span> Nyuma ya pazia la pili, kulikuwa na hema
iliyoitwa Mahali Patakatifu Kupita Pote.

<span id="an_9:4">9:4</span> Humo mlikuwa na madhabahu ya dhahabu kwa
ajili ya kufukizia ubani, na Sanduku la Agano, ambalo lilikuwa limepakwa
dhahabu pande zote, na ndani yake mlikuwa na chungu cha dhahabu
kilichokuwa na mana; fimbo ya Aroni iliyokuwa imechanua majani, na vile
vibao viwili vilivyoandikwa agano.

<span id="an_9:5">9:5</span> Juu ya hilo Sanduku kulikuwa na viumbe
vilivyodhihirisha kuweko kwa Mungu, na mabawa yao yalitanda juu ya
mahali ambapo dhambi huondolewa. Lakini sasa, hatuwezi kusema kinaganaga
juu ya mambo hayo.

<span id="an_9:6">9:6</span> Mipango hiyo ilitekelezwa kisha ikawa
desturi kwa makuhani kuingia kila siku katika hema ya nje kutoa huduma
zao.

<span id="an_9:7">9:7</span> Lakini kuhani Mkuu peke yake ndiye
anayeingia katika lile hema la pili; naye hufanya hivyo mara moja tu kwa
mwaka. Anapoingia ndani huwa amechukua damu ambayo anamtolea Mungu kwa
ajili yake mwenyewe na kwa ajili ya dhambi ambazo watu wamezitenda bila
wao wenyewe kujua.

<span id="an_9:8">9:8</span> Kutokana na taratibu hizo Roho Mtakatifu
anafundisha wazi kwamba wakati ile hema ya nje ingali ipo imesimama,
njia ya kuingia Mahali Patakatifu haijafunguliwa.

<span id="an_9:9">9:9</span> Jambo hili ni mfano wa nyakati za sasa.
Linaonyesha kwamba zawadi na dhabihu zinazotolewa kwa Mungu haziwezi
kuifanya mioyo ya wale wanaoabudu kuwa mikamilifu,

<span id="an_9:10">9:10</span> kwani haya yote yanahusika na vyakula,
vinywaji na taratibu mbalimbali za kutawadha. Yote hayo ni maagizo ya
njenje tu; na nguvu yake hukoma wakati Mungu atakaporekebisha vitu
vyote.

<span id="an_9:11">9:11</span> Lakini Kristo amekwisha fika, akiwa
Kuhani Mkuu wa mambo yaliyo mema, ambayo sasa yamekwisha fika. Yeye
anatoa huduma zake katika hema iliyo bora na kamilifu zaidi, isiyofanywa
kwa mikono ya watu, yaani isiyo ya ulimwengu huu ulioumbwa.

<span id="an_9:12">9:12</span> Yeye aliingia Mahali Patakatifu mara moja
tu, tena hakuwa amechukua damu ya mbuzi wala ng'ombe, bali aliingia kwa
damu yake yeye mwenyewe, akatupatia ukombozi wa milele.

<span id="an_9:13">9:13</span> Watu waliokuwa najisi kidini waliweza
kutakasika na kuwa safi waliponyunyiziwa damu ya mbuzi na ya ng'ombe
pamoja na majivu ya ndama.

<span id="an_9:14">9:14</span> Lakini, kwa damu ya Kristo, mambo makuu
zaidi hufanyika! Kwa nguvu za Roho wa milele, Kristo alijitolea mwenyewe
dhabihu kamilifu kwa Mungu. Damu yake itatutakasa dhamiri zetu kutokana
na matendo yaletayo kifo, ili tupate kumtumikia Mungu aliye hai.

<span id="an_9:15">9:15</span> Kwa hiyo, Kristo ndiye aliyeratibisha
agano jipya ili wale walioitwa na Mungu wazipokee baraka za milele
walizoahidiwa. Watazipata, kwani kifo kimetokea ambacho huwakomboa watu
kutoka yale makosa waliyofanya wakati wa lile agano la kale.

<span id="an_9:16">9:16</span> Kwa kawaida wosia hutambuliwa tu kama
kifo cha yule aliyeufanya huo wosia kimethibitishwa.

<span id="an_9:17">9:17</span> Wosia hauwezi kutekelezwa mpaka kumetokea
kifo, kwani wosia hauna maana ikiwa mwenye kuufanya bado anaishi.

<span id="an_9:18">9:18</span> Ndiyo maana hata lile agano la kwanza
halikuwekwa bila damu kumwagwa.

<span id="an_9:19">9:19</span> Kwanza Mose aliwatangazia watu wote amri
zote kama ilivyokuwa katika Sheria; kisha akachukua damu ya ndama pamoja
na maji, na kwa kutumia majani ya mti uitwao husopo na pamba nyekundu,
akakinyunyizia kile kitabu cha Sheria na hao watu wote.

<span id="an_9:20">9:20</span> Mose alisema: "Hii ni damu
inayothibitisha agano mliloamriwa na Mungu mlitii."

<span id="an_9:21">9:21</span> Vilevile Mose aliinyunyizia damu ile hema
na vyombo vya ibada.

<span id="an_9:22">9:22</span> Naam, kadiri ya Sheria karibu kila kitu
chaweza kutakaswa kwa damu, na dhambi nazo zaondolewa tu ikiwa damu
imemwagwa.

<span id="an_9:23">9:23</span> Vitu hivi ambavyo ni mfano tu wa mambo
halisi ya mbinguni, vililazimika kutakaswa kwa namna hiyo. Lakini vitu
vya mbinguni huhitaji dhabihu iliyo bora zaidi.

<span id="an_9:24">9:24</span> Maana Kristo hakuingia Mahali Patakatifu
palipojengwa kwa mikono ya watu, ambapo ni mfano tu wa kile kilicho
halisi. yeye aliingia mbinguni kwenyewe ambako sasa anasimama mbele ya
Mungu kwa ajili yetu.

<span id="an_9:25">9:25</span> Kuhani Mkuu wa Wayahudi huingia Mahali
Patakatifu kila mwaka akiwa amechukua damu ya mnyama; lakini Kristo
hakuingia humo ili ajitoe mwenyewe mara nyingi,

<span id="an_9:26">9:26</span> maana ingalikuwa hivyo, Kristo
angalipaswa kuteswa mara nyingi tangu kuumbwa ulimwengu. Lakini sasa
nyakati hizi zinapokaribia mwisho wake, yeye ametokea mara moja tu,
kuondoa dhambi kwa kujitoa yeye mwenyewe dhabihu.

<span id="an_9:27">9:27</span> Basi, kama vile kila mtu hufa mara moja
tu, kisha husimama mbele ya hukumu ya Mungu,

<span id="an_9:28">9:28</span> vivyo hivyo Kristo naye alijitoa dhabihu
mara moja tu kwa ajili ya kuziondoa dhambi za wengi. Atakapotokea mara
ya pili si kwa ajili ya kupambana na dhambi, bali ni kwa ajili ya
kuwaokoa wale wanaomngojea.

<span id="an_10:1">10:1</span> Sheria ya Wayahudi si picha kamili ya
mambo yale halisi: ni kivuli tu cha mema yanayokuja. Dhabihu zilezile
hutolewa daima, mwaka baada ya mwaka. Sheria yawezaje, basi, kwa njia ya
dhabihu hizo, kuwafanya wale wanaoabudu wawe wakamilifu?

<span id="an_10:2">10:2</span> Kama hao watu wanaomwabudu Mungu
wangekuwa wametakaswa dhambi zao kweli, hawangejisikia tena kuwa na
dhambi, na dhabihu hizo zote zingekoma.

<span id="an_10:3">10:3</span> Lakini dhabihu hizo hufanyika kila mwaka
kuwakumbusha watu dhambi zao.

<span id="an_10:4">10:4</span> Maana damu ya fahali na mbuzi haiwezi
kamwe kuondoa dhambi.

<span id="an_10:5">10:5</span> Ndiyo maana Kristo alipokuwa anakuja
ulimwenguni, alimwambia Mungu: "Hukutaka dhabihu wala sadaka, lakini
umenitayarishia mwili.

<span id="an_10:6">10:6</span> Sadaka za kuteketezwa au za kuondoa
dhambi hazikupendezi.

<span id="an_10:7">10:7</span> Hapo nikasema: Niko hapa ee Mungu, tayari
kufanya mapenzi yako kama ilivyoandikwa juu yangu katika kitabu cha
Sheria."

<span id="an_10:8">10:8</span> Kwanza alisema: "Hutaki, wala hupendezwi
na dhabihu na sadaka, sadaka za kuteketezwa na za kuondoa dhambi."
Alisema hivyo ingawa sadaka hizi zote hutolewa kufuatana na Sheria.

<span id="an_10:9">10:9</span> Kisha akasema: "Niko hapa, ee Mungu,
tayari kufanya mapenzi yako." Hivyo Mungu alibatilisha dhabihu za zamani
na mahali pake akaweka dhabihu nyingine moja.

<span id="an_10:10">10:10</span> Kwa kuwa Yesu Kristo alitimiza mapenzi
ya Mungu, sisi tunatakaswa dhambi zetu kwa ile dhabihu ya mwili wake
aliyotoa mara moja tu, ikatosha.

<span id="an_10:11">10:11</span> Kila kuhani Myahudi humhudumia Mungu
kila siku, akitoa dhabibu zilezile mara nyingi, dhabibu ambazo haziwezi
kuondoa dhambi.

<span id="an_10:12">10:12</span> Lakini Kristo alitoa dhabihu moja tu
kwa ajili ya dhambi, dhabihu ifaayo milele, kisha akaketi upande wa
kulia wa Mungu.

<span id="an_10:13">10:13</span> Huko anangoja mpaka adui zake
watakapowekwa kama kibao chini ya miguu yake.

<span id="an_10:14">10:14</span> Basi, kwa dhabihu yake moja tu,
amewafanya kuwa wakamilifu milele wale wanaotakaswa dhambi zao.

<span id="an_10:15">10:15</span> Naye Roho Mtakatifu anatupa ushahidi
wake. Kwanza anasema:

<span id="an_10:16">10:16</span> "Hili ndilo agano nitakalofanya nao,
katika siku zijazo, asema Bwana: Nitaweka sheria zangu mioyoni mwao, na
kuziandika akilini mwao."

<span id="an_10:17">10:17</span> Kisha akaongeza kusema: "Sitakumbuka
tena dhambi zao, wala vitendo vyao vya uhalifu."

<span id="an_10:18">10:18</span> Basi, dhambi zikisha ondolewa,
hakutakuwa na haja tena ya kutoa dhabihu za kuondoa dhambi.

<span id="an_10:19">10:19</span> Basi, ndugu, kwa damu ya Yesu tunapewa
moyo thabiti wa kuingia Mahali Patakatifu.

<span id="an_10:20">10:20</span> Yeye ametufungulia njia mpya na yenye
uzima kupitia lile pazia, yaani kwa njia ya mwili wake mwenyewe.

<span id="an_10:21">10:21</span> Basi, tunaye kuhani maarufu aliye na
mamlaka juu ya nyumba ya Mungu.

<span id="an_10:22">10:22</span> Kwa hiyo tumkaribie Mungu kwa moyo
mnyofu na imani timilifu, kwa mioyo iliyotakaswa dhamiri mbaya, na kwa
miili iliyosafishwa kwa maji safi.

<span id="an_10:23">10:23</span> Tushikilie imara tumaini lile
tunalokiri, maana Mungu aliyefanya ahadi zake ni mwaminifu.

<span id="an_10:24">10:24</span> Tujitahidi kushughulikiana kwa ajili ya
kuongezeana bidii ya kupendana na kutenda mema.

<span id="an_10:25">10:25</span> Tusiache ile desturi ya kukutana
pamoja, kama vile wengine wanavyofanya. Bali tunapaswa kusaidiana kwani,
kama mwonavyo, Siku ile ya Bwana inakaribia.

<span id="an_10:26">10:26</span> Maana, tukiendelea kutenda dhambi
makusudi baada ya kufahamu ukweli, hakuna dhabihu iwezayo kutolewa tena
kwa ajili ya kuondoa dhambi.

<span id="an_10:27">10:27</span> Linalobaki ni kungojea tu kwa hofu
hukumu ya Mungu na moto mkali utakaowaangamiza wote wanaompinga.

<span id="an_10:28">10:28</span> Mtu yeyote asiyeitii Sheria ya Mose,
huuawa bila ya huruma kukiwa na ushahidi wa watu wawili au watatu.

<span id="an_10:29">10:29</span> Je, mtu yule anayempuuza Mwana wa Mungu
na kuidharau damu ya agano la Mungu iliyomtakasa, mtu anayemtukana Roho
wa Mungu, anastahili kupata adhabu kali ya namna gani?

<span id="an_10:30">10:30</span> Maana tunamfahamu yule aliyesema, "Mimi
nitalipiza kisasi, mimi nitalipiza," na ambaye alisema pia, "Bwana
atawahukumu watu wake."

<span id="an_10:31">10:31</span> Kuanguka mikononi mwa Mungu aliye hai
ni jambo la kutisha mno!

<span id="an_10:32">10:32</span> Kumbukeni yaliyotokea siku zile za
kwanza mlipoangaziwa mwanga wa Mungu. Ingawa siku zile mlipatwa na
mateso mengi, ninyi mlistahimili.

<span id="an_10:33">10:33</span> Mara nyingine mlitukanwa na
kufedheheshwa hadharani; mara nyingine mlikuwa radhi kuungana na wale
walioteswa namna hiyohiyo.

<span id="an_10:34">10:34</span> Mlishiriki mateso ya wafungwa, na
mliponyang'anywa mali yenu mlistahimili kwa furaha, maana mlijua kwamba
mnayo mali bora zaidi na ya kudumu milele.

<span id="an_10:35">10:35</span> Basi, msipoteze uhodari wenu, maana
utawapatieni tuzo kubwa.

<span id="an_10:36">10:36</span> Mnahitaji kuwa na uvumilivu, ili mweze
kufanya anayotaka Mungu na kupokea kile alichoahidi.

<span id="an_10:37">10:37</span> Maana kama yasemavyo Maandiko: "Bado
kidogo tu, na yule anayekuja, atakuja, wala hatakawia.

<span id="an_10:38">10:38</span> Lakini mtu wangu aliye mwadilifu
ataamini na kuishi; walakini akirudi nyuma, mimi sitapendezwa naye."

<span id="an_10:39">10:39</span> Basi, sisi hatumo miongoni mwa wale
wanaorudi nyuma na kupotea, ila sisi tunaamini na tunaokolewa.

<span id="an_11:1">11:1</span> Kuwa na imani ni kuwa na hakika ya mambo
tunayotumainia; kusadiki kabisa mambo tusiyoyaona.

<span id="an_11:2">11:2</span> Maana wazee wa kale walipata kibali cha
Mungu kwa sababu ya imani yao.

<span id="an_11:3">11:3</span> Kwa imani sisi tunafahamu kwamba
ulimwengu uliumbwa kwa neno la Mungu; vitu vinavyoonekana kutoka vitu
visivyoonekana.

<span id="an_11:4">11:4</span> Kwa imani Abeli alimtolea Mungu dhabihu
iliyokuwa bora zaidi kuliko ile ya Kaini. Kwa imani yake alikubaliwa na
Mungu kuwa mwadilifu; Mungu mwenyewe alizikubali sadaka zake. Kwa imani
yake ingawa amekufa, bado ananena.

<span id="an_11:5">11:5</span> Kwa imani Henoki alichukuliwa na Mungu,
asipate kufa. Hakuonekana tena kwa sababu Mungu alikuwa amemchukua.
Maandiko yasema kwamba kabla ya kuchukuliwa kwake, yeye alikuwa
amempendeza Mungu.

<span id="an_11:6">11:6</span> Basi, pasipo imani haiwezekani kumpendeza
Mungu. Kwa maana kila mtu anayemwendea Mungu ni lazima aamini kwamba
Mungu yuko, na kwamba huwatuza wale wanaomtafuta.

<span id="an_11:7">11:7</span> Kwa imani Noa alionywa na Mungu juu ya
mambo ya baadaye ambayo hakuweza kuyaona bado. Alimtii Mungu, akajenga
ile safina ambamo aliokolewa yeye pamoja na jamaa yake. Kutokana na hayo
ulimwengu ulihukumiwa, naye Noa akapokea uadilifu unaotokana na imani.

<span id="an_11:8">11:8</span> Kwa imani Abrahamu alimtii Mungu
alipoitwa aende katika nchi ambayo Mungu angempa iwe yake. Ingawa
hakujua alikokuwa anakwenda, Abrahamu alihama.

<span id="an_11:9">11:9</span> Kwa imani aliishi kama mgeni katika nchi
aliyoahidiwa na Mungu. Aliishi huko katika hema kama walivyoishi Isaka
na Yakobo, ambao pia walishiriki ahadi ileile.

<span id="an_11:10">11:10</span> Maana Abrahamu alikuwa akingojea mji
wenye misingi imara, mji ambao Mungu mwenyewe ndiye fundi aliyeubuni na
kuujenga.

<span id="an_11:11">11:11</span> Kwa imani hata Sara aliamini kwamba
Mungu hutimiza ahadi zake, kwa hiyo akajaliwa kuchukua mimba ingawaje
alikuwa amepita umri.

<span id="an_11:12">11:12</span> Kwa hiyo, kutoka katika mtu huyo mmoja,
Abrahamu, ambaye alikuwa kama amekufa, walitokea watu wengi
wasiohesabika kama vile nyota za mbinguni na mchanga wa pwani.

<span id="an_11:13">11:13</span> Watu hawa wote walikufa wakiwa na
imani. Walikufa kabla ya kupokea mambo ambayo Mungu alikuwa ameahidi,
lakini kwa mbali waliyaona, wakashangilia, na kukiri wazi kwamba wao
walikuwa wageni na wakimbizi duniani.

<span id="an_11:14">11:14</span> Watu wanaosema mambo kama hayo,
huonyesha wazi kwamba wanaitafuta nchi yao wenyewe.

<span id="an_11:15">11:15</span> Kama wangalikuwa wanaifikiria nchi
walikotoka zamani, wangalipata nafasi ya kurudi huko.

<span id="an_11:16">11:16</span> Lakini sasa wanataka nchi iliyo bora
zaidi, yaani nchi ya mbinguni. Ndiyo maana Mungu haoni haya wakimwita
yeye Mungu wao, kwa sababu yeye mwenyewe amekwisha watayarishia mji.

<span id="an_11:17">11:17</span> Kwa imani, Abrahamu alimtoa mwanae
Isaka sadaka wakati Mungu alipomjaribu. Huyo Abrahamu ndiye aliyekuwa
amepokea ahadi ya Mungu, lakini, hata hivyo, alikubali kumtoa dhabihu
mwanae wa pekee,

<span id="an_11:18">11:18</span> ingawa Mungu alikuwa amemwambia:
"Wazawa wako watatokana na Isaka."

<span id="an_11:19">11:19</span> Abrahamu aliamini kwamba Mungu anaweza
kuwafufua wafu: na kwa namna fulani kweli Abrahamu alimpata tena mwanae
kutoka wafu.

<span id="an_11:20">11:20</span> Kwa imani Isaka aliwabariki Yakobo na
Esau, wapate baraka zitakazokuja baadaye.

<span id="an_11:21">11:21</span> Kwa imani Yakobo alipokuwa karibu kufa,
aliwabariki kila mmoja wa wana wa Yosefu, akamwabudu Mungu akiegemea ile
fimbo yake.

<span id="an_11:22">11:22</span> Kwa imani Yosefu alipokuwa karibu kufa,
alinena juu ya kutoka kwa Waisraeli katika nchi ya Misri, na pia
akawaachia maagizo kuhusu mifupa yake.

<span id="an_11:23">11:23</span> Kwa imani wazazi wa Mose walimficha
huyo mtoto kwa muda wa miezi mitatu baada ya kuzaliwa kwake. Walimwona
kuwa ni mtoto mzuri, wala hawakuiogopa amri ya mfalme.

<span id="an_11:24">11:24</span> Kwa imani Mose alipokuwa mtu mzima,
alikataa kuitwa mwana wa binti Farao.

<span id="an_11:25">11:25</span> Aliona ni afadhali kuteseka pamoja na
watu wa Mungu kuliko kufurahia raha ya dhambi kwa kitambo kidogo.

<span id="an_11:26">11:26</span> Alitambua kwamba kuteseka kwa ajili ya
Masiha kuna faida kubwa zaidi kuliko utajiri wote wa nchi ya Misri,
maana alikuwa anatazamia tuzo la baadaye.

<span id="an_11:27">11:27</span> Kwa imani Mose alihama kutoka nchi ya
Misri bila kuogopa hasira ya mfalme; na wala hakurudi nyuma, kwani
alikuwa kama mtu aliyemwona yule Mungu asiyeonekana.

<span id="an_11:28">11:28</span> Kwa imani aliadhimisha siku ya Pasaka,
akaamuru damu inyunyizwe juu ya milango, ili yule Malaika Mwangamizi
asiwaue wazaliwa wa kwanza wa Israeli.

<span id="an_11:29">11:29</span> Kwa imani watu wa Israeli walivuka
bahari ya Shamu, kana kwamba ilikuwa nchi kavu; lakini Wamisri
walipojaribu kufanya hivyo walikufa maji.

<span id="an_11:30">11:30</span> Kwa imani kuta za mji wa Yeriko
zilianguka watu wa Israeli walipokwisha zunguka kwa muda wa siku saba.

<span id="an_11:31">11:31</span> Kwa imani Rahabu aliyekuwa malaya
hakuangamia pamoja na wale waliomwasi Mungu, kwa sababu aliwakaribisha
wale wapelelezi.

<span id="an_11:32">11:32</span> Basi, niseme nini zaidi? Wakati
hauniruhusu kueleza juu ya Gedeoni, Baraki, Samsoni, Yeftha, Daudi,
Samweli na manabii.

<span id="an_11:33">11:33</span> Kwa imani hawa wote walipigana vita na
wafalme, wakashinda. Walitenda mambo adili, wakapokea yale aliyoahidi
Mungu. Walifunga vinywa vya simba,

<span id="an_11:34">11:34</span> Walizima mioto mikali, waliepuka kuuawa
kwa upanga. Walikuwa dhaifu lakini walipata nguvu. Walikuwa hodari
katika vita wakashinda majeshi ya kigeni.

<span id="an_11:35">11:35</span> Na, wanawake walioamini walirudishiwa
wafu wao wakiwa wamefufuliwa. Baadhi yao walikataa kufunguliwa,
wakateswa mpaka kufa ili wapate kufufuliwa na kuingia katika maisha bora
zaidi.

<span id="an_11:36">11:36</span> Wengine walidhihakiwa na kupigwa
mijeledi, na wengine walifungwa minyororo na kutupwa gerezani.

<span id="an_11:37">11:37</span> Walipigwa mawe, walipasuliwa
vipandevipande, waliuawa kwa upanga. Walizungukazunguka wakiwa wamevaa
ngozi za kondoo na ngozi za mbuzi, walikuwa watu maskini, walioteswa na
kudhulumiwa.

<span id="an_11:38">11:38</span> Ulimwengu haukustahili kuwa na watu
hao. Walitangatanga jangwani na mlimani, wakaishi katika mashimo na
mapango ya ardhi.

<span id="an_11:39">11:39</span> Watu hawa wote walionekana kuwa
mashujaa kwa sababu ya imani yao. Hata hivyo, hawakupokea yale ambayo
Mungu aliwaahidia,

<span id="an_11:40">11:40</span> maana Mungu alikuwa ameazimia mpango
ulio bora zaidi kwa ajili yetu; yaani wao wangeufikia ukamilifu wakiwa
pamoja nasi.

<span id="an_12:1">12:1</span> Sisi tunalo kundi hili kubwa la mashahidi
mbele yetu. Kwa hiyo tuondoe kila kizuizi kinachotuzuia, na dhambi ile
inayotung'ang'ania. Tupige mbio kwa uvumilivu katika mashindano
yaliyowekwa mbele yetu.

<span id="an_12:2">12:2</span> Tumwelekee Yesu ambaye ndiye
aliyeianzisha imani yetu na ambaye ataikamilisha. Kwa ajili ya furaha
iliyokuwa inamngojea, yeye alivumilia kifo msalabani, bila kujali juu ya
aibu yake, na sasa anaketi upande wa kulia wa kiti cha enzi cha Mungu.

<span id="an_12:3">12:3</span> Fikirini juu ya mambo yaliyompata Yesu,
jinsi alivyostahimili upinzani mkubwa kwa watu wenye dhambi. Basi, msife
moyo, wala msikate tamaa.

<span id="an_12:4">12:4</span> Maana katika kupambana na dhambi, ninyi
hamjapigana mpaka kiasi cha kumwaga damu yenu.

<span id="an_12:5">12:5</span> Je, mmesahau yale maneno ya kutia moyo
ambayo Mungu anawataja ninyi kuwa wanawe? "Mwanangu, usidharau adhabu ya
Bwana, wala usife moyo anapokukanya.

<span id="an_12:6">12:6</span> Maana Bwana humwadhibu kila anayempenda,
humpinga kila anayekubali kuwa mwanae."

<span id="an_12:7">12:7</span> Vumilieni adhabu kwani ni mafundisho;
Mungu huwatendea ninyi kama wanawe. Maana ni mwana gani asiyeadhibiwa na
baba yake?

<span id="an_12:8">12:8</span> Lakini msipoadhibiwa kama wana wengine,
basi, ninyi si wanawe, bali ni wana haramu.

<span id="an_12:9">12:9</span> Zaidi ya hayo sisi tunawaheshimu wazazi
wetu waliotuzaa hata wanapotuadhibu. Basi, tunapaswa kumtii zaidi Baba
yetu wa kiroho ili tupate kuishi.

<span id="an_12:10">12:10</span> Wazazi wetu hapa duniani walituadhibu
kwa muda, kama wao wenyewe walivyoona kuwa vema; lakini Mungu
anatuadhibu kwa ajili ya faida yetu wenyewe, tupate kuushiriki utakatifu
wake.

<span id="an_12:11">12:11</span> Kuadhibiwa si jambo la kufurahisha bali
la kuhuzunisha. Lakini wale waliofunzwa kuwa na nidhamu mwishowe
watavuna tuzo la amani kutoka katika maisha adili!

<span id="an_12:12">12:12</span> Basi, inueni mikono yenu inayolegea na
kuimarisha magoti yenu yaliyo dhaifu.

<span id="an_12:13">12:13</span> Endeleeni kutembea katika njia
iliyonyoka, ili kile kilicholemaa kisiumizwe, bali kiponywe.

<span id="an_12:14">12:14</span> Jitahidini kuishi kwa amani na watu
wote. Ishini maisha ya utakatifu, kwa sababu hakuna mtu atakayemwona
Bwana bila ya maisha kama hayo.

<span id="an_12:15">12:15</span> Jitahidini sana mtu yeyote asije
akapoteza neema ya Mungu. Muwe waangalifu ili mti mchungu usizuke kati
yenu na kuwaua wengi kwa sumu yake.

<span id="an_12:16">12:16</span> Jihadharini ili miongoni mwenu pasiwe
na mtu mwasherati au mtu asiyemcha Mungu kama Esau, aliyeuza haki yake
ya mzaliwa wa kwanza kwa mlo mmoja.

<span id="an_12:17">12:17</span> Ninyi mnafahamu kwamba hata alipotaka
kuipata tena ile baraka iliyokuwa yake, alikataliwa, maana hakupata tena
nafasi ya kutubu, ingawa aliitafuta kwa machozi.

<span id="an_12:18">12:18</span> Ninyi hamkuwasili mlimani Sinai, ambao
unaweza kushikika kama walivyofanya watu wa Israeli, hamkufika kwenye
moto uwakao, penye giza, tufani,

<span id="an_12:19">12:19</span> mvumo wa tarumbeta na sauti ya maneno.
Wale waliosikia sauti hiyo waliomba wasisikie tena neno jingine,

<span id="an_12:20">12:20</span> kwani hawakuweza kustahimili amri
iliyotolewa: "Atakayegusa mlima huu, hata kama ni mnyama, atapigwa
mawe."

<span id="an_12:21">12:21</span> Hayo yote yalionekana ya kutisha mno,
hata Mose akasema, "Naogopa na kutetemeka."

<span id="an_12:22">12:22</span> Lakini ninyi mmefika katika mlima wa
Sioni, kwenye mji wa Mungu aliye hai. Mmefika Yerusalemu, mji wa
mbinguni, ambapo wamekusanyika malaika elfu nyingi wasiohesabika.

<span id="an_12:23">12:23</span> Mmefika kwenye kusanyiko kubwa la
wazaliwa wa kwanza wa Mungu, ambao majina yao yameandikwa mbinguni.
Mnasimama mbele ya Mungu aliye hakimu wa wote, na mbele ya roho za watu
waadilifu waliofanywa kuwa wakamilifu.

<span id="an_12:24">12:24</span> Mmefika kwa Yesu ambaye ameratibisha
agano jipya, na ambaye damu yake iliyomwagika inasema mambo mema zaidi
kuliko ile ya Abeli.

<span id="an_12:25">12:25</span> Basi, jihadharini msije mkakataa
kumsikiliza yeye ambaye anasema nanyi. Kama wale walikataa kumsikiliza
yule aliyewaonya hapa duniani hawakuokoka, sisi tutawezaje kuokoka kama
tukikataa kumsikiliza yule anayetuonya kutoka mbinguni?

<span id="an_12:26">12:26</span> Wakati ule sauti ilitetemesha nchi,
lakini sasa ameahidi: "Nitatetemesha nchi tena, lakini si nchi tu bali
pia mbingu."

<span id="an_12:27">12:27</span> Neno hili: "tena" linatuonyesha kwamba
vitu vyote vilivyoumbwa vitatetemeshwa na kutoweka ili vibaki vile
visivyotetemeshwa.

<span id="an_12:28">12:28</span> Sisi basi, na tushukuru kwani tunapokea
utawala usiotikisika. Tuwe na shukrani na kumwabudu Mungu kwa namna
itakayompendeza, kwa ibada na hofu;

<span id="an_12:29">12:29</span> maana Mungu wetu kweli ni moto mkali
unaoteketeza.

<span id="an_13:1">13:1</span> Endeleeni kupendana kidugu.

<span id="an_13:2">13:2</span> Msisahau kuwakaribisha wageni; maana kwa
kufanya hivyo watu wengine walipata kuwakaribisha malaika bila kujua.

<span id="an_13:3">13:3</span> Wakumbukeni wale waliofungwa kana kwamba
mmefungwa pamoja nao. Wakumbukeni wale wanaoteseka kana kwamba nanyi
mnateseka kama wao.

<span id="an_13:4">13:4</span> Ndoa inapaswa kuheshimiwa na watu wote,
na haki zake zitekelezwe kwa uaminifu. Mungu atawahukumu waasherati na
wazinzi.

<span id="an_13:5">13:5</span> Msiwe watu wa kupenda fedha; toshekeni na
vile vitu mlivyo navyo. Mungu mwenyewe amesema: "Sitakuacha kamwe, wala
sitakutupa."

<span id="an_13:6">13:6</span> Ndiyo maana tunathubutu kusema: "Bwana
ndiye msaada wangu, sitaogopa. Binadamu atanifanya nini?"

<span id="an_13:7">13:7</span> wakumbukeni viongozi wenu
waliowatangazieni ujumbe wa Mungu. Fikirieni juu ya mwenendo wao, mkaige
imani yao.

<span id="an_13:8">13:8</span> Yesu Kristo ni yuleyule, jana, leo na
milele.

<span id="an_13:9">13:9</span> Msipeperushwe huku na huku kwa mafundisho
tofauti ya kigeni. Neema ya Mungu ndiyo inayoimarisha roho zetu na wala
si masharti juu ya chakula; masharti hayo hayakumsaidia kamwe mtu yeyote
aliyeyafuata.

<span id="an_13:10">13:10</span> Sisi tunayo madhabahu ambayo wale
wanaotumikia bado katika hema la Wayahudi, hawana haki ya kula vitu
vyake.

<span id="an_13:11">13:11</span> Kuhani Mkuu wa Kiyahudi huleta damu ya
wanyama katika Mahali Patakatifu na kuitoa dhabihu kwa ajili ya dhambi;
lakini nyama za hao wanyama huteketezwa nje ya kambi.

<span id="an_13:12">13:12</span> Ndiyo maana Yesu pia, kusudi apate
kuwatakasa watu kwa damu yake mwenyewe, aliteswa na kufa nje ya mji.

<span id="an_13:13">13:13</span> Basi, tumwendee huko nje ya kambi
tukajitwike laana yake.

<span id="an_13:14">13:14</span> Maana hapa duniani hatuna mji wa
kudumu; lakini tunautafuta ule unaokuja.

<span id="an_13:15">13:15</span> Basi, kwa njia ya Yesu, tumtolee Mungu
dhabihu ya sifa daima, yaani sifa zinazotolewa na midomo inayoliungama
jina lake.

<span id="an_13:16">13:16</span> Msisahau kutenda mema na kusaidiana,
maana hizi ndizo dhabihu zinazompendeza Mungu.

<span id="an_13:17">13:17</span> Watiini viongozi wenu na kushika amri
zao; wao huchunga roho zenu usiku na mchana, na watatoa ripoti ya
utumishi wao mbele ya Mungu. Kama mkiwatii watafanya kazi zao kwa
furaha, la sivyo, watazifanya kwa huzuni, na hiyo haitakuwa na faida
kwenu.

<span id="an_13:18">13:18</span> Tuombeeni na sisi. Tuna hakika kwamba
tunayo dhamiri safi, maana twataka kufanya lililo sawa daima.

<span id="an_13:19">13:19</span> Nawasihi sana mniombee ili Mungu
anirudishe kwenu upesi iwezekanavyo.

<span id="an_13:20">13:20</span> Mungu amemfufua Bwana wetu Yesu Kristo
ambaye ni Mchungaji Mkuu wa kondoo kwa sababu ya kumwaga damu yake
iliyothibitisha agano la milele.

<span id="an_13:21">13:21</span> Mungu wa amani awakamilishe katika kila
tendo jema ili mtekeleze mapenzi yake; yeye na afanye ndani yetu kwa
njia ya Kristo yale yanayompendeza mwenyewe. Utukufu uwe kwake, milele
na milele! Amina.

<span id="an_13:22">13:22</span> Basi, ndugu, nawasihi mpokee kwa
utulivu ujumbe huu wa kuwatieni moyo. Hii ni barua fupi tu ambayo
nimewaandikieni.

<span id="an_13:23">13:23</span> Napenda kuwajulisheni kwamba ndugu yetu
Timotheo amekwisha funguliwa gerezani. Kama akifika hapa mapema,
nitakuja naye nitakapokuja kwenu.

<span id="an_13:24">13:24</span> Wasalimieni viongozi wenu wote pamoja
na watu wa Mungu! Ndugu wa Italia wanawasalimuni.

<span id="an_13:25">13:25</span> Tunawatakieni nyote neema ya Mungu.

------------------------------------------------------------------------

[Next: James](jam)
