[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mat)  [Next](luk) 

------------------------------------------------------------------------

### Tagalog Bible: Mark

<span id="an_1:1">1:1</span> Ang pasimula ng evangelio ni Jesucristo,
ang Anak ng Dios.

<span id="an_1:2">1:2</span> Ayon sa pagkasulat kay Isaias na propeta,
Narito, sinusugo ko ang aking sugo sa unahan ng iyong mukha, Na
maghahanda ng iyong daan;

<span id="an_1:3">1:3</span> Ang tinig ng isang sumisigaw sa ilang,
Ihanda ninyo ang daan ng Panginoon, Tuwirin ninyo ang kaniyang mga
landas;

<span id="an_1:4">1:4</span> Dumating si Juan, na nagbabautismo sa ilang
at ipinangaral ang bautismo ng pagsisisi sa ikapagpapatawad ng mga
kasalanan.

<span id="an_1:5">1:5</span> At nilalabas siya ng buong lupain ng Judea,
at nilang lahat na mga taga Jerusalem; at sila'y binabautismuhan niya sa
ilog ng Jordan, na nangagpapahayag ng kanilang mga kasalanan.

<span id="an_1:6">1:6</span> At si Juan ay nananamit ng balahibo ng
kamelyo, at may isang pamigkis na katad sa palibot ng kaniyang baywang,
at kumakain ng mga balang at pulot-pukyutan.

<span id="an_1:7">1:7</span> At siya'y nangangaral, na nagsasabi,
Sumusunod sa hulihan ko ang lalong makapangyarihan kay sa akin; hindi
ako karapatdapat yumukod at kumalag ng tali ng kaniyang mga pangyapak.

<span id="an_1:8">1:8</span> Binabautismuhan ko kayo sa tubig;
datapuwa't kayo'y babautismuhan niya sa Espiritu Santo.

<span id="an_1:9">1:9</span> At nangyari nang mga araw na yaon, na
nanggaling si Jesus sa Nazaret ng Galilea, at siya'y binautismuhan ni
Juan sa Jordan.

<span id="an_1:10">1:10</span> At karakarakang pagahon sa tubig, ay
nakita niyang biglang nangabuksan ang mga langit, at ang Espiritu na
tulad sa isang kalapati na bumababa sa kaniya:

<span id="an_1:11">1:11</span> At may isang tinig na nagmula sa mga
langit, Ikaw ang sinisinta kong Anak, sa iyo ako lubos na nalulugod.

<span id="an_1:12">1:12</span> At pagdaka'y itinaboy siya ng Espiritu sa
ilang.

<span id="an_1:13">1:13</span> At siya'y nasa ilang na apat na pung araw
na tinutukso ni Satanas; at kasama siya ng mga ganid; at pinaglingkuran
siya ng mga anghel.

<span id="an_1:14">1:14</span> Pagkatapos ngang madakip si Juan, ay
napasa Galilea si Jesus na ipinangangaral ang evangelio ng Dios,

<span id="an_1:15">1:15</span> At sinasabi, Naganap na ang panahon, at
malapit na ang kaharian ng Dios: kayo'y mangagsisi, at magsisampalataya
sa evangelio.

<span id="an_1:16">1:16</span> At pagdaraan sa tabi ng dagat ng Galilea,
ay nakita niya si Simon at si Andres na kapatid ni Simon na naghahagis
ng lambat sa dagat; sapagka't sila'y mga mamamalakaya.

<span id="an_1:17">1:17</span> At sinabi sa kanila ni Jesus, Magsisunod
kayo sa aking hulihan, at gagawin ko kayong mga mamamalakaya ng mga tao.

<span id="an_1:18">1:18</span> At pagdaka'y iniwan nila ang mga lambat,
at nagsisunod sa kaniya.

<span id="an_1:19">1:19</span> At paglakad sa dako pa roon ng kaunti, ay
nakita niya si Santiago na anak ni Zebedeo, at si Juan na kaniyang
kapatid, na sila rin naman ay nangasa daong na hinahayuma ang mga
lambat.

<span id="an_1:20">1:20</span> At pagdaka'y kaniyang tinawag sila: at
kanilang iniwan sa daong ang kanilang amang si Zebedeo na kasama ng mga
aliping upahan, at nagsisunod sa kaniya.

<span id="an_1:21">1:21</span> At nagsipasok sila sa Capernaum; at
pagdaka'y pumasok siya sa sinagoga nang araw ng sabbath at nagtuturo.

<span id="an_1:22">1:22</span> At nangagtaka sila sa kaniyang aral:
sapagka't sila'y tinuturuan niyang tulad sa may kapamahalaan, at hindi
gaya ng mga eskriba.

<span id="an_1:23">1:23</span> At pagdaka'y may isang tao sa kanilang
sinagoga na may isang karumaldumal na espiritu; at siya'y sumigaw,

<span id="an_1:24">1:24</span> Na nagsasabi, Anong pakialam namin sa
iyo, Jesus ikaw na Nazareno? naparito ka baga upang kami'y puksain?
Nakikilala kita kung sino ka, ang Banal ng Dios.

<span id="an_1:25">1:25</span> At sinaway siya ni Jesus, na nagsasabi,
Tumahimik ka, at lumabas ka sa kaniya.

<span id="an_1:26">1:26</span> At ang karumaldumal na espiritu, nang
mapangatal niya siya at makapagsisigaw ng malakas na tinig, ay lumabas
sa kaniya.

<span id="an_1:27">1:27</span> At silang lahat ay nangagtaka, ano pa't
sila-sila rin ay nangagtatanungan, na sinasabi, Ano kaya ito? isang
bagong aral yata! may kapamahalaang naguutos pati sa mga karumaldumal na
espiritu, at siya'y tinatalima nila.

<span id="an_1:28">1:28</span> At lumipana pagdaka ang pagkabantog niya
sa lahat ng dako sa buong palibotlibot ng lupain ng Galilea.

<span id="an_1:29">1:29</span> At paglabas nila sa sinagoga, ay
nagsipasok pagdaka sa bahay ni Simon at ni Andres, na kasama si Santiago
at si Juan.

<span id="an_1:30">1:30</span> Nakahiga ngang nilalagnat ang biyanang
babae ni Simon; at pagdaka'y pinakiusapan nila siya tungkol sa kaniya:

<span id="an_1:31">1:31</span> At lumapit siya at tinangnan niya sa
kamay, at siya'y itinindig; at inibsan siya ng lagnat, at siya'y
naglingkod sa kanila.

<span id="an_1:32">1:32</span> At nang kinagabihan, paglubog ng araw, ay
kanilang dinala sa kaniya ang lahat ng mga may-sakit, at ang mga
inaalihan ng mga demonio.

<span id="an_1:33">1:33</span> At ang buong bayan ay nangagkatipon sa
pintuan.

<span id="an_1:34">1:34</span> At nagpagaling siya ng maraming may
karamdaman ng sarisaring sakit, at nagpalabas ng maraming demonio; at
hindi tinulutang magsipagsalita ang mga demonio, sapagka't siya'y
kanilang kilala.

<span id="an_1:35">1:35</span> At nagbangon siya nang madaling-araw, na
malalim pa ang gabi, at lumabas, at napasa isang dakong ilang, at doo'y
nanalangin.

<span id="an_1:36">1:36</span> At si Simon at ang kasamahan niya ay
nagsisunod sa kaniya;

<span id="an_1:37">1:37</span> At siya'y nasumpungan nila, at sinabi sa
kaniya, Hinahanap ka ng lahat.

<span id="an_1:38">1:38</span> At sinabi niya sa kanila, Magsiparoon
tayo sa ibang dako ng mga kalapit na bayan, upang ako'y makapangaral din
naman doon; sapagka't sa ganitong dahilan ako'y naparito.

<span id="an_1:39">1:39</span> At siya'y pumasok sa mga sinagoga nila sa
buong Galilea, na nangangaral at nagpapalabas ng mga demonio.

<span id="an_1:40">1:40</span> At lumapit sa kaniya ang isang ketongin,
na namamanhik sa kaniya, at nanikluhod sa kaniya, at sa kaniya'y
nagsasabi, Kung ibig mo, ay maaaring malinis mo ako.

<span id="an_1:41">1:41</span> At sa pagkaawa ay iniunat niya ang
kaniyang kamay, at siya'y hinipo, at sinabi sa kaniya, Ibig ko; luminis
ka.

<span id="an_1:42">1:42</span> At pagdaka'y nawalan siya ng ketong, at
siya'y nalinis.

<span id="an_1:43">1:43</span> At siya'y kaniyang pinagbilinang
mahigpit, at pinaalis siya pagdaka,

<span id="an_1:44">1:44</span> At sinabi sa kaniya, Ingatan mong huwag
sabihin sa kanino mang tao ang anoman: kundi yumaon ka, at pakita ka sa
saserdote, at maghandog ka sa pagkalinis sa iyo ng mga bagay na
ipinagutos ni Moises, na bilang isang patotoo sa kanila.

<span id="an_1:45">1:45</span> Datapuwa't siya'y umalis, at pinasimulang
ipamalitang mainam, at ipahayag ang nangyari, ano pa't hindi na
makapasok ng hayag si Jesus sa bayan, kundi dumoon sa labas sa mga
dakong ilang: at pinagsasadya nila siya mula sa lahat ng panig.

<span id="an_2:1">2:1</span> At nang siya'y pumasok uli sa Capernaum
pagkaraan ng ilang araw, ay nahayag na siya'y nasa bahay.

<span id="an_2:2">2:2</span> At maraming nagkatipon, ano pa't hindi na
magkasiya, kahit sa pintuan man: at sa kanila'y sinaysay niya ang
salita.

<span id="an_2:3">2:3</span> At sila'y nagsidating, na may dalang isang
lalaking lumpo sa kaniya, na usong ng apat.

<span id="an_2:4">2:4</span> At nang hindi sila mangakalapit sa kaniya
dahil sa karamihan, ay kanilang binakbak ang bubungan ng kaniyang
kinaroroonan: at nang yao'y kanilang masira, ay inihugos nila ang
higaang kinahihigan ng lumpo.

<span id="an_2:5">2:5</span> At pagkakita ni Jesus sa kanilang
pananampalataya ay sinabi sa lumpo, Anak, ipinatatawad ang iyong mga
kasalanan.

<span id="an_2:6">2:6</span> Nguni't mayroon doong nangakaupong ilan sa
mga eskriba, at nangagbubulaybulay sa kanilang mga puso,

<span id="an_2:7">2:7</span> Bakit nagsasalita ang taong ito ng ganito?
siya'y namumusong: sino ang makapagpapatawad ng mga kasalanan kundi isa,
ang Dios lamang?

<span id="an_2:8">2:8</span> At pagkaunawa ni Jesus, sa kaniyang
espiritu na sila'y nangagbubulaybulay sa kanilang sarili, pagdaka'y
sinabi sa kanila, Bakit binubulaybulay ninyo ang mga bagay na ito sa
inyong mga puso?

<span id="an_2:9">2:9</span> Alin baga ang lalong magaang sabihin sa
lumpo, Ipinatatawad ang iyong mga kasalanan; o sabihin, Magtindig ka, at
buhatin mo ang iyong higaan, at lumakad ka?

<span id="an_2:10">2:10</span> Datapuwa't upang maalaman ninyo na ang
Anak ng tao ay may kapamahalaan sa lupa na magpatawad ng mga kasalanan
(sinabi niya sa lumpo),

<span id="an_2:11">2:11</span> Sa iyo ko sinasabi, Magtindig ka, buhatin
mo ang iyong higaan, at umuwi ka sa bahay mo.

<span id="an_2:12">2:12</span> At nagtindig siya, at pagdaka'y binuhat
ang higaan, at yumaon sa harap nilang lahat; ano pa't nangagtaka silang
lahat, at niluwalhati nila ang Dios, na nangagsabi, Kailan ma'y hindi
tayo nakakita ng ganito.

<span id="an_2:13">2:13</span> At muling lumabas at naparoon siya sa
tabi ng dagat; at lumapit sa kaniya ang buong karamihan, at sila'y
kaniyang tinuruan.

<span id="an_2:14">2:14</span> At sa kaniyang pagdaraan, ay nakita niya
si Levi na anak ni Alfeo na nakaupo sa paningilan ng buwis, at sinabi
niya sa kaniya, Sumunod ka sa akin. At nagtindig siya at sumunod sa
kaniya.

<span id="an_2:15">2:15</span> At nangyari, na siya'y nakaupo sa pagkain
sa kaniyang bahay, at maraming maniningil ng buwis at mga makasalanang
nagsiupong kasalo ni Jesus at ng kaniyang mga alagad: sapagka't sila'y
marami, at sila'y nagsisunod sa kaniya.

<span id="an_2:16">2:16</span> At nang makita ng mga eskriba at mga
Fariseo, na siya'y kumakaing kasalo ng mga makasalanan at ng mga
maniningil ng buwis, ay nagsipagsabi sa kaniyang mga alagad, Ano ito na
siya'y kumakain at umiinom na kasalo ng mga maniningil ng buwis at ng
mga makasalanan?

<span id="an_2:17">2:17</span> At nang ito'y marinig ni Jesus, ay sinabi
niya sa kanila, Hindi nangangailangan ng manggagamot ang mga walang
sakit, kundi ang mga maysakit: hindi ako naparito upang tumawag ng mga
matuwid, kundi ng mga makasalanan.

<span id="an_2:18">2:18</span> At nangagaayuno ang mga alagad ni Juan at
ang mga Fariseo: at sila'y nagsilapit at sinabi sa kaniya, Bakit
nangagaayuno ang mga alagad ni Juan at ang mga alagad ng mga Fariseo,
datapuwa't hindi nangagaayuno ang iyong mga alagad?

<span id="an_2:19">2:19</span> At sinabi sa kanila ni Jesus, Mangyayari
bagang mangagayuno ang mga abay sa kasalan, samantalang ang
kasintahang-lalake ay sumasa kanila? samantalang ang kasintahang-lalake
ay sumasa kanila, ay hindi sila mangakapagaayuno.

<span id="an_2:20">2:20</span> Datapuwa't darating ang mga araw, na
aalisin sa kanila ang kasintahang-lalake, at kung magkagayo'y
mangagaayuno sila sa araw na yaon.

<span id="an_2:21">2:21</span> Walang taong nagtatagpi ng matibay na
kayo sa damit na luma: sa ibang paraan ang itinagpi ay binabatak ang
tinagpian, sa makatuwid baga'y ang bago sa luma, at lalong lumalala ang
punit.

<span id="an_2:22">2:22</span> At walang taong nagsisilid ng bagong alak
sa mga balat na luma; sa ibang paraan ay pinupunit ng alak ang mga balat
at nabububo ang alak at nasisira ang mga balat: kundi ang alak na bago
ay isinisilid sa mga bagong balat.

<span id="an_2:23">2:23</span> At nangyari, na nagdaraan siya sa mga
bukiran ng trigo nang araw ng sabbath; at ang mga alagad niya,
samantalang nagsisilakad, ay nagpasimulang nagsikitil ng mga uhay.

<span id="an_2:24">2:24</span> At sinabi sa kaniya ng mga Fariseo,
Narito, bakit ginagawa nila sa araw ng sabbath ang hindi matuwid?

<span id="an_2:25">2:25</span> At sinabi niya sa kanila, Kailan man
baga'y hindi ninyo nabasa ang ginawa ni David, nang siya'y mangailangan,
at magutom, siya, at ang kaniyang mga kasamahan?

<span id="an_2:26">2:26</span> Kung paanong pumasok siya sa bahay ng
Dios nang panahon ng dakilang saserdoteng si Abiatar, at kumain siya ng
tinapay na itinalaga, na hindi matuwid kanin maliban na sa mga saserdote
lamang, at binigyan pa rin niya ang kaniyang mga kasamahan?

<span id="an_2:27">2:27</span> At sinabi niya sa kanila, Ginawa ang
sabbath ng dahil sa tao, at di ang tao ng dahil sa sabbath:

<span id="an_2:28">2:28</span> Kaya't ang Anak ng tao ay panginoon din
naman ng sabbath.

<span id="an_3:1">3:1</span> At siya'y muling pumasok sa sinagoga; at
doo'y may isang lalake na tuyo ang kaniyang kamay.

<span id="an_3:2">3:2</span> At siya'y inaabangan nila kung pagagalingin
siya sa araw ng sabbath; upang siya'y maisakdal nila.

<span id="an_3:3">3:3</span> At sinabi sa lalaking tuyo ang kamay,
Magtindig ka.

<span id="an_3:4">3:4</span> At sinabi niya sa kanila, Katuwiran baga
ang gumawa ng magaling sa araw ng sabbath, o ang gumawa ng masama?
magligtas ng isang buhay, o pumatay? Datapuwa't sila'y hindi nagsiimik.

<span id="an_3:5">3:5</span> At nang siya'y lumingap sa kanila sa
palibotlibot na may galit, sapagka't ikinalungkot niya ang katigasan ng
kanilang puso, ay sinabi niya sa lalake, Iunat mo ang iyong kamay. At
iniunat niya: at gumaling ang kaniyang kamay.

<span id="an_3:6">3:6</span> At nagsilabas ang mga Fariseo, at pagdaka'y
nakipagsanggunian sa mga Herodiano laban sa kaniya, kung paanong siya'y
maipapupuksa nila.

<span id="an_3:7">3:7</span> At si Jesus na kasama ng kaniyang mga
alagad ay lumigpit sa dagat: at nagsisunod sa kaniya ang lubhang
karamihang taong mula sa Galilea; at mula sa Judea,

<span id="an_3:8">3:8</span> At mula sa Jerusalem, at mula sa Idumea, at
mula sa dakong ibayo ng Jordan, at sa palibotlibot ng Tiro, at Sidon, na
lubhang maraming tao, nang mabalitaan ang lubhang mga dakilang bagay na
kaniyang ginagawa, ay nagsiparoon sa kaniya.

<span id="an_3:9">3:9</span> At sinabi niya sa kaniyang mga alagad, na
ihanda sa kaniya ang isang maliit na daong dahil sa karamihan, baka
siya'y kanilang siksikin:

<span id="an_3:10">3:10</span> Sapagka't siya'y nakapagpagaling sa
marami; ano pa't sinisiksik siya ng lahat ng mga nasasalot upang siya'y
mahipo nila.

<span id="an_3:11">3:11</span> At ang mga karumaldumal na espiritu,
pagkakita sa kaniya, ay nangagpatirapa sa kaniyang harapan, at
nangagsisisigaw, na nangagsasabi, Ikaw ang Anak ng Dios.

<span id="an_3:12">3:12</span> At ipinagbilin niya sa kanilang mahigpit
na siya'y huwag nilang ihayag.

<span id="an_3:13">3:13</span> At siya'y umahon sa bundok, at tinawag
niya ang balang kaniyang maibigan: at nagsilapit sila sa kaniya.

<span id="an_3:14">3:14</span> At naghalal siya ng labingdalawa, upang
sila'y makisama sa kaniya, at upang sila'y suguin niyang magsipangaral,

<span id="an_3:15">3:15</span> At magkaroon ng kapamahalaang magpalayas
ng mga demonio:

<span id="an_3:16">3:16</span> At si Simon ay kaniyang pinamagatang
Pedro;

<span id="an_3:17">3:17</span> At si Santiago na anak ni Zebedeo, at si
Juan na kapatid ni Santiago; at sila'y pinamagatan niyang Boanerges, na
sa makatuwid baga'y mga Anak ng kulog:

<span id="an_3:18">3:18</span> At si Andres, at si Felipe, at si
Bartolome, at si Mateo, at si Tomas, at si Santiago, na anak ni Alfeo,
at si Tadeo, at si Simon ang Cananeo,

<span id="an_3:19">3:19</span> At si Judas Iscariote, na siya ring
nagkanulo sa kaniya. At pumasok siya sa isang bahay.

<span id="an_3:20">3:20</span> At muling nagkatipon ang karamihan, ano
pa't sila'y hindi man lamang makakain ng tinapay.

<span id="an_3:21">3:21</span> At nang mabalitaan yaon ng kaniyang mga
kaibigan, ay nagsilabas sila upang siya'y hulihin: sapagka't kanilang
sinabi, Sira ang kaniyang bait.

<span id="an_3:22">3:22</span> At sinabi ng mga eskriba na nagsibaba
mula sa Jerusalem, Nasa kaniya si Beelzebub, at, Sa pamamagitan ng
prinsipe ng mga demonio ay nagpapalabas siya ng mga demonio.

<span id="an_3:23">3:23</span> At sila'y kaniyang pinalapit sa kaniya,
at sinabi sa kanila sa mga talinghaga, Paanong mapalalabas ni Satanas si
Satanas?

<span id="an_3:24">3:24</span> At kung ang isang kaharian ay
magkabahabahagi laban sa kaniyang sarili, hindi mangyayaring
makapanatili ang kaharian yaon.

<span id="an_3:25">3:25</span> At kung ang isang bahay ay
magkabahabahagi laban sa kaniyang sarili, ay hindi mangyayaring
makapanatili ang bahay na yaon.

<span id="an_3:26">3:26</span> At kung manghihimagsik si Satanas laban
sa kaniyang sarili, at magkabahabahagi, hindi siya makapanananatili,
kundi magkakaroon ng isang wakas.

<span id="an_3:27">3:27</span> Datapuwa't walang makapapasok sa bahay ng
malakas na tao, at samsamin ang kaniyang mga pag-aari, malibang gapusin
muna niya ang malakas na tao; at kung magkagayo'y masasamsaman ang
kaniyang bahay.

<span id="an_3:28">3:28</span> Katotohanang sinasabi ko sa inyo,
Ipatatawad ang lahat ng kanilang mga kasalanan sa mga anak ng mga tao,
at ang mga kapusungan nila kailan ma't sila'y mangagsasalita ng
kapusungan:

<span id="an_3:29">3:29</span> Datapuwa't sinomang magsalita ng
kapusungan laban sa Espiritu Santo ay walang kapatawaran magpakailan
man, kundi may kasalanan ng isang kasalanang walang hanggan:

<span id="an_3:30">3:30</span> Sapagka't sinabi nila, Siya'y may isang
karumaldumal na espiritu.

<span id="an_3:31">3:31</span> At dumating nga ang kaniyang ina at ang
kaniyang mga kapatid; at, palibhasa'y nangakatayo sila sa labas, ay
nangagpasugo sila sa kaniya, na siya'y tinatawag.

<span id="an_3:32">3:32</span> At nangakaupo ang isang karamihan sa
palibot niya; at sinabi nila sa kaniya, Narito, nangasa labas ang iyong
ina at ang iyong mga kapatid na hinahanap ka.

<span id="an_3:33">3:33</span> At sinagot niya sila, at sinabi, Sino ang
aking ina at aking mga kapatid?

<span id="an_3:34">3:34</span> At paglingap niya sa nangakaupo sa
palibot niya, ay sinabi niya, Narito, ang aking ina at aking mga
kapatid!

<span id="an_3:35">3:35</span> Sapagka't sinomang gumaganap ng kalooban
ng Dios, ito'y ang aking kapatid na lalake, at aking kapatid na babae,
at ina.

<span id="an_4:1">4:1</span> At siya'y muling nagpasimulang magturo sa
tabi ng dagat. At nagpipisan sa kaniya ang lubhang maraming tao, ano
pa't siya'y lumulan sa isang daong, at siya'y naupo sa dagat; at ang
buong karamihan ay nasa lupa sa tabi ng dagat.

<span id="an_4:2">4:2</span> At sila'y tinuruan niya ng maraming bagay
sa mga talinghaga, at sinabi sa kanila sa kaniyang pagtuturo,

<span id="an_4:3">4:3</span> Pakinggan ninyo: Narito, ang manghahasik ay
yumaon upang maghasik:

<span id="an_4:4">4:4</span> At nangyari, sa kaniyang paghahasik, na ang
ilang binhi ay nangahulog sa tabi ng daan, at nagsidating ang mga ibon
at kinain ito.

<span id="an_4:5">4:5</span> At ang mga iba'y nangahulog sa batuhan, na
doo'y walang maraming lupa; at pagdaka'y sumibol, sapagka't hindi
malalim ang lupa:

<span id="an_4:6">4:6</span> At nang sumikat ang araw, ay nangainitan;
at dahil sa walang ugat, ay nangatuyo.

<span id="an_4:7">4:7</span> At ang mga iba'y nangahulog sa dawagan, at
nagsilaki ang mga dawag, at ininis ang mga pananim, at ito'y hindi
nangamunga.

<span id="an_4:8">4:8</span> At ang mga iba'y nangahulog sa mabuting
lupa, at nangamunga, na nagsitaas at nagsilago; at may namunga ng
tigtatatlongpu, at tiganim na pu, at tigisang daan.

<span id="an_4:9">4:9</span> At sinabi niya, Ang may mga pakinig na
ipakikinig, ay makinig.

<span id="an_4:10">4:10</span> At nang siya'y magisa na, ang nangasa
palibot niya na kasama ang labingdalawa ay nangagtanong sa kaniya
tungkol sa mga talinghaga.

<span id="an_4:11">4:11</span> At sinabi niya sa kanila, Sa inyo ay
ipinagkaloob ang makaalam ng hiwaga ng kaharian ng Dios: datapuwa't sa
kanilang nangasa labas, ang lahat ng mga bagay ay ginagawa sa
pamamagitan ng mga talinghaga:

<span id="an_4:12">4:12</span> Upang kung magsitingin sila'y
mangakakita, at huwag mamalas; at kung mangakinig sila'y mangakarinig,
at huwag mangakaunawa; baka sakaling sila'y mangagbalikloob, at
patawarin sila.

<span id="an_4:13">4:13</span> At sinabi niya sa kanila, Hindi baga
ninyo nalalaman ang talinghagang ito? at paanong malalaman ninyo ang
lahat ng mga talinghaga?

<span id="an_4:14">4:14</span> Ang manghahasik ay naghahasik ng salita.

<span id="an_4:15">4:15</span> At ang mga ito'y yaong nangasa tabi ng
daan, na doon nahahasik ang salita; at nang kanilang mapakinggan,
pagdaka'y pinaroroonan ni Satanas, at inaalis ang salita na inihasik sa
kanila.

<span id="an_4:16">4:16</span> At gayon din naman itong mga nahasik sa
batuhan, na, pagkarinig nila ng salita, pagdaka'y nagsisitanggap na may
galak;

<span id="an_4:17">4:17</span> At hindi nangaguugat sa kanilang sarili,
kundi sangdaling tumatagal; kaya't pagkakaroon ng kapighatian o ng mga
paguusig dahil sa salita, pagdaka'y nangatisod sila.

<span id="an_4:18">4:18</span> At ang mga iba'y yaong nangahasik sa
dawagan; ang mga ito'y yaong nangakinig ng salita,

<span id="an_4:19">4:19</span> At ang mga pagsusumakit na ukol sa
sanglibutan, at ang daya ng mga kayamanan, at ang mga pita sa ibang mga
bagay na nagsisipasok, ang nagsisiinis sa salita, at ito'y nagiging
walang bunga.

<span id="an_4:20">4:20</span> At yaon ang nangahasik sa mabuting lupa;
na nangakikinig ng salita, at tinatanggap ito, at namumunga ng
tigtatatlongpu, at tigaanim na pu, at tigiisang daan.

<span id="an_4:21">4:21</span> At sinabi niya sa kanila, Dinadala baga
ang ilaw upang ilagay sa ilalim ng takalan, o sa ilalim ng higaan, at
hindi baga upang ilagay sa talagang lalagayan ng ilaw?

<span id="an_4:22">4:22</span> Sapagka't walang anomang bagay na
natatago, kundi upang mahayag; ni nalilihim, kundi yao'y upang mapasa
liwanag.

<span id="an_4:23">4:23</span> Kung ang sinoman ay may mga pakinig na
ipakikinig, ay makinig.

<span id="an_4:24">4:24</span> At sinabi niya sa kanila, Ingatan ninyo
kung ano ang inyong pinakikinggan: sa panukat na inyong isinusukat ay
kayo'y susukatin; at higit pa ang sa inyo'y ibibigay.

<span id="an_4:25">4:25</span> Sapagka't ang mayroon, ay bibigyan pa; at
ang wala, pati ng nasa kaniya ay aalisin pa sa kaniya.

<span id="an_4:26">4:26</span> At sinabi niya, Ganyan ang kaharian ng
Dios, na gaya ng isang taong naghahasik ng binhi sa lupa;

<span id="an_4:27">4:27</span> At natutulog at nagbabangon sa gabi at
araw, at sumisibol at lumalaki ang binhi na di niya nalalaman kung
paano.

<span id="an_4:28">4:28</span> Sa kaniyang sarili ay nagbubunga ang
lupa; una-una'y usbong, saka uhay, pagkatapos ay butil na humihitik sa
uhay.

<span id="an_4:29">4:29</span> Datapuwa't pagka hinog na ang bunga, ay
ginagamit agad ang panggapas, sapagka't dumating na ang pagaani.

<span id="an_4:30">4:30</span> At kaniyang sinabi, Sa ano natin itutulad
ang kaharian ng Dios? o sa anong talinghaga isasaysay natin ito?

<span id="an_4:31">4:31</span> Ito'y tulad sa butil ng binhi ng mostasa,
na pagkahasik sa lupa, bagama't siyang lalong pinakamaliit sa lahat ng
mga binhi na nangasa lupa,

<span id="an_4:32">4:32</span> Gayon ma'y pagkatanim, ay tumataas, at
lumalaki ng higit kay sa lahat ng mga gulay, at nagsasanga ng malalabay;
ano pa't ang mga ibon sa langit ay mangakasisilong sa kaniyang lilim.

<span id="an_4:33">4:33</span> At sa pamamagitan ng gayong maraming
talinghaga ay sinasaysay niya sa kanila ang salita, ayon sa makakaya ng
kanilang pakinig;

<span id="an_4:34">4:34</span> At hindi sila kinakausap kundi sa
talinghaga: datapuwa't sa kaniyang sariling mga alagad ay bukod na
ipinaliliwanag ang lahat ng mga bagay.

<span id="an_4:35">4:35</span> At nang araw ding yaon, nang gabi na, ay
sinabi niya sa kanila, Tumawid tayo sa kabilang ibayo.

<span id="an_4:36">4:36</span> At pagkaiwan sa karamihan, ay kanilang
dinala siya sa daong, ayon sa kaniyang kalagayan. At mayroon siyang
kasamang ibang mga daong.

<span id="an_4:37">4:37</span> At nagbangon ang isang malakas na bagyo,
at sinasalpukan ang daong ng mga alon, na ano pa't ang daong ay halos
natitigib.

<span id="an_4:38">4:38</span> At siya'y natutulog sa hulihan sa ibabaw
ng kutson; at siya'y ginising nila, at sinabi sa kaniya, Guro, wala
bagang anoman sa iyo na mapahamak tayo?

<span id="an_4:39">4:39</span> At gumising siya, at sinaway ang hangin,
at sinabi sa dagat, Pumayapa, tumahimik ka. At humimpil ang hangin, at
humusay na totoo ang panahon,

<span id="an_4:40">4:40</span> At sinabi niya sa kanila, Bakit kayo
nangatakot? wala pa baga kayong pananampalataya?

<span id="an_4:41">4:41</span> At sila'y nangatakot na lubha, at
sila-sila'y nangagsasabihan, Sino nga ito, na pati ng hangin at ng dagat
ay tumatalima sa kaniya?

<span id="an_5:1">5:1</span> At nagsidating sila sa kabilang ibayo ng
dagat sa lupain ng mga Gadareno.

<span id="an_5:2">5:2</span> At paglunsad niya sa daong, pagdaka'y
sinalubong siya na galing sa mga libingan ng isang lalake na may isang
karumaldumal na espiritu,

<span id="an_5:3">5:3</span> Na tumatahan sa mga libingan: at sinoma'y
hindi siya magapos, kahit ng tanikala;

<span id="an_5:4">5:4</span> Sapagka't madalas na siya'y ginapos ng mga
damal at mga tanikala, at pinagpatidpatid niya ang mga tanikala, at
pinagbabalibali ang mga damal: at walang taong may lakas na makasupil sa
kaniya.

<span id="an_5:5">5:5</span> At palaging sa gabi't araw, ay nagsisisigaw
sa mga libingan at sa mga kabundukan, at sinusugatan ang sarili ng mga
bato.

<span id="an_5:6">5:6</span> At pagkatanaw niya sa malayo kay Jesus, ay
tumakbo at siya'y kaniyang sinamba;

<span id="an_5:7">5:7</span> At nagsisisigaw ng malakas na tinig, na
kaniyang sinabi, Ano ang pakialam ko sa iyo, Jesus, ikaw na Anak ng Dios
na Kataastaasan? kita'y pinamamanhikan alangalang sa Dios, na huwag mo
akong pahirapan.

<span id="an_5:8">5:8</span> Sapagka't sinabi niya sa kaniya, Lumabas ka
sa taong ito, ikaw na karumaldumal na espiritu.

<span id="an_5:9">5:9</span> At tinanong niya siya, Ano ang pangalan mo?
At sinabi niya sa kaniya, Pulutong ang pangalan ko; sapagka't marami
kami.

<span id="an_5:10">5:10</span> At ipinamamanhik na mainam sa kaniya na
huwag silang palayasin sa lupaing yaon.

<span id="an_5:11">5:11</span> At sa libis ng bundok na yaon ay may
isang malaking kawan ng mga baboy na nagsisipanginain.

<span id="an_5:12">5:12</span> At nangamanhik sila sa kaniya, na
nagsisipagsabi, Paparoonin mo kami sa mga baboy, upang kami ay
magsipasok sa kanila.

<span id="an_5:13">5:13</span> At ipinahintulot niya sa kanila. At ang
mga karumaldumal na espiritu ay nangagsilabas, at nangagsipasok sa mga
baboy: at ang kawan ay napadaluhong sa bangin hanggang sa dagat, na
sila'y may mga dalawang libo; at sila'y nangalunod sa dagat.

<span id="an_5:14">5:14</span> At nagsitakas ang mga tagapagalaga ng mga
yaon, at ibinalita sa bayan, at sa mga bukid. At nagsiparoon ang mga tao
upang makita kung ano ang nangyari.

<span id="an_5:15">5:15</span> At nagsiparoon sila kay Jesus, at nakita
nila ang inalihan ng mga demonio na nakaupo, nakapanamit at matino ang
kaniyang pagiisip, sa makatuwid baga'y siyang nagkaroon ng isang
pulutong: at sila'y nangatakot.

<span id="an_5:16">5:16</span> At sinabi sa kanila ng nangakakita kung
paanong pagkapangyari sa inalihan ng mga demonio, at tungkol sa mga
baboy.

<span id="an_5:17">5:17</span> At sila'y nangagpasimulang magsipamanhik
sa kaniya na siya'y umalis sa kanilang mga hangganan.

<span id="an_5:18">5:18</span> At habang lumululan siya sa daong, ay
ipinamamanhik sa kaniya ng inalihan ng mga demonio na siya'y ipagsama
niya.

<span id="an_5:19">5:19</span> At hindi niya itinulot sa kaniya, kundi
sa kaniya'y sinabi, Umuwi ka sa iyong bahay sa iyong mga kaibigan, at
sabihin mo sa kanila kung gaano kadakilang mga bagay ang ginawa sa iyo
ng Panginoon, at kung paanong kinaawaan ka niya.

<span id="an_5:20">5:20</span> At siya'y yumaon ng kaniyang lakad, at
nagpasimulang ihayag sa Decapolis kung gaanong kadakilang mga bagay ang
sa kaniya'y ginawa ni Jesus: at nangagtaka ang lahat ng mga tao.

<span id="an_5:21">5:21</span> At nang si Jesus ay muling makatawid sa
daong sa kabilang ibayo, ay nakipisan sa kaniya ang lubhang maraming
tao; at siya'y nasa tabi ng dagat.

<span id="an_5:22">5:22</span> At lumapit ang isa sa mga pinuno sa
sinagoga, na nagngangalang Jairo; at pagkakita sa kaniya, ay nagpatirapa
siya sa kaniyang paanan,

<span id="an_5:23">5:23</span> At ipinamamanhik na mainam sa kaniya, na
sinasabi, Ang aking munting anak na babae ay naghihingalo: ipinamamanhik
ko sa iyo, na ikaw ay pumaroon at ipatong mo ang iyong mga kamay sa
kaniya, upang siya'y gumaling, at mabuhay.

<span id="an_5:24">5:24</span> At siya'y sumama sa kaniya; at sinundan
siya ng lubhang maraming tao; at siya'y sinisiksik nila.

<span id="an_5:25">5:25</span> At isang babae na may labingdalawang taon
nang inaagasan,

<span id="an_5:26">5:26</span> At siya'y napahirapan na ng maraming
bagay ng mga manggagamot, at nagugol na niya ang lahat niyang
tinatangkilik, at hindi gumaling ng kaunti man, kundi bagkus pang
lumulubha siya,

<span id="an_5:27">5:27</span> Na pagkarinig niya ng mga bagay tungkol
kay Jesus, ay lumapit siya sa karamihan, sa likuran niya, at hinipo ang
kaniyang damit.

<span id="an_5:28">5:28</span> Sapagka't sinasabi niya, Kung mahipo ko
man lamang ang kaniyang damit, ay gagaling ako.

<span id="an_5:29">5:29</span> At pagdaka'y naampat ang kaniyang agas;
at kaniyang naramdaman sa kaniyang katawan na magaling na siya sa salot
niya.

<span id="an_5:30">5:30</span> At si Jesus, sa pagkatalastas niya agad
sa kaniyang sarili na may umalis na bisa sa kaniya, ay pagdaka'y pumihit
sa karamihan at nagsabi, Sino ang humipo ng aking mga damit?

<span id="an_5:31">5:31</span> At sinabi sa kaniya ng kaniyang mga
alagad, Nakikita mong sinisiksik ka ng karamihan, at sasabihin mo, Sino
ang humipo sa akin?

<span id="an_5:32">5:32</span> At lumingap siya sa palibotlibot upang
makita siya na gumawa ng bagay na ito.

<span id="an_5:33">5:33</span> Nguni't ang babae na natatakot at
nangangatal, palibhasa'y nalalaman ang sa kaniya'y nangyari, lumapit at
nagpatirapa sa harap niya, at sinabi sa kaniya ang buong katotohanan.

<span id="an_5:34">5:34</span> At sinabi niya sa kaniya, Anak,
pinagaling ka ng pananampalataya mo; yumaon kang payapa, at gumaling ka
sa salot mo.

<span id="an_5:35">5:35</span> Samantalang nagsasalita pa siya, ay may
nagsidating na galing sa bahay ng pinuno sa sinagoga, na nagsasabi,
Patay na ang anak mong babae: bakit mo pa binabagabag ang Guro?

<span id="an_5:36">5:36</span> Datapuwa't hindi pinansin ni Jesus ang
kanilang sinasalita, at nagsabi sa pinuno ng sinagoga, Huwag kang
matakot, manampalataya ka lamang.

<span id="an_5:37">5:37</span> At hindi niya ipinahintulot na sinoma'y
makasunod sa kaniya, liban kay Pedro, at kay Santiago, at kay Juan na
kapatid ni Santiago.

<span id="an_5:38">5:38</span> At nagsidating sila sa bahay ng pinuno sa
sinagoga; at napanood niya ang pagkakagulo, at ang nagsisitangis, at
nangagbubuntong-hininga ng labis.

<span id="an_5:39">5:39</span> At pagkapasok niya, ay kaniyang sinabi sa
kanila, Bakit kayo'y nangagkakagulo at nagsisitangis? hindi patay ang
bata, kundi natutulog.

<span id="an_5:40">5:40</span> At tinatawanan nila siya na nililibak.
Datapuwa't, nang mapalabas na niya ang lahat, ay isinama niya ang ama ng
bata at ang ina nito, at ang kaniyang mga kasamahan, at pumasok sa
kinaroroonan ng bata.

<span id="an_5:41">5:41</span> At pagkahawak niya sa kamay ng bata, ay
sinabi niya sa kaniya, Talitha cumi; na kung liliwanagin ay, Dalaga,
sinasabi ko sa iyo, Magbangon ka.

<span id="an_5:42">5:42</span> At pagdaka'y nagbangon ang dalaga, at
lumakad: sapagka't siya'y may labingdalawang taon na. At pagdaka'y
nangagtaka silang lubha.

<span id="an_5:43">5:43</span> At ipinagbilin niya sa kanilang mahigpit,
na sinoman ay huwag makaalam nito: at kaniyang ipinagutos na siya'y
bigyan ng pagkain.

<span id="an_6:1">6:1</span> At umalis siya doon; at napasa kaniyang
sariling lupain; at nagsisunod sa kaniya ang kaniyang mga alagad.

<span id="an_6:2">6:2</span> At nang dumating ang sabbath, ay
nagpasimulang magturo siya sa sinagoga: at marami sa nangakakarinig sa
kaniya ay nangagtataka, na nangagsasabi, Saan nagkaroon ang taong ito ng
mga bagay na ito? at, Anong karunungan ito na sa kaniya'y ibinigay, at
anong kahulugan ng gayong mga makapangyarihang gawa na ginagawa ng
kaniyang mga kamay?

<span id="an_6:3">6:3</span> Hindi baga ito ang anluwagi, ang anak ni
Maria, at kapatid ni Santiago, at ni Jose, at ni Judas, at ni Simon? at
hindi baga nangaririto sa atin ang kaniyang mga kapatid na babae? At
siya'y kinatitisuran nila.

<span id="an_6:4">6:4</span> At sinabi sa kanila ni Jesus, Walang
propetang di may kapurihan, liban sa kaniyang sariling lupain, at sa
gitna ng kaniyang sariling mga kamaganak, at sa kaniyang sariling bahay.

<span id="an_6:5">6:5</span> At hindi siya nakagawa doon ng anomang
makapangyarihang gawa, liban sa ipinatong niya ang kaniyang mga kamay sa
ilang mga maysakit, at pinagaling sila.

<span id="an_6:6">6:6</span> At nanggigilalas siya sa kanilang di
pananampalataya. At siya'y lumibot na nagtuturo sa mga nayong nasa
paligidligid.

<span id="an_6:7">6:7</span> At pinalapit niya sa kaniya ang
labingdalawa, at nagpasimulang sinugo sila na daladalawa; at binigyan
niya sila ng kapamahalaan laban sa mga karumaldumal na espiritu;

<span id="an_6:8">6:8</span> At ipinagbilin niya sa kanila na huwag
silang magsipagbaon ng anoman sa paglakad, kundi tungkod lamang; kahit
tinapay, kahit supot ng ulam, kahit salapi sa kanilang supot;

<span id="an_6:9">6:9</span> Datapuwa't gumamit ng mga sandalyas: at,
huwag magsuot ng dalawang tunika.

<span id="an_6:10">6:10</span> At sinabi niya sa kanila, Saan man kayo
magsipasok sa isang bahay, mangatira kayo roon hanggang sa kayo'y
magsialis doon.

<span id="an_6:11">6:11</span> At sa alin mang dakong hindi kayo
tanggapin, at hindi kayo pakinggan, pagalis ninyo doo'y ipagpag ninyo
ang alabok na nasa ilalim ng inyong talampakan bilang patotoo sa kanila.

<span id="an_6:12">6:12</span> At sila'y nangagsialis, at nagsipangaral
na mangagsisi ang mga tao.

<span id="an_6:13">6:13</span> At nangagpalabas ng maraming demonio, at
nangagpahid ng langis sa maraming may-sakit, at pinagaling sila.

<span id="an_6:14">6:14</span> At narinig ng haring Herodes; sapagka't
nabantog na ang pangalan niya; at sinabi niya, Si Juan na Mangbabautismo
ay nagbangon sa mga patay, at kaya sumasa kaniya ang mga kapangyarihang
ito.

<span id="an_6:15">6:15</span> At sinasabi ng mga iba, Siya'y si Elias.
At sinasabi ng mga iba, Siya'y propeta, na gaya ng ibang mga propeta.

<span id="an_6:16">6:16</span> Datapuwa't nang marinig ni Herodes, ay
sinabi, Si Juan na aking pinugutan ng ulo, siya'y nagbangon.

<span id="an_6:17">6:17</span> Sapagka't si Herodes din ang nagsugo sa
mga kawal at nagpahuli kay Juan, at nagpatanikala sa kaniya sa
bilangguan dahil kay Herodias, na asawa ni Filipo na kaniyang kapatid;
sapagka't nagasawa siya sa kaniya.

<span id="an_6:18">6:18</span> Sapagka't sinabi ni Juan kay Herodes,
Hindi matuwid sa iyo na iyong ariin ang asawa ng iyong kapatid.

<span id="an_6:19">6:19</span> At ipinagtanim siya ni Herodias, at
hinahangad siyang patayin; at hindi niya magawa;

<span id="an_6:20">6:20</span> Sapagka't natatakot si Herodes kay Juan
palibhasa'y nalalamang siya'y lalaking matuwid at banal, at siya'y
ipinagsanggalang niya. At kung siya'y pinakikinggan niya, ay natitilihan
siyang mainam; at pinakikinggan niya siya na may galak.

<span id="an_6:21">6:21</span> At nang sumapit ang isang kaukulang araw,
na kapanganakan niya, ay ipinaghanda ni Herodes ng isang hapunan ang
kaniyang mga maginoo, at mga mataas na kapitan, at mga pangulong lalake
sa Galilea;

<span id="an_6:22">6:22</span> At nang pumasok ang anak na babae ni
Herodias ay sumayaw, at siya'y kinalugdan ni Herodes at ng mga kasalo
niyang nakaupo sa dulang; at sinabi ng hari sa dalaga, Hingin mo sa akin
ang maibigan mo, at ibibigay ko sa iyo.

<span id="an_6:23">6:23</span> At ipinanumpa niya sa kaniya, Ang anomang
hingin mo sa akin ay ibibigay ko sa iyo, kahit ang kalahati ng aking
kaharian.

<span id="an_6:24">6:24</span> At lumabas siya, at sinabi sa kaniyang
ina, Ano ang aking hihingin? At sinabi niya, Ang ulo ni Juan ang
Mangbabautismo.

<span id="an_6:25">6:25</span> At pagdaka'y pumasok siyang dalidali sa
kinaroroonan ng hari, at humingi, na sinasabi, Ibig ko na ngayon din ang
ibigay mo sa akin na nasa isang pinggan ang ulo ni Juan Bautista.

<span id="an_6:26">6:26</span> At namanglaw na lubha ang hari;
datapuwa't dahil sa kaniyang sumpa, at sa nangakaupo sa dulang, ay hindi
niya itinanggi.

<span id="an_6:27">6:27</span> At pagdaka'y nagsugo ang hari sa isang
kawal na kaniyang bantay, at ipinagutos na dalhin sa kaniya ang ulo
niya: at yumaon siya at pinugutan siya ng ulo sa bilangguan,

<span id="an_6:28">6:28</span> At dinala ang kaniyang ulo na nasa isang
pinggan, at ibinigay sa dalaga; at ibinigay ng dalaga sa kaniyang ina.

<span id="an_6:29">6:29</span> At nang mabalitaan ng kaniyang mga
alagad, ay nagsiparoon sila at binuhat ang kaniyang bangkay, at inilagay
sa isang libingan.

<span id="an_6:30">6:30</span> At ang mga apostol ay nangagpisan kay
Jesus; at isinaysay nila sa kaniya ang lahat ng mga bagay na kanilang
ginawa, at ang lahat ng kanilang itinuro.

<span id="an_6:31">6:31</span> At sinabi niya sa kanila, Magsiparito
kayo ng bukod sa isang dakong ilang, at mangagpahinga kayo ng kaunti.
Sapagka't marami ang nangagpaparoo't parito, at sila'y hindi man lamang
mangagkapanahon na magsikain.

<span id="an_6:32">6:32</span> At nagsiyaon silang nangasa daong at
nangapasa isang dakong ilang at bukod.

<span id="an_6:33">6:33</span> At nangakita sila ng mga tao sa pagalis,
at sila'y nangakilala ng marami at paraparang nagsisitakbo na
nagsiparoon doon mula sa lahat ng mga bayan, at nangaunang nagsirating
pa kay sa kanila.

<span id="an_6:34">6:34</span> At lumabas siya at nakita ang lubhang
maraming tao, at nahabag siya sa kanila, sapagka't sila'y gaya ng mga
tupa na walang pastor: at siya'y nagpasimulang tinuruan sila ng maraming
bagay.

<span id="an_6:35">6:35</span> At nang gumabi na, ay nagsilapit sa
kaniya ang kaniyang mga alagad, at nangagsabi, Ilang ang dakong ito, at
gumagabi na;

<span id="an_6:36">6:36</span> Payaunin mo sila, upang sila'y
magsiparoon sa mga bayan at mga nayon sa palibotlibot nito, at
mangagsibili ng anomang makakain.

<span id="an_6:37">6:37</span> Datapuwa't siya'y sumagot at sinabi sa
kanila, Bigyan ninyo sila ng makakain. At sinabi nila sa kaniya,
Magsisiyaon ba kami at magsisibili ng dalawang daang denariong tinapay,
at ipakakain namin sa kanila?

<span id="an_6:38">6:38</span> At sinabi niya sa kanila, Ilang tinapay
mayroon kayo? magsiparoon kayo at inyong tingnan. At nang mangaalaman
nila, ay kanilang sinabi, Lima, at dalawang isda.

<span id="an_6:39">6:39</span> At iniutos niya sa kanila na paupuin
silang lahat na pulupulutong sa ibabaw ng damuhang sariwa.

<span id="an_6:40">6:40</span> At sila'y nagsiupong hanayhanay, na
tigsasangdaan, at tiglilimangpu.

<span id="an_6:41">6:41</span> At kinuha niya ang limang tinapay at ang
dalawang isda, at pagtingala sa langit, ay kaniyang pinagpala, at
pinagputolputol ang mga tinapay; at ibinigay niya sa mga alagad upang
ihain nila sa kanila; at ipinamahagi niya sa kanilang lahat ang dalawang
isda.

<span id="an_6:42">6:42</span> At nagsikain silang lahat, at nangabusog.

<span id="an_6:43">6:43</span> At kanilang pinulot ang mga
pinagputolputol, labingdalawang bakol na puno ng tinapay at mga isda
naman.

<span id="an_6:44">6:44</span> At ang nagsikain ng mga tinapay ay limang
libong lalake.

<span id="an_6:45">6:45</span> At pagdaka'y pinalulan niya sa daong ang
kaniyang mga alagad, at pinauna sa kaniya sa kabilang ibayo, sa
Betsaida, samantalang pinayayaon niya ang karamihan.

<span id="an_6:46">6:46</span> At pagkatapos na mapagpaalam niya sila,
ay naparoon siya sa bundok upang manalangin.

<span id="an_6:47">6:47</span> At nang dumating ang gabi, ang daong ay
nasa gitna ng dagat, at siya'y nagiisa sa lupa.

<span id="an_6:48">6:48</span> At pagkakita sa kanila na totoong
nangalulumbay sa paggaod, sapagka't sinasalunga sila ng hangin, at
malapit na ang ikaapat na pagpupuyat sa gabi ay naparoon siya sa kanila,
na lumalakad sa ibabaw ng dagat; at ibig silang lagpasan:

<span id="an_6:49">6:49</span> Datapuwa't sila, nang makita nilang
siya'y lumalakad sa ibabaw ng dagat, ay inakala nilang siya'y isang
multo, at nangagsisigaw;

<span id="an_6:50">6:50</span> Sapagka't nakita siya nilang lahat, at
nangagulumihanan. Datapuwa't pagdaka'y nagsalita siya sa kanila, at sa
kanila'y sinabi, Laksan ninyo ang inyong loob: ako nga; huwag kayong
mangatakot.

<span id="an_6:51">6:51</span> At pinanhik niya sila sa daong; at
humimpil ang hangin: at sila'y nanganggilalas ng di kawasa sa kanilang
sarili;

<span id="an_6:52">6:52</span> Palibhasa'y hindi pa nila natatalastas
yaong tungkol sa mga tinapay, dahil sa ang kanilang puso'y pinatigas.

<span id="an_6:53">6:53</span> At nang mangakatawid na sila, ay narating
nila ang lupa ng Genezaret, at nagsisadsad sa daungan.

<span id="an_6:54">6:54</span> At paglunsad nila sa daong, pagdaka'y
nakilala siya ng mga tao,

<span id="an_6:55">6:55</span> At nang malibot nilang nagtutumulin ang
buong lupaing yaon, at nagpasimulang dalhin sa kaniya ang mga may-sakit
na nasa kanilang higaan, saan man nila marinig na naroon siya.

<span id="an_6:56">6:56</span> At saan man siya pumasok, sa mga nayon, o
sa mga bayan o sa mga bukid, ay inilalagay nila sa mga liwasan ang mga
may-sakit, at ipinamamanhik sa kaniya na ipahipo man lamang sa kanila
ang laylayan ng kaniyang damit: at ang lahat ng nagsihipo sa kaniya ay
pawang nagsigaling.

<span id="an_7:1">7:1</span> At nakisama sa kanila ang mga Fariseo, at
ilan sa mga eskriba, na nagsipanggaling sa Jerusalem,

<span id="an_7:2">7:2</span> At kanilang nangakita ang ilan sa kaniyang
mga alagad na nagsisikain ng kanilang tinapay ng mga kamay na marurumi,
sa makatuwid baga'y mga kamay na hindi hinugasan.

<span id="an_7:3">7:3</span> (Sapagka't ang mga Fariseo, at ang lahat ng
mga Judio, ay hindi nagsisikain, kundi muna mangaghugas na maingat ng
mga kamay, na pinanghahawakan ang mga sali't-saling sabi ng matatanda;

<span id="an_7:4">7:4</span> At kung nagsisipanggaling sila sa
pamilihan, kung hindi muna mangaghugas, ay hindi sila nagsisikain; at
may iba pang maraming bagay na kanilang minana, upang ganapin; gaya ng
mga paghuhugas ng mga inuman, at ng mga saro, at ng mga inumang tanso.)

<span id="an_7:5">7:5</span> At siya'y tinanong ng mga Fariseo at ng mga
eskriba, Bakit ang iyong mga alagad ay hindi nagsisilakad ng ayon sa
sali't-saling sabi ng matatanda, kundi nagsisikain sila ng kanilang
tinapay ng mga kamay na karumaldumal?

<span id="an_7:6">7:6</span> At sinabi niya sa kanila, Mabuti ang
pagkahula ni Isaias tungkol sa inyong mga mapagpaimbabaw, ayon sa
nasusulat, Ang bayang ito'y iginagalang ako ng kaniyang mga labi,
Datapuwa't ang kanilang puso ay malayo sa akin.

<span id="an_7:7">7:7</span> Datapuwa't walang kabuluhan ang pagsamba
nila sa akin, Na nagtuturo ng kanilang pinakaaral ng mga utos ng mga
tao.

<span id="an_7:8">7:8</span> Nilisan ninyo ang utos ng Dios, at inyong
pinanghahawakan ang sali't-saling sabi ng mga tao.

<span id="an_7:9">7:9</span> At sinabi niya sa kanila, Totoong
itinatakuwil ninyo ang utos ng Dios, upang mangaganap ninyo ang inyong
mga sali't-saling sabi.

<span id="an_7:10">7:10</span> Sapagka't sinabi ni Moises, Igalang mo
ang iyong ama at ang iyong ina; at, Ang manungayaw sa ama o sa ina, ay
mamatay siyang walang pagsala:

<span id="an_7:11">7:11</span> Datapuwa't sinasabi ninyo, Kung sabihin
ng isang tao sa kaniyang ama o sa kaniyang ina, Yaong mangyayaring
pakinabangan mo sa akin ay Corban, sa makatuwid baga'y, hain sa Dios;

<span id="an_7:12">7:12</span> Hindi na ninyo siya pinabayaang gumawa ng
anoman na ukol sa kaniyang ama o sa kaniyang ina;

<span id="an_7:13">7:13</span> Na niwawalang kabuluhan ang salita ng
Dios ng inyong sali't-saling sabi, na inyong itinuro: at nagsisigawa
kayo ng iba pang maraming bagay na kawangis nito.

<span id="an_7:14">7:14</span> At muling pinalapit niya sa kaniya ang
karamihan, at sinabi sa kanila, Pakinggan ninyong lahat ako, at inyong
unawain:

<span id="an_7:15">7:15</span> Walang anomang nasa labas ng katawan ng
tao, na pagpasok sa kaniya ay makakahawa sa kaniya; datapuwa't ang mga
bagay na nagsisilabas sa tao yaon ang nangakakahawa sa tao.

<span id="an_7:16">7:16</span> Kung ang sinoman ay may pakinig na
ipakikinig ay makinig.

<span id="an_7:17">7:17</span> At nang pumasok siya sa bahay na mula sa
karamihan, ay itinanong sa kaniya ng kaniyang mga alagad ang talinghaga.

<span id="an_7:18">7:18</span> At sinabi niya sa kanila, Kayo baga naman
ay wala ring pagiisip? Hindi pa baga ninyo nalalaman, na anomang nasa
labas na pumapasok sa tao, ay hindi nakakahawa sa kaniya;

<span id="an_7:19">7:19</span> Sapagka't hindi pumapasok sa kaniyang
puso, kundi sa kaniyang tiyan, at lumalabas sa dakong daanan ng dumi? Sa
salitang ito'y nililinis niya ang lahat ng pagkain.

<span id="an_7:20">7:20</span> At sinabi niya, Ang lumalabas sa tao,
yaon ang nakakahawa sa tao.

<span id="an_7:21">7:21</span> Sapagka't mula sa loob, mula sa puso ng
mga tao, lumalabas ang masasamang pagiisip, ang mga pakikiapid, ang mga
pagnanakaw, ang mga pagpatay sa kapuwa-tao, ang mga pangangalunya,

<span id="an_7:22">7:22</span> Ang mga kasakiman, ang mga kasamaan, ang
pagdaraya, ang kalibugan, ang matang masama, ang kapusungan, ang
kapalaluan, ang kamangmangan:

<span id="an_7:23">7:23</span> Ang lahat ng masasamang bagay na ito ay
sa loob nagsisipanggaling, at nangakakahawa sa tao.

<span id="an_7:24">7:24</span> At nagtindig siya doon, at napasa mga
hangganan ng Tiro at ng Sidon. At pumasok siya sa isang bahay, at ibig
niya na sinomang tao'y huwag sanang makaalam; at hindi siya nakapagtago.

<span id="an_7:25">7:25</span> Nguni't ang isang babae na ang kaniyang
munting anak na babae ay may isang karumaldumal na espiritu, pagdaka'y
nang mabalitaan siya, ay lumapit at nagpatirapa sa kaniyang paanan.

<span id="an_7:26">7:26</span> Ang babae nga ay isang Griega, isang
Sirofenisa, ayon sa lahi. At ipinamamanhik niya sa kaniya na palabasin
sa kaniyang anak ang demonio.

<span id="an_7:27">7:27</span> At sinabi niya sa kaniya, Pabayaan mo
munang mangabusog ang mga anak: sapagka't hindi marapat na kunin ang
tinapay ng mga anak at itapon sa mga aso.

<span id="an_7:28">7:28</span> Datapuwa't siya'y sumagot at sinabi sa
kaniya, Oo, Panginoon; kahit ang mga aso sa ilalim ng dulang ay
nagsisikain ng mga mumo ng mga anak.

<span id="an_7:29">7:29</span> At sinabi niya sa kaniya, Dahil sa sabing
ito humayo ka; nakaalis na ang demonio sa iyong anak.

<span id="an_7:30">7:30</span> At umuwi siya sa kaniyang bahay, at
naratnan ang anak na nakahiga sa higaan, at nakaalis na ang demonio.

<span id="an_7:31">7:31</span> At siya'y muling umalis sa mga hangganan
ng Tiro, at napasa Sidon hanggang sa dagat ng Galilea, na kaniyang
tinahak ang mga hangganan ng Decapolis.

<span id="an_7:32">7:32</span> At dinala nila sa kaniya ang isang bingi
at utal; at ipinamanhik nila sa kaniya na kaniyang ipatong ang kaniyang
kamay sa kaniya.

<span id="an_7:33">7:33</span> At siya'y inihiwalay niya ng bukod sa
karamihan, at isinuot ang kaniyang mga daliri sa mga tainga niya, at
siya'y lumura, at hinipo ang kaniyang dila;

<span id="an_7:34">7:34</span> At pagkatingala sa langit, ay siya'y
nagbuntong-hininga, at sinabi sa kaniya, Ephatha, sa makatuwid baga'y,
Mabuksan.

<span id="an_7:35">7:35</span> At nangabuksan ang kaniyang mga pakinig,
at nakalag ang tali ng kaniyang dila, at siya'y nakapagsalitang malinaw.

<span id="an_7:36">7:36</span> At ipinagbilin niya sa kanila na kanino
mang tao ay huwag nilang sabihin: nguni't kung kailan lalong
ipinagbabawal niya sa kanila, ay lalo namang kanilang ibinabantog.

<span id="an_7:37">7:37</span> At sila'y nangagtataka ng di kawasa, na
nangagsasabi, Mabuti ang pagkagawa niya sa lahat ng mga bagay; kaniyang
binibigyang pakinig pati ng mga bingi, at pinapagsasalita ang mga pipi.

<span id="an_8:1">8:1</span> Nang mga araw na yaon, nang magkaroong muli
ng maraming tao, at wala silang mangakain, ay tinawag niya ang kaniyang
mga alagad, at sinabi sa kanila,

<span id="an_8:2">8:2</span> Nahahabag ako sa karamihan, sapagka't
tatlong araw nang sila'y nangatira sa akin, at walang mangakain:

<span id="an_8:3">8:3</span> At kung sila'y pauwiin kong nangagugutom sa
kanilang mga tahanan, ay magsisipanglupaypay sila sa daan; at
nagsipanggaling sa malayo ang ilan sa kanila.

<span id="an_8:4">8:4</span> At nagsisagot sa kaniya ang kaniyang mga
alagad, Paanong mabubusog ninoman ang mga taong ito ng tinapay dito sa
isang ilang na dako?

<span id="an_8:5">8:5</span> At kaniyang tinanong sila, Ilang tinapay
mayroon kayo? At sinabi nila, Pito.

<span id="an_8:6">8:6</span> At iniutos niya sa karamihan na magsiupo sa
lupa; at kinuha niya ang pitong tinapay, at pagkapagpasalamat, ay
pinagputolputol niya, at ibinigay sa kaniyang mga alagad, upang ihain sa
kanila; at inihain nila sa karamihan.

<span id="an_8:7">8:7</span> At mayroon silang ilang maliliit na isda:
at nang mapagpala ang mga ito, ay ipinagutos niya na ihain din naman ang
mga ito sa kanila.

<span id="an_8:8">8:8</span> At sila'y nagsikain, at nangabusog: at
kanilang pinulot ang lumabis sa mga pinagputolputol, na pitong bakol na
puno.

<span id="an_8:9">8:9</span> At sila'y may mga apat na libo: at pinayaon
niya sila.

<span id="an_8:10">8:10</span> At pagdaka'y lumulan siya sa daong na
kasama ang kaniyang mga alagad, at napasa mga sakop ng Dalmanuta.

<span id="an_8:11">8:11</span> At nagsilabas ang mga Fariseo, at
nangagpasimulang makipagtalo sa kaniya, na hinahanapan siya ng isang
tandang mula sa langit, na tinutukso siya.

<span id="an_8:12">8:12</span> At nagbuntong-hininga siya ng malalim sa
kaniyang espiritu, at nagsabi, Bakit humahanap ng tanda ang lahing ito?
katotohanang sinasabi ko sa inyo, Walang tandang ibibigay sa lahing ito.

<span id="an_8:13">8:13</span> At sila'y iniwan niya, at muling
pagkalulan sa daong ay tumawid sa kabilang ibayo.

<span id="an_8:14">8:14</span> At nangalimutan nilang magsipagdala ng
tinapay; at wala sila kundi isang tinapay sa daong.

<span id="an_8:15">8:15</span> At ipinagbilin niya sa kanila, na
nagsabi, Tingnan ninyo, mangagingat kayo sa lebadura ng mga Fariseo at
sa lebadura ni Herodes.

<span id="an_8:16">8:16</span> At nangagkatuwiranan sila-sila rin, na
nangagsasabi, Wala tayong tinapay.

<span id="an_8:17">8:17</span> At pagkahalata nito ni Jesus ay sinabi sa
kanila, Bakit nangagbubulaybulay kayo, sapagka't wala kayong tinapay?
hindi pa baga ninyo napaghahalata, ni napaguunawa man? nangagmatigas na
baga ang inyong puso?

<span id="an_8:18">8:18</span> Mayroon kayong mga mata, hindi baga kayo
nangakakakita? at mayroon kayong mga tainga, hindi baga kayo
nangakakarinig? at hindi baga ninyo nangaaalaala?

<span id="an_8:19">8:19</span> Nang aking pagputolputulin ang limang
tinapay sa limang libong lalake, ilang bakol na puno ng mga
pinagputolputol ang inyong binuhat? Sinabi nila sa kaniya, Labingdalawa.

<span id="an_8:20">8:20</span> At nang pagputolputulin ang pitong
tinapay sa apat na libo, ilang bakol na puno ng mga pinagputolputol ang
binuhat ninyo? At sinabi nila sa kaniya, Pito.

<span id="an_8:21">8:21</span> At sinabi niya sa kanila, Hindi pa baga
ninyo napaguunawa?

<span id="an_8:22">8:22</span> At nagsidating sila sa Betsaida. At
dinala nila sa kaniya ang isang lalaking bulag, at ipinamanhik sa kaniya
na siya'y hipuin.

<span id="an_8:23">8:23</span> At hinawakan niya sa kamay ang lalaking
bulag, at dinala niya sa labas ng nayon; at nang maluraan ang kaniyang
mga mata, at maipatong ang kaniyang mga kamay sa kaniya, ay kaniyang
tinanong siya, Nakakakita ka baga ng anoman?

<span id="an_8:24">8:24</span> At siya'y tumingala, at nagsabi,
Nakakakita ako ng mga tao; sapagka't namamasdan ko silang tulad sa mga
punong kahoy, na nagsisilakad.

<span id="an_8:25">8:25</span> Saka ipinatong na muli sa kaniyang mga
mata ang mga kamay niya; at siya'y tumitig, at gumaling, at nakita
niyang maliwanag ang lahat ng mga bagay.

<span id="an_8:26">8:26</span> At pinauwi niya siya sa kaniyang tahanan,
na sinasabi, Huwag kang pumasok kahit sa nayon.

<span id="an_8:27">8:27</span> At pumaroon si Jesus, at ang kaniyang mga
alagad sa mga nayon ng Cesarea ni Filipo: at sa daan ay itinanong niya
sa kaniyang mga alagad, na sinabi sa kanila, Ano baga ang sabi ng mga
tao kung sino ako?

<span id="an_8:28">8:28</span> At sinaysay nila sa kaniya, na sinasabi,
Si Juan Bautista; at ang mga iba, si Elias; datapuwa't ang mga iba, Isa
sa mga propeta.

<span id="an_8:29">8:29</span> At tinanong niya sila, Datapuwa't ano ang
sabi ninyo kung sino ako? Sumagot si Pedro at nagsabi sa kaniya, Ikaw
ang Cristo.

<span id="an_8:30">8:30</span> At ipinagbilin niya sa kanila na huwag
sabihin kanino man ang tungkol sa kaniya.

<span id="an_8:31">8:31</span> At siya'y nagpasimulang magturo sa
kanila, na ang Anak ng tao ay kinakailangang magbata na maraming mga
bagay, at itakuwil ng matatanda, at ng mga pangulong saserdote, at ng
mga eskriba, at patayin, at pagkaraan ng tatlong araw ay muling
magbangon.

<span id="an_8:32">8:32</span> At hayag na sinabi niya ang pananalitang
ito. At isinama siya ni Pedro, at pinasimulang siya'y pagwikaan.

<span id="an_8:33">8:33</span> Datapuwa't paglingap niya sa palibot, at
pagtingin sa kaniyang mga alagad, ay pinagwikaan si Pedro, at sinabi,
Lumagay ka sa likuran ko, Satanas; sapagka't hindi mo pinagiisip ang mga
bagay na ukol sa Dios, kundi ang mga bagay na ukol sa mga tao.

<span id="an_8:34">8:34</span> At pinalapit niya sa kaniya ang karamihan
pati ng kaniyang mga alagad, at sa kanila'y sinabi, Kung ang sinomang
tao ay ibig sumunod sa akin, ay tumanggi sa kaniyang sarili, at pasanin
ang kaniyang krus, at sumunod sa akin.

<span id="an_8:35">8:35</span> Sapagka't ang sinomang magibig iligtas
ang kaniyang buhay ay mawawalan nito: at ang sinomang mawalan ng
kaniyang buhay dahil sa akin at sa evangelio ay maililigtas yaon.

<span id="an_8:36">8:36</span> Sapagka't ano ang mapapakinabang ng tao,
na makamtan ang buong sanglibutan, at mapapahamak ang kaniyang buhay?

<span id="an_8:37">8:37</span> Sapagka't anong ibibigay ng tao na
katumbas sa kaniyang buhay?

<span id="an_8:38">8:38</span> Sapagka't ang sinomang magmakahiya sa
akin at sa aking mga salita sa lahing ito na mapangalunya at
makasalanan, ay ikahihiya rin naman siya ng Anak ng tao, pagparito
niyang nasa kaluwalhatian ng kaniyang Ama na kasama ng mga banal na
anghel.

<span id="an_9:1">9:1</span> At sinabi niya sa kanila, Katotohanang
sinasabi ko sa inyo, May ilan sa nangakatayong ito, na hindi matitikman
sa anomang paraan ang kamatayan, hanggang sa makita nila ang kaharian ng
Dios na dumarating na may kapangyarihan.

<span id="an_9:2">9:2</span> At pagkaraan ng anim na araw, ay isinama ni
Jesus si Pedro, at si Santiago, at si Juan, at sila'y dinalang bukod sa
isang mataas na bundok: at siya'y nagbagong-anyo sa harap nila;

<span id="an_9:3">9:3</span> At ang kaniyang mga damit ay
nangagningning, na nagsiputing maigi, na ano pa't sinomang magpapaputi
sa lupa ay hindi makapagpapaputi ng gayon.

<span id="an_9:4">9:4</span> At doo'y napakita sa kanila si Elias na
kasama si Moises: at sila'y nakikipagusap kay Jesus.

<span id="an_9:5">9:5</span> At sumagot si Pedro at sinabi kay Jesus,
Rabi, mabuti sa atin ang tayo'y dumito: at magsigawa kami ng tatlong
tabernakulo; isa ang sa iyo, at isa ang kay Moises, at isa ang kay
Elias.

<span id="an_9:6">9:6</span> Sapagka't hindi niya nalalaman kung ano ang
isasagot; sapagka't sila'y lubhang nangatakot.

<span id="an_9:7">9:7</span> At dumating ang isang alapaap na sa
kanila'y lumilim: at may isang tinig na nanggaling sa alapaap, Ito ang
sinisinta kong Anak; siya ang inyong pakinggan.

<span id="an_9:8">9:8</span> At karakaraka'y sa biglang paglingap nila
sa palibotlibot, ay wala silang nakitang sinoman, kundi si Jesus lamang
na kasama nila.

<span id="an_9:9">9:9</span> At habang nagsisibaba sila sa bundok, ay
ipinagbilin niya sa kanila na sa kanino man ay huwag nilang sabihin ang
kanilang nakita, maliban na pagka ang Anak ng tao ay magbangong maguli
sa mga patay.

<span id="an_9:10">9:10</span> At kanilang iningatan ang pananalitang
ito, na nangagtatanungan sila-sila kung ano ang kahulugan ng
pagbabangong maguli sa mga patay.

<span id="an_9:11">9:11</span> At tinanong nila siya, na sinasabi, Bakit
sinasabi ng mga eskriba na kinakailangang pumarito muna si Elias?

<span id="an_9:12">9:12</span> At sinabi niya sa kanila, Katotohanang si
Elias ay pariritong mauna, at isasauli sa dati ang lahat ng mga bagay:
at paanong nasusulat ang tungkol sa Anak ng tao, na siya'y maghihirap ng
maraming bagay at pawalang halaga?

<span id="an_9:13">9:13</span> Datapuwa't sinasabi ko sa inyo, na
naparito na si Elias, at ginawa din naman nila sa kaniya ang anomang
kanilang inibig, ayon sa nasusulat tungkol sa kaniya.

<span id="an_9:14">9:14</span> At pagdating nila sa mga alagad, ay
nakita nilang nasa kanilang palibotlibot ang lubhang maraming mga tao,
at ang mga eskriba ay nangakikipagtalo sa kanila.

<span id="an_9:15">9:15</span> At pagdaka'y ang buong karamihan,
pagkakita nila sa kaniya, ay nangagtakang mainam, at tinakbo siya na
siya'y binati.

<span id="an_9:16">9:16</span> At tinanong niya sila, Ano ang
ipinakikipagtalo ninyo sa kanila?

<span id="an_9:17">9:17</span> At isa sa karamihan ay sumagot sa kaniya,
Guro, dinala ko sa iyo ang aking anak na lalake na may isang espiritung
pipi;

<span id="an_9:18">9:18</span> At saan man siya alihan nito, ay
ibinubuwal siya: at nagbububula ang kaniyang bibig, at nagngangalit ang
mga ngipin, at untiunting natutuyo: at sinabi ko sa iyong mga alagad na
siya'y palabasin; at hindi nila magawa.

<span id="an_9:19">9:19</span> At sumagot siya sa kanila at nagsabi, Oh
lahing walang pananampalataya, hanggang kailan makikisama ako sa inyo?
hanggang kailan titiisin ko kayo? dalhin ninyo siya rito sa akin.

<span id="an_9:20">9:20</span> At dinala nila siya sa kaniya: at
pagkakita niya sa kaniya, ay pagdaka'y pinapangatal siyang lubha ng
espiritu; at siya'y nalugmok sa lupa, at nagpagulonggulong na bumubula
ang kaniyang bibig.

<span id="an_9:21">9:21</span> At tinanong niya ang kaniyang ama, Kailan
pang panahon nangyayari sa kaniya ito? At sinabi niya, Mula sa
pagkabata.

<span id="an_9:22">9:22</span> At madalas na siya'y inihahagis sa apoy
at sa tubig, upang siya'y patayin: datapuwa't kung mayroon kang
magagawang anomang bagay, ay maawa ka sa amin, at tulungan mo kami.

<span id="an_9:23">9:23</span> At sinabi sa kaniya ni Jesus, Kung kaya
mo! Ang lahat ng mga bagay ay may pangyayari sa kaniya na
nananampalataya.

<span id="an_9:24">9:24</span> Pagdaka'y sumigaw ang ama ng bata, at
sinabi, Nananampalataya ako; tulungan mo ang kakulangan ko ng
pananampalataya.

<span id="an_9:25">9:25</span> At nang makita ni Jesus na dumaragsang
tumatakbo ang karamihan, ay pinagwikaan niya ang karumaldumal na
espiritu, na sinasabi sa kaniya, Ikaw bingi at piping espiritu, iniuutos
ko sa iyo na lumabas ka sa kaniya, at huwag ka nang pumasok na muli sa
kaniya.

<span id="an_9:26">9:26</span> At nang makapagsisisigaw, at nang siya'y
mapangatal na mainam, ay lumabas siya: at ang bata'y naging anyong
patay; ano pa't marami ang nagsabi, Siya'y patay.

<span id="an_9:27">9:27</span> Datapuwa't hinawakan siya ni Jesus sa
kamay, at siya'y ibinangon; at siya'y nagtindig.

<span id="an_9:28">9:28</span> At nang pumasok siya sa bahay, ay
tinanong siya ng lihim ng kaniyang mga alagad, Paano ito na siya'y hindi
namin napalabas?

<span id="an_9:29">9:29</span> At sinabi niya sa kanila, Ang ganito ay
hindi mapalalabas ng anoman, maliban sa pamamagitan ng panalangin.

<span id="an_9:30">9:30</span> At nagsialis sila roon, at nangagdaan sa
Galilea; at ayaw siyang sinomang tao'y makaalam niyaon.

<span id="an_9:31">9:31</span> Sapagka't tinuruan niya ang kaniyang mga
alagad, at sa kanila'y sinabi, Ibibigay ang Anak ng tao sa mga kamay ng
mga tao, at siya'y papatayin nila; at pagkapatay sa kaniya, ay siyang
magbabangong muli pagkaraan ng ikatlong araw.

<span id="an_9:32">9:32</span> Nguni't hindi nila naunawa ang sabing
ito, at nangatakot silang magsipagtanong sa kaniya.

<span id="an_9:33">9:33</span> At sila'y nagsidating sa Capernaum: at
nang siya'y nasa bahay na ay tinanong niya sila, Ano ang
pinagkakatuwiranan ninyo sa daan?

<span id="an_9:34">9:34</span> Datapuwa't hindi sila nagsiimik:
sapagka't sila-sila ay nangagtalo sa daan, kung sino ang pinakadakila.

<span id="an_9:35">9:35</span> At siya'y naupo, at tinawag ang
labingdalawa; at sa kanila'y sinabi niya, Kung sinoman ang ibig na
maging una, ay siyang mahuhuli sa lahat, at lingkod ng lahat.

<span id="an_9:36">9:36</span> At kinuha niya ang isang maliit na bata,
at inilagay sa gitna nila: at siya'y kaniyang kinalong, na sa kanila'y
sinabi niya,

<span id="an_9:37">9:37</span> Ang sinomang tumanggap sa isa sa mga
ganitong maliliit na bata sa aking pangalan, ay ako ang tinatanggap: at
ang sinomang tumanggap sa akin, ay hindi ako ang tinatanggap, kundi
yaong sa aki'y nagsugo.

<span id="an_9:38">9:38</span> Sinabi sa kaniya ni Juan, Guro, nakita
namin ang isa na sa pangalan mo'y nagpapalabas ng mga demonio; at
pinagbawalan namin siya, sapagka't hindi sumusunod sa atin.

<span id="an_9:39">9:39</span> Datapuwa't sinabi ni Jesus, Huwag ninyong
pagbawalan siya: sapagka't walang taong gumagawa ng makapangyarihang
gawa sa pangalan ko, na pagdaka'y makapagsasalita ng masama tungkol sa
akin.

<span id="an_9:40">9:40</span> Sapagka't ang hindi laban sa atin ay
sumasa atin.

<span id="an_9:41">9:41</span> Sapagka't ang sinomang magpainom sa inyo
ng isang sarong tubig, dahil sa kayo'y kay Cristo, katotohanang sinasabi
ko sa inyo, na hindi mawawala sa anomang paraan ang ganti sa kaniya.

<span id="an_9:42">9:42</span> At ang sinomang magbigay ng ikatitisod sa
maliliit na ito na sumasampalataya sa akin, ay mabuti pa sa kaniya kung
bitinan ang kaniyang leeg ng isang malaking gilingang bato, at siya'y
ibulid sa dagat.

<span id="an_9:43">9:43</span> At kung ang kamay mo ay makapagpapatisod
sa iyo, ay putulin mo: mabuti pa sa iyo ang pumasok sa buhay na pingkaw,
kay sa may dalawang kamay kang mapasa impierno, sa apoy na hindi
mapapatay.

<span id="an_9:44">9:44</span> Na doo'y hindi namamatay ang kanilang
uod, at hindi namamatay ang apoy.

<span id="an_9:45">9:45</span> At kung ang paa mo'y makapagpapatisod sa
iyo, ay putulin mo: mabuti pa sa iyo ang pumasok kang pilay sa buhay kay
sa may dalawang paa kang mabulid sa impierno.

<span id="an_9:46">9:46</span> Na doo'y hindi namamatay ang kanilang
uod, at hindi namamatay ang apoy.

<span id="an_9:47">9:47</span> At kung ang mata mo'y makapagpapatisod sa
iyo, ay dukitin mo: mabuti pa sa iyo ang pumasok sa kaharian ng Dios na
may isang mata, kay sa may dalawang mata kang mabulid sa impierno;

<span id="an_9:48">9:48</span> Na doo'y hindi namamatay ang kanilang
uod, at hindi namamatay ang apoy.

<span id="an_9:49">9:49</span> Sapagka't bawa't isa'y aasnan sa
pamamagitan ng apoy.

<span id="an_9:50">9:50</span> Mabuti ang asin: datapuwa't kung tumabang
ang asin, ay ano ang inyong ipagpapaalat? Taglayin ninyo sa inyong
sarili ang asin, at kayo'y magkaroon ng kapayapaan sa isa't isa.

<span id="an_10:1">10:1</span> At siya'y umalis doon, at pumasok sa mga
hangganan ng Judea at sa dako pa roon ng Jordan: at ang mga karamihan ay
muling nakipisan sa kaniya; at, ayon sa kaniyang kinaugalian, ay muling
tinuruan niya sila.

<span id="an_10:2">10:2</span> At nagsilapit sa kaniya ang mga Fariseo,
at siya'y tinanong, Matuwid baga sa lalake na ihiwalay ang kaniyang
asawa? na siya'y tinutukso.

<span id="an_10:3">10:3</span> At sumagot siya at sa kanila'y sinabi,
Ano ang iniutos sa inyo ni Moises?

<span id="an_10:4">10:4</span> At sinabi nila, Ipinahintulot ni Moises
na ilagda ang kasulatan sa paghihiwalay, at ihiwalay siya.

<span id="an_10:5">10:5</span> Datapuwa't sinabi sa kanila ni Jesus,
Dahil sa katigasan ng inyong puso ay inilagda niya ang utos na ito.

<span id="an_10:6">10:6</span> Nguni't buhat nang pasimula ng paglalang,
Lalake at babaing ginawa niya sila.

<span id="an_10:7">10:7</span> Dahil dito'y iiwan ng lalake ang kaniyang
ama at ina, at makikisama sa kaniyang asawa;

<span id="an_10:8">10:8</span> At ang dalawa ay magiging isang laman;
kaya hindi na sila dalawa, kundi isang laman.

<span id="an_10:9">10:9</span> Ang pinapagsama nga ng Dios, ay huwag
papaghiwalayin ng tao.

<span id="an_10:10">10:10</span> At sa bahay ay muling tinanong siya ng
mga alagad tungkol sa bagay na ito.

<span id="an_10:11">10:11</span> At sinabi niya sa kanila, Ang sinomang
lalake na ihiwalay ang kaniyang asawa, at magasawa sa iba, ay
nagkakasala ng pangangalunya laban sa unang asawa:

<span id="an_10:12">10:12</span> At kung ihiwalay ng babae ang kaniyang
asawa, at magasawa sa iba, ay nagkakasala siya ng pangangalunya.

<span id="an_10:13">10:13</span> At dinadala nila sa kaniya ang maliliit
na bata, upang sila'y kaniyang hipuin: at sinaway sila ng mga alagad.

<span id="an_10:14">10:14</span> Datapuwa't nang ito'y makita ni Jesus,
ay nagdalang galit siya, at sinabi sa kanila, Pabayaan ninyong
magsilapit sa akin ang maliliit na bata; huwag ninyo silang pagbawalan:
sapagka't sa mga ganito nauukol ang kaharian ng Dios.

<span id="an_10:15">10:15</span> Katotohanang sinasabi ko sa inyo, Ang
sinomang hindi tumanggap ng kaharian ng Dios na tulad sa isang maliit na
bata, ay hindi siya papasok doon sa anomang paraan.

<span id="an_10:16">10:16</span> At kinalong niya sila, at sila'y
pinagpala, na ipinapatong ang kaniyang mga kamay sa kanila.

<span id="an_10:17">10:17</span> At nang siya'y umalis na lumalakad sa
daan, ay may isang tumakbong lumapit sa kaniya, at lumuhod sa harap
niya, at siya'y tinanong, Mabuting Guro, ano ang gagawin ko upang ako'y
magmana ng buhay na walang hanggan?

<span id="an_10:18">10:18</span> At sinabi sa kaniya ni Jesus, Bakit
tinatawag mo akong mabuti? walang mabuti kundi isa lamang, ang Dios.

<span id="an_10:19">10:19</span> Nalalaman mo ang mga utos, Huwag kang
pumatay, Huwag kang mangalunya, Huwag kang magnakaw, Huwag kang sumaksi
sa di katotohanan, Huwag kang magdaya, Igalang mo ang iyong ama at ang
iyong ina.

<span id="an_10:20">10:20</span> At sinabi niya sa kaniya, Guro, ang
lahat ng mga bagay na ito'y aking ginanap mula sa aking kabataan.

<span id="an_10:21">10:21</span> At pagtitig sa kaniya ni Jesus, ay
giniliw siya, at sinabi sa kaniya, Isang bagay ang kulang sa iyo: yumaon
ka, ipagbili mo ang lahat mong tinatangkilik, at ibigay mo sa dukha, at
magkakaroon ka ng kayamanan sa langit: at pumarito ka, sumunod ka sa
akin.

<span id="an_10:22">10:22</span> Datapuwa't siya'y nahapis sa sabing
ito, at siya'y yumaong namamanglaw: sapagka't siya'y isang may maraming
mga pag-aari.

<span id="an_10:23">10:23</span> At lumingap si Jesus sa palibotlibot,
at sinabi sa kaniyang mga alagad, Kay hirap na magsipasok sa kaharian ng
Dios ang mga may kayamanan!

<span id="an_10:24">10:24</span> At nangagtaka ang mga alagad sa
kaniyang mga salita. Datapuwa't si Jesus ay muling sumagot at nagsabi sa
kanila, Mga anak, kay hirap na magsipasok sa kaharian ng Dios ang mga
magsisiasa sa mga kayamanan!

<span id="an_10:25">10:25</span> Magaan pa sa isang kamelyo ang dumaan
sa butas ng isang karayom, kay sa isang mayaman ang pumasok sa kaharian
ng Dios.

<span id="an_10:26">10:26</span> At sila'y nangagtatakang lubha, na
sinasabi sa kaniya, Sino nga kaya ang makaliligtas?

<span id="an_10:27">10:27</span> Pagtingin ni Jesus sa kanila'y nagsabi,
Hindi maaari ito sa mga tao, datapuwa't hindi gayon sa Dios: sapagka't
ang lahat ng mga bagay ay may pangyayari sa Dios.

<span id="an_10:28">10:28</span> Si Pedro ay nagpasimulang magsabi sa
kaniya, Narito, iniwan namin ang lahat, at nagsisunod sa iyo.

<span id="an_10:29">10:29</span> Sinabi ni Jesus, Katotohanang sinasabi
ko sa inyo, Walang taong nagiwan ng bahay, o mga kapatid na lalake, o
mga kapatid na babae, o ina, o ama, o mga anak, o mga lupa, dahil sa
akin, at dahil sa evangelio,

<span id="an_10:30">10:30</span> Na hindi siya tatanggap ng tigisang
daan ngayon sa panahong ito, ng mga bahay, at mga kapatid na lalake, at
mga kapatid na babae, at mga ina, at mga anak, at mga lupa, kalakip ng
mga paguusig; at sa sanglibutang darating ay ng walang hanggang buhay.

<span id="an_10:31">10:31</span> Datapuwa't maraming nangauuna ay
mangahuhuli; at nangahuhuli na mangauuna.

<span id="an_10:32">10:32</span> At sila'y nangasa daan, na nagsisiahon
sa Jerusalem; at nangunguna sa kanila si Jesus: at sila'y nangagtaka; at
ang nangagsisisunod ay nangatakot. At muling kinuha niya ang
labingdalawa, at nagpasimulang sinabi sa kanila ang mga bagay na sa
kaniya'y mangyayari,

<span id="an_10:33">10:33</span> Na sinasabi, Narito, nagsisiahon tayo
sa Jerusalem; at ibibigay ang Anak ng tao sa mga pangulong saserdote at
sa mga eskriba; at siya'y kanilang hahatulang patayin, at ibibigay siya
sa mga Gentil:

<span id="an_10:34">10:34</span> At siya'y kanilang aalimurahin, at
siya'y luluraan, at siya'y hahampasin, at siya'y papatayin; at pagkaraan
ng tatlong araw ay magbabangon siyang muli.

<span id="an_10:35">10:35</span> At nagsilapit sa kaniya si Santiago at
si Juan, na mga anak ni Zebedeo, na sa kaniya'y nagsisipagsabi, Guro,
ibig naming iyong gawin sa amin ang anomang aming hingin sa iyo.

<span id="an_10:36">10:36</span> At sinabi niya sa kanila, Ano ang ibig
ninyong sa inyo'y aking gawin?

<span id="an_10:37">10:37</span> At sinabi nila sa kaniya, Ipagkaloob mo
sa amin na mangakaupo kami, ang isa'y sa iyong kanan, at ang isa'y sa
iyong kaliwa, sa iyong kaluwalhatian.

<span id="an_10:38">10:38</span> Datapuwa't sinabi sa kanila ni Jesus,
Hindi ninyo nalalaman ang inyong hinihingi. Mangakaiinom baga kayo sa
sarong aking iinuman? o mangababautismuhan sa bautismo na ibinautismo sa
akin?

<span id="an_10:39">10:39</span> At sinabi nila sa kaniya, Kaya namin.
At sinabi sa kanila ni Jesus, Ang sarong aking iinuman ay iinuman ninyo;
at sa bautismo na ibinautismo sa akin ay babautismuhan kayo;

<span id="an_10:40">10:40</span> Datapuwa't ang maupo sa aking kanan o
sa aking kaliwa ay hindi ako ang magbibigay; datapuwa't yaon ay para sa
kanila na mga pinaghahandaan.

<span id="an_10:41">10:41</span> At nang marinig ito ng sangpu, ay
nangagpasimula silang mangagalit kay Santiago at kay Juan.

<span id="an_10:42">10:42</span> At sila'y pinalapit ni Jesus sa kaniya,
at sa kanila'y sinabi, Nalalaman ninyo na yaong mga inaaring mga pinuno
ng mga Gentil ay nangapapapanginoon sa kanila; at ang sa kanila'y mga
dakila ay nagsisigamit ng kapamahalaan sa kanila.

<span id="an_10:43">10:43</span> Datapuwa't sa inyo ay hindi gayon:
kundi ang sinomang ibig na dumakila sa inyo, ay magiging lingkod ninyo;

<span id="an_10:44">10:44</span> At ang sinoman sa inyo ang magibig
manguna, ay magiging alipin ng lahat.

<span id="an_10:45">10:45</span> Sapagka't ang Anak ng tao rin naman ay
hindi naparito upang paglingkuran, kundi upang maglingkod, at ibigay ang
kaniyang buhay na pangtubos sa marami.

<span id="an_10:46">10:46</span> At nagsidating sila sa Jerico: at
habang nililisan niya ang Jerico, na kasama ng kaniyang mga alagad at ng
lubhang maraming mga tao, ang anak ni Timeo, si Bartimeo, na isang
pulubing bulag, ay nakaupo sa tabi ng daan.

<span id="an_10:47">10:47</span> At nang marinig niya na yao'y si Jesus
na Nazareno, siya'y nagpasimulang magsisigaw, at nagsabi, Jesus, ikaw na
anak ni David, mahabag ka sa akin.

<span id="an_10:48">10:48</span> At siya'y pinagwikaan ng marami upang
siya'y tumahimik: datapuwa't siya'y lalong sumisigaw, Ikaw na Anak ni
David, mahabag ka sa akin.

<span id="an_10:49">10:49</span> At tumigil si Jesus, at sinabi, Tawagin
ninyo siya. At tinawag nila ang lalaking bulag, na sinasabi sa kaniya,
Laksan mo ang iyong loob; ikaw ay magtindig, tinatawag ka niya.

<span id="an_10:50">10:50</span> At siya, pagkatapon ng kaniyang
balabal, ay nagmadaling tumindig, at lumapit kay Jesus.

<span id="an_10:51">10:51</span> At sumagot sa kaniya si Jesus, at
sinabi, Ano ang ibig mong gawin ko sa iyo? At sinabi ng lalaking bulag,
Raboni, na tanggapin ang aking paningin.

<span id="an_10:52">10:52</span> At sinabi sa kaniya ni Jesus, Humayo ka
ng iyong lakad; pinagaling ka ng iyong pananampalataya. At pagdaka'y
tinanggap niya ang kaniyang paningin, at siya'y sumunod sa kaniya sa
daan.

<span id="an_11:1">11:1</span> At nang malapit na sila sa Jerusalem, sa
Betfage at sa Betania, sa bundok ng mga Olivo ay sinugo niya ang dalawa
sa kaniyang mga alagad,

<span id="an_11:2">11:2</span> At sa kanila'y sinabi, Magsiparoon kayo
sa nayong nasa tapat ninyo: at pagkapasok ninyo roon, ay masusumpungan
ninyo ang isang nakataling batang asno, na hindi pa nasasakyan ng
sinomang tao; inyong kalagin siya, at dalhin ninyo siya rito.

<span id="an_11:3">11:3</span> At kung may magsabi sa inyo, Bakit ninyo
ginagawa ito? sabihin ninyo, Kinakailangan siya ng Panginoon; at
pagdaka'y ipadadala niya siya rito.

<span id="an_11:4">11:4</span> At sila'y nagsiyaon, at kanilang
nasumpungan ang batang asno na nakatali sa pintuan sa labas ng
lansangan; at siya'y kanilang kinalag.

<span id="an_11:5">11:5</span> At ilan sa nangakatayo roon ay nangagsabi
sa kanila, Ano ang ginagawa ninyo na inyong kinakalag ang batang asno?

<span id="an_11:6">11:6</span> At sinabi nila sa kanila ayon sa sinabi
ni Jesus: at pinabayaan nilang sila'y magsialis.

<span id="an_11:7">11:7</span> At dinala nila ang batang asno kay Jesus,
at inilagay nila sa ibabaw ng batang asno ang kanilang mga damit; at
ito'y sinakyan ni Jesus.

<span id="an_11:8">11:8</span> At marami ang nagsisipaglatag ng kanilang
mga damit sa daan; at ang mga iba'y ng mga sanga, na kanilang pinutol sa
mga parang.

<span id="an_11:9">11:9</span> At ang nangasa unahan, at ang
nagsisisunod, ay nangagsisigawan, Hosanna; Mapalad ang pumaparito sa
pangalan ng Panginoon:

<span id="an_11:10">11:10</span> Mapalad ang kahariang pumaparito, ang
kaharian ng ating amang si David: Hosanna sa kataastaasan.

<span id="an_11:11">11:11</span> At pumasok siya sa Jerusalem, sa
templo; at nang malingap niya sa palibotlibot ang lahat ng mga bagay, at
palibhasa'y hapon na, ay pumaroon siya sa Betania na kasama ang
labingdalawa.

<span id="an_11:12">11:12</span> At sa kinabukasan, pagkaalis nila sa
Betania, ay nagutom siya.

<span id="an_11:13">11:13</span> At pagkatanaw niya sa malayo ng isang
puno ng igos na may mga dahon, ay lumapit siya, na baka sakaling
makasumpong doon ng anoman: at nang siya'y malapit sa kaniya ay wala
siyang nasumpungang anoman kundi mga dahon; sapagka't hindi panahon ng
mga igos.

<span id="an_11:14">11:14</span> At sumagot si Jesus at sinabi rito,
Sinomang tao'y hindi kakain ng iyong bunga mula ngayon at magpakailan
man. At ito'y narinig ng kaniyang mga alagad.

<span id="an_11:15">11:15</span> At nagsidating sila sa Jerusalem: at
pumasok siya sa templo, at nagpasimulang kaniyang itinaboy ang
nangagbibili at nagsisibili sa loob ng templo, at ginulo ang mga dulang
ng nangagpapalit ng salapi, at ang mga upuan ng nangagbibili ng mga
kalapati;

<span id="an_11:16">11:16</span> At hindi niya ipinahintulot na sinoman
ay magdala ng anomang sisidlan sa templo.

<span id="an_11:17">11:17</span> At siya'y nagturo, at sinabi sa kanila,
Hindi baga nasusulat, Ang aking bahay ay tatawaging bahay-panalanginan
ng lahat ng mga bansa? datapuwa't ginawa ninyong yungib ng mga tulisan.

<span id="an_11:18">11:18</span> At yao'y narinig ng mga pangulong
saserdote at ng mga eskriba, at pinagsisikapan kung paanong siya'y
kanilang maipapapuksa: sapagka't nangatatakot sila sa kaniya, dahil sa
buong karamihan ay nanggigilalas sa kaniyang aral.

<span id="an_11:19">11:19</span> At gabi-gabi'y lumalabas siya sa bayan.

<span id="an_11:20">11:20</span> At sa pagdaraan nila pagka umaga, ay
nakita nila na ang puno ng igos ay tuyo na mula sa mga ugat.

<span id="an_11:21">11:21</span> At sa pagkaalaala ni Pedro ay sinabi sa
kaniya, Rabi, narito, ang sinumpa mong puno ng igos ay natuyo.

<span id="an_11:22">11:22</span> At pagsagot ni Jesus ay sinabi sa
kanila, Magkaroon kayo ng pananampalataya sa Dios.

<span id="an_11:23">11:23</span> Katotohanang sinasabi ko sa inyo, Ang
sinomang magsabi sa bundok na ito, Mapataas ka at mapasugba ka sa dagat;
at hindi magalinlangan sa kaniyang puso, kundi manampalataya na
mangyayari ang sinabi niya; ay kakamtin niya yaon.

<span id="an_11:24">11:24</span> Kaya nga sinasabi ko sa inyo, Ang lahat
ng mga bagay na inyong idinadalangin at hinihingi, ay magsisampalataya
kayo na inyong tinanggap na, at inyong kakamtin.

<span id="an_11:25">11:25</span> At kailan man kayo'y nangakatayong
nagsisipanalangin, mangagpatawad kayo, kung mayroon kayong anomang laban
sa kanino man; upang ang inyong Ama naman na nasa langit ay patawarin
kayo ng inyong mga kasalanan.

<span id="an_11:26">11:26</span> Datapuwa't kung hindi kayo
magpapatawad, hindi rin kayo patatawarin sa inyong mga kasalanan ng
inyong Ama na nasa mga langit.

<span id="an_11:27">11:27</span> At sila'y nagsiparoong muli sa
Jerusalem: at samantalang lumalakad siya sa templo, ay nagsilapit sa
kaniya ang mga pangulong saserdote, at ang mga eskriba, at ang
matatanda;

<span id="an_11:28">11:28</span> At sinabi nila sa kaniya, Sa anong
kapamahalaan ginagawa mo ang mga bagay na ito? o sino ang sa iyo'y
nagbigay ng kapamahalaang ito upang gawin mo ang mga bagay na ito?

<span id="an_11:29">11:29</span> At sa kanila'y sinabi ni Jesus,
Tatanungin ko kayo ng isang tanong, at sagutin ninyo ako, at aking
sasabihin sa inyo kung sa anong kapamahalaan ginagawa ko ang mga bagay
na ito.

<span id="an_11:30">11:30</span> Ang bautismo ni Juan, ay mula baga sa
langit, o sa mga tao? sagutin ninyo ako.

<span id="an_11:31">11:31</span> At kanilang pinagkatuwiranan sa
kanilang sarili, na sinasabi. Kung sabihin natin, Mula sa langit; ay
sasabihin niya, Bakit nga hindi ninyo siya pinaniwalaan?

<span id="an_11:32">11:32</span> Datapuwa't kung sabihin natin, Mula sa
mga tao-ay nangatatakot sila sa bayan: sapagka't kinikilala ng lahat na
si Juan ay tunay na propeta.

<span id="an_11:33">11:33</span> At sila'y nagsisagot kay Jesus at
nagsipagsabi, Hindi namin nalalaman. At sinabi ni Jesus sa kanila, Hindi
ko rin sasabihin sa inyo kung sa anong kapamahalaan ginagawa ko ang mga
bagay na ito.

<span id="an_12:1">12:1</span> At nagpasimulang pinagsalitaan niya sila
sa mga talinghaga. Nagtanim ang isang tao ng isang ubasan, at binakuran
ng mga buhay na punong kahoy, at humukay roon ng isang pisaan ng ubas,
at nagtayo ng isang bantayan, at ipinagkatiwala yaon sa mga magsasaka,
at napasa ibang lupain.

<span id="an_12:2">12:2</span> At sa kapanahunan ay nagsugo siya ng
isang alipin sa mga magsasaka, upang tanggapin niya sa mga magsasaka ang
mga bunga ng ubasan.

<span id="an_12:3">12:3</span> At hinawakan nila siya, at hinampas siya,
at siya'y pinauwing walang dala.

<span id="an_12:4">12:4</span> At siya'y muling nagsugo sa kanila ng
ibang alipin; at ito'y kanilang sinugatan sa ulo, at dinuwahagi.

<span id="an_12:5">12:5</span> At nagsugo siya ng iba; at ito'y kanilang
pinatay: at ang iba pang marami; na hinampas ang iba, at ang iba'y
pinatay.

<span id="an_12:6">12:6</span> Mayroon pa siyang isa, isang sinisintang
anak na lalake: ito'y sinugo niyang kahulihulihan sa kanila, na
sinasabi, Igagalang nila ang aking anak.

<span id="an_12:7">12:7</span> Datapuwa't ang mga magsasakang yaon ay
nangagsangusapan, Ito ang tagapagmana; halikayo, atin siyang patayin, at
magiging atin ang mana.

<span id="an_12:8">12:8</span> At siya'y kanilang hinawakan, at siya'y
pinatay, at itinaboy sa labas ng ubasan.

<span id="an_12:9">12:9</span> Ano nga kaya ang gagawin ng panginoon ng
ubasan? siya'y paroroon at pupuksain ang mga magsasaka, at ibibigay ang
ubasan sa mga iba.

<span id="an_12:10">12:10</span> Hindi man lamang baga nabasa ninyo ang
kasulatang ito: Ang batong itinakuwil ng nangagtayo ng gusali, Ang siya
ring ginawang pangulo sa panulok;

<span id="an_12:11">12:11</span> Ito'y mula sa Panginoon, At ito'y
kagilagilalas sa harap ng ating mga mata.

<span id="an_12:12">12:12</span> At pinagsikapan nilang hulihin siya; at
sila'y natakot sa karamihan; sapagka't kanilang napaghalata na kaniyang
sinalita ang talinghaga laban sa kanila: at siya'y iniwan nila, at
nagsialis.

<span id="an_12:13">12:13</span> At kanilang sinugo sa kaniya ang ilan
sa mga Fariseo at sa mga Herodiano, upang siya'y mahuli nila sa
pananalita.

<span id="an_12:14">12:14</span> At nang sila'y magsilapit, ay kanilang
sinabi sa kaniya, Guro, nalalaman namin na ikaw ay totoo, at hindi ka
nangingimi kanino man; sapagka't hindi ka nagtatangi ng mga tao, kundi
itinuturo mong may katotohanan ang daan ng Dios: Matuwid bagang bumuwis
kay Cesar, o hindi?

<span id="an_12:15">12:15</span> Bubuwis baga kami, o hindi kami
bubuwis? Datapuwa't siya, na nakatataho ng kanilang pagpapaimbabaw, ay
nagsabi sa kanila, Bakit ninyo ako tinutukso? magdala kayo rito sa akin
ng isang denario, upang aking makita.

<span id="an_12:16">12:16</span> At dinalhan nila. At sinabi niya sa
kanila, Kanino ang larawang ito at ang nasusulat? At sinabi nila sa
kaniya, kay Cesar.

<span id="an_12:17">12:17</span> At sinabi sa kanila ni Jesus, ibigay
ninyo kay Cesar ang sa kay Cesar, at sa Dios ang sa Dios. At sila'y
nanggilalas na mainam sa kaniya.

<span id="an_12:18">12:18</span> At nagsilapit sa kaniya ang mga
Saduceo, na nangagsasabi na walang pagkabuhay na maguli; at siya'y
kanilang tinanong, na sinasabi,

<span id="an_12:19">12:19</span> Guro, isinulat sa amin ni Moises, Kung
ang kapatid na lalake ng isang lalake ay mamatay, at may maiwang asawa,
at walang maiwang anak, ay kukunin ng kaniyang kapatid ang kaniyang
asawa, at bigyan ng anak ang kaniyang kapatid.

<span id="an_12:20">12:20</span> May pitong lalaking magkakapatid: at
nagasawa ang panganay, at nang mamatay ay walang naiwang anak;

<span id="an_12:21">12:21</span> At nagasawa sa bao ang pangalawa, at
namatay na walang naiwang anak; at gayon din naman ang pangatlo:

<span id="an_12:22">12:22</span> At ang ikapito'y walang naiwang anak.
Sa kahulihulihan ng lahat ay namatay naman ang babae.

<span id="an_12:23">12:23</span> Sa pagkabuhay na maguli, sino sa kanila
ang magiging asawa ng babae? sapagka't siya'y naging asawa ng pito.

<span id="an_12:24">12:24</span> Sinabi sa kanila ni Jesus, Hindi kaya
nangagkakamali kayo dahil diyan, na hindi ninyo nalalaman ang mga
kasulatan, ni ang kapangyarihan ng Dios?

<span id="an_12:25">12:25</span> Sapagka't sa pagbabangon nilang muli sa
mga patay, ay hindi na mangagaasawa, ni papagaasawahin pa; kundi gaya ng
mga anghel sa langit.

<span id="an_12:26">12:26</span> Nguni't tungkol sa mga patay, na sila'y
mga ibabangon; hindi baga ninyo nabasa sa aklat ni Moises, tungkol sa
Mababang punong kahoy, kung paanong siya'y kinausap ng Dios na sinasabi,
Ako ang Dios ni Abraham, at ang Dios ni Isaac, at ang Dios ni Jacob?

<span id="an_12:27">12:27</span> Hindi siya ang Dios ng mga patay, kundi
ng mga buhay: kayo'y nangagkakamaling lubha.

<span id="an_12:28">12:28</span> At lumapit ang isa sa mga eskriba, at
nakarinig ng kanilang pagtatalo, at palibhasa'y nalalamang mabuti ang
pagkasagot niya sa kanila, ay tinanong siya, Ano baga ang pangulong utos
sa lahat?

<span id="an_12:29">12:29</span> Sumagot si Jesus, Ang pangulo ay,
Pakinggan mo, Oh Israel; Ang Panginoon nating Dios, ang Panginoon ay
iisa:

<span id="an_12:30">12:30</span> At iibigin mo ang Panginoon mong Dios
ng buong puso mo, at ng buong kaluluwa mo, at ng buong pagiisip mo, at
ng buong lakas mo.

<span id="an_12:31">12:31</span> Ang pangalawa ay ito, Iibigin mo ang
iyong kapuwa na gaya ng iyong sarili. Walang ibang utos na hihigit sa
mga ito.

<span id="an_12:32">12:32</span> At sinabi sa kaniya ng eskriba, Sa
katotohanan, Guro, ay mabuti ang pagkasabi mo na siya'y iisa; at wala
nang iba liban sa kaniya:

<span id="an_12:33">12:33</span> At ang siya'y ibigin ng buong puso, at
ng buong pagkaunawa, at ng buong lakas, at ibigin ang kapuwa niya na
gaya ng sa kaniyang sarili, ay higit pa kay sa lahat ng mga handog na
susunugin at mga hain.

<span id="an_12:34">12:34</span> At nang makita ni Jesus na siya'y
sumagot na may katalinuhan, ay sinabi niya sa kaniya, Hindi ka malayo sa
kaharian ng Dios. At walang tao, pagkatapos noon na nangahas na tumanong
pa sa kaniya ng anomang tanong.

<span id="an_12:35">12:35</span> At sumagot si Jesus at nagsabi nang
siya'y nagtuturo sa templo, Paanong masasabi ng mga eskriba na ang
Cristo ay anak ni David?

<span id="an_12:36">12:36</span> Si David din ang nagsabi sa pamamagitan
ng Espiritu Santo, Sinabi ng Panginoon sa aking Panginoon, Maupo ka sa
aking kanan, Hanggang sa gawin ko ang iyong mga kaaway na tungtungan ng
iyong mga paa.

<span id="an_12:37">12:37</span> Si David din ang tumatawag na Panginoon
sa kaniya; at paano ngang siya'y kaniyang anak? At ang mga karaniwang
tao ay nangakikinig sa kaniyang may galak.

<span id="an_12:38">12:38</span> At sinabi niya sa kaniyang pagtuturo,
Mangagingat kayo sa mga eskriba, na ibig magsilakad na may mahahabang
damit, at pagpugayan sa mga pamilihan.

<span id="an_12:39">12:39</span> At ibig nila ang mga pangulong upuan sa
mga sinagoga, at ang mga pangulong luklukan sa mga pigingan:

<span id="an_12:40">12:40</span> Silang nangananakmal ng mga bahay ng
mga babaing bao, at dinadahilan ay ang mahahabang panalangin; ang mga
ito'y tatanggap ng lalong malaking kahatulan.

<span id="an_12:41">12:41</span> At umupo siya sa tapat ng kabang-yaman,
at minasdan kung paanong inihuhulog ng karamihan ang salapi sa
kabang-yaman: at maraming mayayaman ang nangaghuhulog ng marami.

<span id="an_12:42">12:42</span> At lumapit ang isang babaing bao, at
siya'y naghulog ng dalawang lepta, na ang halaga'y halos isang beles.

<span id="an_12:43">12:43</span> At pinalapit niya sa kaniya ang
kaniyang mga alagad, at sinabi sa kanila, Katotohanang sinasabi ko sa
inyo, Ang dukhang baong babaing ito, ay naghulog ng higit kay sa lahat
ng nangaghuhulog sa kabang-yaman:

<span id="an_12:44">12:44</span> Sapagka't silang lahat ay nagsipaghulog
ng sa kanila'y labis; datapuwa't siya sa kaniyang kasalatan ay inihulog
ang buong nasa kaniya, sa makatuwid baga'y ang buong kaniyang
ikabubuhay.

<span id="an_13:1">13:1</span> At paglabas niya sa templo, ay sinabi sa
kaniya ng isa sa kaniyang mga alagad, Guro, masdan mo, pagkaiinam ng mga
bato, at pagkaiinam na mga gusali!

<span id="an_13:2">13:2</span> At sinabi ni Jesus sa kaniya, Nakikita mo
baga ang malalaking gusaling ito? walang matitira ditong isang bato sa
ibabaw ng kapuwa bato na di ibabagsak.

<span id="an_13:3">13:3</span> At samantalang siya'y nakaupo sa bundok
ng mga Olivo sa tapat ng templo, ay tinanong siya ng lihim ni Pedro at
ni Santiago at ni Juan at ni Andres,

<span id="an_13:4">13:4</span> Sabihin mo sa amin, kailan mangyayari ang
mga bagay na ito? at ano ang magiging tanda pagka malapit ng maganap ang
lahat ng mga bagay na ito?

<span id="an_13:5">13:5</span> At si Jesus ay nagpasimulang magsabi sa
kanila, Mangagingat kayo na huwag kayong paligaw kanino mang tao.

<span id="an_13:6">13:6</span> Maraming paririto sa aking pangalan, na
magsisipagsabi, Ako ang Cristo; at maliligaw ang marami.

<span id="an_13:7">13:7</span> At kung mangakarinig kayo ng mga digma at
ng mga alingawngaw ng mga digma, ay huwag kayong mangagulumihanan: ang
mga bagay na ito'y dapat na mangyari: datapuwa't hindi pa ang wakas.

<span id="an_13:8">13:8</span> Sapagka't magtitindig ang bansa laban sa
bansa, at ang kaharian laban sa kaharian; at lilindol sa iba't ibang
dako; magkakagutom: ang mga bagay na ito'y pasimula ng kahirapan.

<span id="an_13:9">13:9</span> Datapuwa't mangagingat kayo sa inyong
sarili: sapagka't kayo'y ibibigay nila sa mga Sanedrin; at kayo'y
hahampasin sa mga sinagoga; at kayo'y magsisitindig sa harap ng mga
gobernador at ng mga hari dahil sa akin, na bilang patotoo sa kanila.

<span id="an_13:10">13:10</span> At sa lahat ng mga bansa ay
kinakailangan munang maipangaral ang evangelio.

<span id="an_13:11">13:11</span> At pagka kayo'y dinala sa harap ng mga
kapulungan, at kayo'y ibigay, ay huwag kayong mangabalisa kung ano ang
inyong sasabihin: datapuwa't ang ipagkaloob sa inyo sa oras na yaon, ay
siya ninyong sabihin; sapagka't hindi kayo ang magsasalita, kundi ang
Espiritu Santo.

<span id="an_13:12">13:12</span> At ibibigay ng kapatid sa kamatayan ang
kapatid, at ng ama ang kaniyang anak; at magsisipaghimagsik ang mga anak
laban sa mga magulang, at sila'y ipapapatay.

<span id="an_13:13">13:13</span> At kayo'y kapopootan ng lahat ng mga
tao dahil sa aking pangalan: datapuwa't ang magtitiis hanggang sa wakas,
ay siyang maliligtas.

<span id="an_13:14">13:14</span> Nguni't pagkakita ninyo ng
kasuklamsuklam na paninira, na nakatayo doon sa hindi dapat niyang
kalagyan (unawain ng bumabasa), kung magkagayo'y magsitakas sa mga
bundok ang nangasa Judea:

<span id="an_13:15">13:15</span> At ang nasa bubungan ay huwag bumaba,
ni pumasok, upang maglabas ng anoman sa kaniyang bahay:

<span id="an_13:16">13:16</span> At ang nasa bukid ay huwag magbalik
upang kumuha ng kaniyang balabal.

<span id="an_13:17">13:17</span> Datapuwa't sa aba ng nangagdadalangtao
at ng nangagpapasuso sa mga araw na yaon!

<span id="an_13:18">13:18</span> At magsipanalangin kayo na ito'y huwag
mangyari sa panahong taginaw.

<span id="an_13:19">13:19</span> Sapagka't ang mga araw na yaon ay
magiging kapighatian, na ang gayo'y di pa nangyayari buhat sa pasimula
ng paglalang na nilikha ng Dios hanggang ngayon, at ni hindi na
mangyayari kailan man.

<span id="an_13:20">13:20</span> At malibang paikliin ng Panginoon ang
mga araw, ay walang laman na makaliligtas; datapuwa't dahil sa mga
hirang, na kaniyang hinirang, ay pinaikli niya ang mga araw.

<span id="an_13:21">13:21</span> At kung magkagayon kung may magsabi sa
inyong sinomang tao, Narito, ang Cristo; o, Nariyan; huwag ninyong
paniwalaan:

<span id="an_13:22">13:22</span> Sapagka't may magsisilitaw na mga
bulaang Cristo at mga bulaang propeta, at mangagpapakita ng mga tanda at
mga kababalaghan, upang mailigaw nila, kung mangyayari, ang mga hirang.

<span id="an_13:23">13:23</span> Datapuwa't mangagingat kayo: narito,
ipinagpauna ko nang sinabi sa inyo ang lahat ng mga bagay.

<span id="an_13:24">13:24</span> Nguni't sa mga araw na yaon, pagkatapos
ng kapighatiang yaon, ay magdidilim ang araw, at ang buwan ay hindi
magbibigay ng kaniyang liwanag,

<span id="an_13:25">13:25</span> At mangalalaglag ang mga bituin mula sa
langit, at magsisipangatal ang mga kapangyarihan sa mga langit.

<span id="an_13:26">13:26</span> At kung magkagayo'y makikita nila ang
Anak ng tao na napariritong nasa mga alapaap na may dakilang
kapangyarihan at kaluwalhatian.

<span id="an_13:27">13:27</span> At kung magkagayo'y susuguin niya ang
mga anghel, at titipunin ang kaniyang mga hinirang mula sa apat na
hangin, mula sa wakas ng lupa hanggang sa dulo ng langit.

<span id="an_13:28">13:28</span> Sa puno nga ng igos ay pag-aralan ninyo
ang kaniyang talinghaga: pagka nananariwa ang kaniyang sanga, at
sumusupling ang mga dahon, ay nalalaman ninyo na malapit na ang tagaraw;

<span id="an_13:29">13:29</span> Gayon din naman kayo, pagka nangakita
ninyong nangyari ang mga bagay na ito, ay talastasin ninyo na siya'y
malapit na, nasa mga pintuan nga.

<span id="an_13:30">13:30</span> Katotohanang sinasabi ko sa inyo, Hindi
lilipas ang lahing ito, hanggang sa mangaganap ang lahat ng mga bagay na
ito.

<span id="an_13:31">13:31</span> Ang langit at ang lupa ay lilipas:
datapuwa't ang aking mga salita ay hindi lilipas.

<span id="an_13:32">13:32</span> Nguni't tungkol sa araw o oras na yaon
ay walang nakakaalam, kahit ang mga anghel sa langit, kahit ang Anak,
kundi ang Ama.

<span id="an_13:33">13:33</span> Kayo'y mangagingat, mangagpuyat at
magsipanalangin: sapagka't hindi ninyo nalalaman kung kailan kaya ang
panahon.

<span id="an_13:34">13:34</span> Gaya ng isang tao na nanirahan sa ibang
lupain, na pagkaiwan ng kaniyang bahay, at pagkabigay ng kapamahalaan sa
kaniyang mga alipin, sa bawa't isa'y ang kaniyang gawain, ay nagutos din
naman sa bantay-pinto na magpuyat.

<span id="an_13:35">13:35</span> Mangagpuyat nga kayo: sapagka't hindi
ninyo nalalaman kung kailan paririto ang panginoon ng bahay, kung sa
hapon, o sa hating gabi, o sa pagtilaok ng manok, o sa umaga;

<span id="an_13:36">13:36</span> Baka kung biglang pumarito ay kayo'y
mangaratnang nangatutulog.

<span id="an_13:37">13:37</span> At ang sinasabi ko sa inyo ay sinasabi
ko sa lahat, Mangagpuyat kayo.

<span id="an_14:1">14:1</span> Pagkaraan nga ng dalawang araw ay
kapistahan ng paskua at ng mga tinapay na walang lebadura: at
pinagsisikapan ng mga pangulong saserdote at ng mga eskriba kung paanong
siya'y huhulihin sa pamamagitan ng daya, at siya'y maipapatay.

<span id="an_14:2">14:2</span> Sapagka't sinasabi nila, Huwag sa
kapistahan, baka magkagulo ang bayan.

<span id="an_14:3">14:3</span> At samantalang siya'y nasa Betania sa
bahay ni Simon na ketongin, samantalang siya'y nakaupo sa pagkain, ay
dumating ang isang babae na may dalang isang sisidlang alabastro na puno
ng unguentong nardo na totoong mahalaga; at binasag niya ang sisidlan,
at ibinuhos sa kaniyang ulo.

<span id="an_14:4">14:4</span> Datapuwa't may ilan na nangagalit sa
kanilang sarili, na nagsipagsabi, Ano ang layon ng pagaaksayang ito ng
unguento?

<span id="an_14:5">14:5</span> Sapagka't ang unguentong ito'y
maipagbibili ng mahigit sa tatlong daang denario, at maibibigay sa mga
dukha. At inupasalaan nila ang babae.

<span id="an_14:6">14:6</span> Datapuwa't sinabi ni Jesus, Pabayaan
ninyo siya; bakit ninyo siya binabagabag? mabuting gawa ang ginawa niya
sa akin.

<span id="an_14:7">14:7</span> Sapagka't laging nasa inyo ang mga dukha,
at kung kailan man ibigin ninyo ay mangyayaring magawan ninyo sila ng
magaling: datapuwa't ako'y hindi laging nasa inyo.

<span id="an_14:8">14:8</span> Ginawa niya ang kaniyang nakaya; nagpauna
na siya na pahiran ang katawan ko sa paglilibing sa akin.

<span id="an_14:9">14:9</span> At katotohanang sinasabi ko sa inyo, Saan
man ipangaral ang evangelio sa buong sanglibutan, ay sasaysayin din ang
ginawa ng babaing ito sa pagaalaala sa kaniya.

<span id="an_14:10">14:10</span> At si Judas Iscariote, na isa sa
labingdalawa, ay naparoon sa mga pangulong saserdote, upang maipagkanulo
niya siya sa kanila.

<span id="an_14:11">14:11</span> At sila, pagkarinig nila nito, ay
nangatuwa, at nagsipangakong siya'y bibigyan ng salapi. At pinagsikapan
niya kung paanong siya ay kaniyang maipagkakanulo sa kapanahunan.

<span id="an_14:12">14:12</span> At nang unang araw ng mga tinapay na
walang lebadura, nang kanilang inihahain ang kordero ng paskua, ay
sinabi sa kaniya, ng kaniyang mga alagad, Saan mo ibig kaming
magsiparoon at ipaghanda ka upang makakain ng kordero ng paskua?

<span id="an_14:13">14:13</span> At sinugo ang dalawa sa kaniyang mga
alagad, at sa kanila'y sinabi, Magsiparoon kayo sa bayan, at doo'y
masasalubong ninyo ang isang lalake na may dalang isang bangang tubig:
sundan ninyo siya;

<span id="an_14:14">14:14</span> At saan man siya pumasok, ay sabihin
ninyo sa puno ng sangbahayan, Sinasabi ng Guro, Saan naroon ang aking
tuluyan, na makakanan ko ng kordero ng paskua na kasalo ng aking mga
alagad?

<span id="an_14:15">14:15</span> At ituturo niya sa inyo ang isang
malaking silid sa itaas na nagagayakan at handa na: at ipaghanda ninyo
roon tayo.

<span id="an_14:16">14:16</span> At nagsiyaon ang mga alagad, at
nagsipasok sa bayan, at nasumpungan ang ayon sa sinabi niya sa kanila:
at inihanda nila ang kordero ng paskua.

<span id="an_14:17">14:17</span> At nang gumabi na ay naparoon siyang
kasama ang labingdalawa.

<span id="an_14:18">14:18</span> At samantalang sila'y nangakaupo na at
nagsisikain, ay sinabi ni Jesus, Katotohanang sinasabi ko sa inyo, Ang
isa sa inyo na kasalo kong kumakain, ay ipagkakanulo ako.

<span id="an_14:19">14:19</span> Sila'y nagpasimulang nangamanglaw, at
isaisang nagsabi sa kaniya, Ako baga?

<span id="an_14:20">14:20</span> At sinabi niya sa kanila, Isa nga sa
labingdalawa, yaong sumabay sa aking sumawsaw sa pinggan.

<span id="an_14:21">14:21</span> Sapagka't papanaw ang Anak ng tao, ayon
sa nasusulat tungkol sa kaniya: datapuwa't sa aba niyaong taong
nagkakanulo sa Anak ng tao! mabuti pa sa taong yaon ang hindi na siya
ipinanganak.

<span id="an_14:22">14:22</span> At samantalang sila'y nagsisikain, ay
dumampot siya ng tinapay, at nang kaniyang mapagpala, ay kaniyang
pinagputolputol, at ibinigay sa kanila, at sinabi, Inyong kunin: ito ang
aking katawan.

<span id="an_14:23">14:23</span> At siya'y dumampot ng isang saro, at
nang siya'y makapagpasalamat, ay ibinigay niya sa kanila: at doo'y
nagsiinom silang lahat.

<span id="an_14:24">14:24</span> At sinabi niya sa kanila, Ito'y ang
aking dugo ng tipan, na nabubuhos dahil sa marami.

<span id="an_14:25">14:25</span> Katotohanang sinasabi ko sa inyo, na
hindi na ako iinom ng bunga ng ubas, hanggang sa araw na yaon na inumin
kong panibago sa kaharian ng Dios.

<span id="an_14:26">14:26</span> At pagkaawit nila ng isang imno, ay
nagsiparoon sila sa bundok ng mga Olivo.

<span id="an_14:27">14:27</span> At sinabi sa kanila ni Jesus, Kayong
lahat ay mangatitisod: sapagka't nasusulat, Sasaktan ko ang pastor, at
mangangalat ang mga tupa.

<span id="an_14:28">14:28</span> Gayon ma'y pagkapagbangon ko, ay mauuna
ako sa inyo sa Galilea.

<span id="an_14:29">14:29</span> Datapuwa't sinabi sa kaniya ni Pedro,
Bagama't mangatitisod ang lahat, nguni't ako'y hindi.

<span id="an_14:30">14:30</span> At sinabi sa kaniya ni Jesus,
Katotohanang sinasabi ko sa iyo, na ngayon, sa gabi ring ito, bago
tumilaok ang manok ng makalawa, ay ikakaila mo akong makaitlo.

<span id="an_14:31">14:31</span> Datapuwa't lalo nang nagmatigas siya na
sinabi, Kahima't kailangang mamatay akong kasama mo, ay hindi kita
ikakaila. At sinabi rin naman ng lahat ang gayon din.

<span id="an_14:32">14:32</span> At nagsirating sila sa isang dako na
tinatawag na Getsemani: at sinabi niya sa kaniyang mga alagad, Magsiupo
kayo rito, samantalang ako'y nananalangin.

<span id="an_14:33">14:33</span> At kaniyang isinama si Pedro at si
Santiago at si Juan, at nagpasimulang nagtakang totoo, at namanglaw na
mainam.

<span id="an_14:34">14:34</span> At sinabi niya sa kanila, Namamanglaw
na lubha ang aking kaluluwa, hanggang sa kamatayan: mangatira kayo rito,
at mangagpuyat.

<span id="an_14:35">14:35</span> At lumakad siya sa dako pa roon, at
nagpatirapa sa lupa, at idinalangin na, kung mangyayari, ay makalampas
sa kaniya ang oras.

<span id="an_14:36">14:36</span> At kaniyang sinabi, Abba, Ama, may
pangyayari sa iyo ang lahat ng mga bagay; ilayo mo sa akin ang sarong
ito: gayon ma'y hindi ang ayon sa ibig ko, kundi ang ayon sa ibig mo.

<span id="an_14:37">14:37</span> At siya'y lumapit, at naratnang sila'y
nangatutulog, at sinabi kay Pedro, Simon, natutulog ka baga? hindi ka
makapagpuyat ng isang oras?

<span id="an_14:38">14:38</span> Kayo'y mangagpuyat at magsipanalangin,
upang huwag kayong magsipasok sa tukso: ang espiritu sa katotohanan ay
may ibig, datapuwa't mahina ang laman.

<span id="an_14:39">14:39</span> At muli siyang umalis, at nanalangin,
na sinabi ang gayon ding mga salita.

<span id="an_14:40">14:40</span> At muli siyang nagbalik, at naratnang
sila'y nangatutulog, sapagka't nangabibigatang totoo ang kanilang mga
mata; at wala silang maalamang sa kaniya'y isagot.

<span id="an_14:41">14:41</span> At lumapit siyang bilang ikatlo, at
sinabi sa kanila, Mangatulog na kayo, at mangagpahinga: sukat na;
dumating na ang oras; narito, ang Anak ng tao ay ipagkakanulo sa mga
kamay ng mga makasalanan.

<span id="an_14:42">14:42</span> Magsitindig kayo, hayo na tayo: narito,
malapit na ang nagkakanulo sa akin.

<span id="an_14:43">14:43</span> At pagdaka, samantalang nagsasalita pa
siya, ay dumating si Judas, na isa sa labingdalawa, at kasama niya ang
isang karamihang may mga tabak at mga panghampas, na mula sa mga
pangulong saserdote at sa mga eskriba at sa matatanda.

<span id="an_14:44">14:44</span> Ang nagkanulo nga sa kaniya ay nagbigay
sa kanila ng isang hudyat, na sinasabi, Ang aking hagkan, ay yaon nga;
hulihin ninyo siya, at dalhin ninyo siyang maingat.

<span id="an_14:45">14:45</span> At nang dumating siya, pagdaka'y
lumapit siya sa kaniya, at nagsabi, Rabi; at siya'y hinagkan.

<span id="an_14:46">14:46</span> At siya'y sinunggaban nila, at siya'y
kanilang dinakip.

<span id="an_14:47">14:47</span> Datapuwa't isa sa nangaroon ay nagbunot
ng kaniyang tabak, at sinugatan ang alipin ng dakilang saserdote, at
tinigpas ang kaniyang tainga.

<span id="an_14:48">14:48</span> At sumagot si Jesus at sinabi sa
kanila, Kayo baga'y nagsilabas, na parang laban sa isang tulisan, na may
mga tabak at mga panghampas upang dakpin ako?

<span id="an_14:49">14:49</span> Araw-araw ay kasama ninyo ako sa
templo, na nagtuturo at hindi ninyo ako hinuli: nguni't nangyari ito
upang matupad ang mga kasulatan.

<span id="an_14:50">14:50</span> At iniwan siya ng lahat, at nagsitakas.

<span id="an_14:51">14:51</span> At sinundan siya ng isang binata, na
nababalot ng isang kumot ang katawan niyang hubo't hubad: at hinawakan
nila siya;

<span id="an_14:52">14:52</span> Datapuwa't kaniyang binitiwan ang
kumot, at tumakas na hubo't hubad.

<span id="an_14:53">14:53</span> At dinala nila si Jesus sa dakilang
saserdote: at nangagpipisan sa kaniya ang lahat ng mga pangulong
saserdote at ang matatanda at ang mga eskriba.

<span id="an_14:54">14:54</span> At si Pedro ay sumunod sa kaniya sa
malayo, hanggang sa loob ng looban ng dakilang saserdote; at nakiumpok
siya sa mga punong kawal, at nagpapainit sa ningas ng apoy.

<span id="an_14:55">14:55</span> Ang mga pangulong saserdote nga at ang
buong Sanedrin ay nagsisihanap ng patotoo laban kay Jesus upang siya'y
ipapatay; at hindi nangasumpungan.

<span id="an_14:56">14:56</span> Sapagka't marami ang nagsisaksi ng
kasinungalingan laban sa kaniya, at ang kanilang mga patotoo ay hindi
nangagkatugma.

<span id="an_14:57">14:57</span> At nagsipagtindig ang ilan, at
nagsisaksi ng kasinungalingan laban sa kaniya, na sinasabi,

<span id="an_14:58">14:58</span> Narinig naming sinabi niya, Aking
igigiba ang templong ito na gawa ng mga kamay, at sa loob ng tatlong
araw ay itatayo ko ang ibang hindi gawa ng mga kamay.

<span id="an_14:59">14:59</span> At kahit sa papagayon man ay hindi rin
nangagkatugma ang patotoo nila.

<span id="an_14:60">14:60</span> At nagtindig sa gitna ang dakilang
saserdote, at tinanong si Jesus na sinabi, Hindi ka sumasagot ng anoman?
ano ang sinasaksihan ng mga ito laban sa iyo?

<span id="an_14:61">14:61</span> Datapuwa't siya'y hindi umiimik, at
walang isinagot. Tinanong siyang muli ng dakilang saserdote, at sinabi
sa kaniya, Ikaw baga ang Cristo, ang Anak ng Mapalad?

<span id="an_14:62">14:62</span> At sinabi ni Jesus, Ako nga; at
makikita ninyo ang Anak ng tao na nakaupo sa kanan ng Makapangyarihan,
at pumaparito na nasa mga alapaap ng langit.

<span id="an_14:63">14:63</span> At hinapak ng dakilang saserdote ang
kaniyang mga damit, at nagsabi, Ano pang kailangan natin ng mga saksi?

<span id="an_14:64">14:64</span> Narinig ninyo ang kapusungan: ano sa
akala ninyo? At hinatulan nilang lahat na siya'y dapat mamatay.

<span id="an_14:65">14:65</span> At pinasimulang luraan siya ng ilan, at
tinakpan ang kaniyang mukha, at siya'y pinagsusuntok, at sa kaniya'y
kanilang sinasabi, Hulaan mo: at siya'y pinagsusuntok ng mga punong
kawal.

<span id="an_14:66">14:66</span> At samantalang nasa ibaba si Pedro, sa
looban, ay lumapit ang isa sa mga alilang babae ng dakilang saserdote;

<span id="an_14:67">14:67</span> At pagkakita niya kay Pedro na
nagpapainit, ay tinitigan niya siya, at sinabi, Ikaw man ay kasama rin
ng Nazareno, na si Jesus.

<span id="an_14:68">14:68</span> Datapuwa't siya'y kumaila, na sinasabi,
Hindi ko nalalaman, ni nauunawa man ang sinasabi mo: at lumabas siya sa
portiko; at tumilaok ang manok.

<span id="an_14:69">14:69</span> At nakita siya ng alilang babae, at
nagpasimulang magsabing muli sa nangaroroon, Ito ay isa sa kanila.

<span id="an_14:70">14:70</span> Datapuwa't muling ikinaila niya. At
hindi nalaon, at ang nangaroon ay nangagsabing muli kay Pedro. Sa
katotohanang ikaw ay isa sa kanila; sapagka't ikaw ay Galileo.

<span id="an_14:71">14:71</span> Datapuwa't siya'y nagpasimulang
manungayaw, at manumpa, Hindi ko nakikilala ang taong ito na inyong
sinasabi.

<span id="an_14:72">14:72</span> At pagdaka, bilang pangalawa'y tumilaok
ang manok. At naalaala ni Pedro ang salitang sinabi ni Jesus sa kaniya,
Bago tumilaok ang manok ng makalawa, ay ikakaila mo akong makaitlo. At
nang maisip niya ito, ay tumangis siya.

<span id="an_15:1">15:1</span> At pagdaka, pagkaumaga ay
nangagsangusapan ang mga pangulong saserdote pati ng matatanda at mga
eskriba, at ang buong Sanedrin, at ginapos si Jesus, at inilabas siya,
at ibinigay siya kay Pilato.

<span id="an_15:2">15:2</span> At itinanong sa kaniya ni Pilato, Ikaw
baga ang Hari ng mga Judio? At pagsagot niya ay sinabi sa kaniya, Ikaw
ang nagsasabi.

<span id="an_15:3">15:3</span> At isinakdal siya sa maraming bagay ng
mga pangulong saserdote.

<span id="an_15:4">15:4</span> At muling tinanong siya ni Pilato, na
sinasabi, Hindi ka sumasagot ng anoman? tingnan mo kung gaano karaming
bagay ang kanilang isinasakdal laban sa iyo.

<span id="an_15:5">15:5</span> Datapuwa't si Jesus ay hindi na sumagot
ng anoman; ano pa't nanggilalas si Pilato.

<span id="an_15:6">15:6</span> Sa kapistahan nga ay pinagkaugalian niya
na pawalan sa kanila ang isang bilanggo, na kanilang hingin sa kaniya.

<span id="an_15:7">15:7</span> At mayroong isa na kung tawagin ay
Barrabas, na nagagapos na kasama ng nangaghimagsik, mga taong nagsipatay
ng mga tao sa panghihimagsik.

<span id="an_15:8">15:8</span> At nagsipanhik ang karamihan at
nangagpasimulang hingin sa kaniya na sa kanila'y gawin ang gaya ng sa
kanila'y laging ginagawa.

<span id="an_15:9">15:9</span> At sinagot sila ni Pilato, na sinasabi,
Ibig baga ninyo na pawalan ko sa inyo ang Hari ng mga Judio?

<span id="an_15:10">15:10</span> Sapagka't natatalastas niya na sa
kapanaghilian ay ibinigay siya ng mga pangulong saserdote.

<span id="an_15:11">15:11</span> Datapuwa't inudyukan ng mga pangulong
saserdote ang karamihan, na si Barrabas na muna ang siya niyang pawalan
sa kanila.

<span id="an_15:12">15:12</span> At sumagot na muli si Pilato at sa
kanila'y sinabi, Ano nga ang aking gagawin sa inyong tinatawag na Hari
ng mga Judio?

<span id="an_15:13">15:13</span> At sila'y muling nagsigawan, Ipako siya
sa krus.

<span id="an_15:14">15:14</span> At sinabi sa kanila ni Pilato, Bakit,
anong masama ang kaniyang ginawa? Datapuwa't sila'y lalong nagsigawan,
Ipako siya sa krus.

<span id="an_15:15">15:15</span> At sa pagkaibig ni Pilato na
magbigay-loob sa karamihan, ay pinawalan sa kanila si Barrabas, at
ibinigay si Jesus, pagkatapos na siya'y mahampas niya, upang siya'y
ipako sa krus.

<span id="an_15:16">15:16</span> At dinala siya ng mga kawal sa looban,
na siyang Pretorio; at kanilang tinipon ang buong pulutong.

<span id="an_15:17">15:17</span> At siya'y kanilang dinamtan ng
kulay-ube, at nang makapagkamakama ng isang putong na tinik, ay
ipinutong nila sa kaniya.

<span id="an_15:18">15:18</span> At nagpasimula silang siya'y batiin,
Aba, Hari ng mga Judio!

<span id="an_15:19">15:19</span> At sinaktan nila ang kaniyang ulo ng
isang tambo, at siya'y niluluraan, at pagkaluhod nila, siya'y sinamba.

<span id="an_15:20">15:20</span> At nang siya'y kanilang malibak na, ay
inalis nila sa kaniya ang kulay-ube, at isinuot sa kaniya ang kanyang
mga damit. At siya'y kanilang inilabas upang ipako siya sa krus.

<span id="an_15:21">15:21</span> At kanilang pinilit ang isang
nagdaraan, si Simon na taga Cirene, na ama ni Alejandro at ni Rufo, na
nanggagaling sa bukid, upang sumama sa kanila, upang pasanin niya ang
kaniyang krus.

<span id="an_15:22">15:22</span> At siya'y kanilang dinala sa dako ng
Golgota, na kung liliwanagin ay, Ang dako ng bungo.

<span id="an_15:23">15:23</span> At siya'y dinulutan nila ng alak na
hinaluan ng mirra: datapuwa't hindi niya tinanggap.

<span id="an_15:24">15:24</span> At siya'y kanilang ipinako sa krus, at
kanilang pinaghatihatian ang kaniyang mga damit, na kanilang
pinagsapalaran, kung alin ang dadalhin ng bawa't isa.

<span id="an_15:25">15:25</span> At ikatlo na ang oras, at siya'y
kanilang ipinako sa krus.

<span id="an_15:26">15:26</span> At ang pamagat ng pagkasakdal sa kaniya
ay isinulat sa ulunan, ANG HARI NG MGA JUDIO.

<span id="an_15:27">15:27</span> At ipinako sa krus na kasama niya ang
dalawang tulisan; isa sa kaniyang kanan, at isa sa kaniyang kaliwa.

<span id="an_15:28">15:28</span> At natupad ang kasulatan, na nagsasabi:
At siya'y ibinilang sa mga suwail.

<span id="an_15:29">15:29</span> At siya'y inalipusta ng nagsisipagdaan
na pinatatangotango ang kanilang mga ulo, at sinasabi, Ah! ikaw na
iginigiba mo ang templo, at sa tatlong araw ay iyong itinatayo,

<span id="an_15:30">15:30</span> Iyong iligtas ang sarili mo, at bumaba
ka sa krus.

<span id="an_15:31">15:31</span> Gayon din naman ang mga pangulong
saserdote pati ng mga eskriba, siya'y minumura na nangagsasalitaan
sila-sila na sinasabi, Nagligtas siya sa mga iba; sa kaniyang sarili ay
hindi makapagligtas.

<span id="an_15:32">15:32</span> Bumaba ngayon mula sa krus ang Cristo,
ang Hari ng Israel, upang aming makita at sampalatayanan. At minumura
siya ng mga kasama niyang nangapapako.

<span id="an_15:33">15:33</span> At nang dumating ang ikaanim na oras,
ay nagdilim sa buong lupa hanggang sa oras na ikasiyam.

<span id="an_15:34">15:34</span> At nang oras na ikasiyam ay sumigaw si
Jesus ng malakas na tinig: Eloi, Eloi, lama sabacthani? na kung
liliwanagin ay, Dios ko, Dios ko, bakit mo ako pinabayaan?

<span id="an_15:35">15:35</span> At nang marinig ng ilang nangaroon, ay
sinabi nila, Narito, tinatawag niya si Elias.

<span id="an_15:36">15:36</span> At tumakbo ang isa, at binasa ng suka
ang isang espongha, saka inilagay sa isang tambo, at ipinainom sa
kaniya, na sinasabi, Pabayaan ninyo; tingnan natin kung paririto si
Elias upang siya'y ibaba.

<span id="an_15:37">15:37</span> At si Jesus ay sumigaw ng malakas na
tinig, at nalagot ang hininga.

<span id="an_15:38">15:38</span> At ang tabing ng templo ay nahapak na
nagkadalawa mula sa itaas hanggang sa ibaba.

<span id="an_15:39">15:39</span> At ang senturiong nakatayo sa tapat
niya, nang makitang malagot ang hininga niya, ay kaniyang sinabi,
Katotohanang ang taong ito ay Anak ng Dios.

<span id="an_15:40">15:40</span> At mayroon din namang mga babae na
nagsisitanaw mula sa malayo: na sa mga yao'y nangaroroon kapuwa si Maria
Magdalena, at si Mariang ina ni Santiago na bata at ni Jose, at si
Salome;

<span id="an_15:41">15:41</span> Na, nang siya'y nasa Galilea, ay
nagsisunod sila sa kaniya, at siya'y pinaglilingkuran nila; at mga iba
pang maraming babae na nagsiahong kasama niya sa Jerusalem.

<span id="an_15:42">15:42</span> At nang kinahapunan, sapagka't noo'y
Paghahanda, sa makatuwid baga'y ang araw na nauuna sa sabbath,

<span id="an_15:43">15:43</span> Dumating si Jose na taga Arimatea,
isang kasangguni na may marangal na kalagayan, na naghihintay rin naman
ng kaharian ng Dios; at pinangahasan niyang pinasok si Pilato, at
hiningi ang bangkay ni Jesus.

<span id="an_15:44">15:44</span> At nanggilalas si Pilato kung siya'y
patay na: at nang mapalapit niya sa kaniya ang senturion, ay itinanong
niya sa kaniya kung malaon nang patay.

<span id="an_15:45">15:45</span> At nang matanto niya sa senturion, ay
ipinagkaloob niya ang bangkay kay Jose.

<span id="an_15:46">15:46</span> At binili niya ang isang kayong lino,
at pagkababa sa kaniya sa krus, ay binalot siya ng kayong lino at
inilagay siya sa isang libingan na hinukay sa isang bato; at iginulong
niya ang isang bato hanggang sa pintuan ng libingan.

<span id="an_15:47">15:47</span> At tinitingnan ni Maria Magdalena at ni
Mariang ina ni Jose kung saan siya nalagay.

<span id="an_16:1">16:1</span> At nang makaraan ang sabbath, si Maria
Magdalena, at si Mariang ina ni Santiago, at si Salome, ay nagsibili ng
mga pabango, upang sila'y magsiparoon at siya'y pahiran.

<span id="an_16:2">16:2</span> At pagkaumagang-umaga nang unang araw ng
sanglinggo, ay nagsiparoon sila sa libingan nang sikat na ang araw.

<span id="an_16:3">16:3</span> At kanilang pinaguusapan, Sino kaya ang
ating mapagpapagulong ng bato mula sa pintuan ng libingan?

<span id="an_16:4">16:4</span> At pagkatingin, ay nakita nilang
naigulong na ang bato: sapagka't yao'y totoong malaki.

<span id="an_16:5">16:5</span> At pagkapasok sa libingan, ay kanilang
nakita ang isang binata na nakaupo sa dakong kanan, na nararamtan ng
isang damit na maputi; at sila'y nangagitla.

<span id="an_16:6">16:6</span> At sinabi niya sa kanila, Huwag kayong
mangagitla: hinahanap ninyo si Jesus, ang Nazareno, na ipinako sa krus:
siya'y nagbangon; wala siya rito: tingnan ninyo ang dakong pinaglagyan
nila sa kaniya!

<span id="an_16:7">16:7</span> Datapuwa't magsiyaon kayo, sabihin ninyo
sa kaniyang mga alagad at kay Pedro, Siya'y nangunguna sa inyo sa
Galilea: doon siya makikita, ayon sa sinabi niya sa inyo.

<span id="an_16:8">16:8</span> At sila'y nagsilabas, at nagsitakas mula
sa libingan; sapagka't sila'y nagsipangilabot at nangagitla: at hindi
sila nangagsasabi ng anoman sa kanino man; sapagka't sila'y
nangatatakot.

<span id="an_16:9">16:9</span> Nang siya nga'y magbangon nang unang araw
ng sanglinggo, ay napakita muna siya kay Maria Magdalena, na sa kaniya'y
pitong demonio ang pinalabas niya.

<span id="an_16:10">16:10</span> Siya'y yumaon at ipinagbigay alam sa
mga naging kasamahan ni Jesus, samantalang sila'y nangahahapis at
nagsisitangis.

<span id="an_16:11">16:11</span> At sila, nang kanilang mabalitaan na
siya'y nabuhay, at nakita ni Magdalena, ay hindi sila nagsipaniwala.

<span id="an_16:12">16:12</span> At pagkatapos ng mga bagay na ito ay
napakita siya sa ibang anyo sa dalawa sa kanila, nang sila'y
nangaglalakad na patungo sa bukid.

<span id="an_16:13">16:13</span> At sila'y nagsiyaon at ipinagbigay-alam
ito sa mga iba: at kahit sa kanila'y hindi rin sila nagsipaniwala.

<span id="an_16:14">16:14</span> At pagkatapos siya'y napakita sa
labingisa samantalang sila'y nangakaupong nagsisikain; at pinagwikaan
sila sa kawalan nila ng pananampalataya at katigasan ng puso, sapagka't
hindi sila nagsipaniwala sa nangakakita sa kaniya pagkatapos na siya'y
magbangon.

<span id="an_16:15">16:15</span> At sinabi niya sa kanila, Magsiyaon
kayo sa buong sanglibutan, at inyong ipangaral ang evangelio sa lahat ng
kinapal.

<span id="an_16:16">16:16</span> Ang sumasampalataya at mabautismuhan ay
maliligtas; datapuwa't ang hindi sumasampalataya ay parurusahan.

<span id="an_16:17">16:17</span> At lalakip ang mga tandang ito sa
magsisisampalataya: mangagpapalabas sila ng mga demonio sa aking
pangalan; mangagsasalita sila ng mga bagong wika;

<span id="an_16:18">16:18</span> Sila'y magsisihawak ng mga ahas, at
kung magsiinom sila ng bagay na makamamatay, sa anomang paraan ay hindi
makasasama sa kanila; ipapatong nila ang kanilang mga kamay sa mga
may-sakit, at sila'y magsisigaling.

<span id="an_16:19">16:19</span> Ang Panginoong Jesus nga, pagkatapos na
sila'y mangakausap niya, ay tinanggap sa itaas ng langit, at lumuklok sa
kanan ng Dios.

<span id="an_16:20">16:20</span> At nagsialis sila, at nagsipangaral sa
lahat ng dako, na gumagawang kasama nila ang Panginoon, at
pinatototohanan ang salita sa pamamagitan ng mga tandang kalakip. Siya
nawa.

------------------------------------------------------------------------

[Next: Luke](luk)
