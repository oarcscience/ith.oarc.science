[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mar)  [Next](joh) 

------------------------------------------------------------------------

### Tagalog Bible: Luke

<span id="an_1:1">1:1</span> Yamang marami ang nagpilit mag-ayos ng
isang kasaysayan noong mga bagay na naganap sa gitna natin,

<span id="an_1:2">1:2</span> Alinsunod sa ipinatalos sa atin nilang
buhat sa pasimula ay mga saksing nangakakakita at mga ministro ng
salita,

<span id="an_1:3">1:3</span> Ay minagaling ko naman, pagkasiyasat na
lubos ng pangyayari ng lahat ng mga bagay mula nang una, na isulat sa
iyong sunodsunod, kagalanggalang na Teofilo;

<span id="an_1:4">1:4</span> Upang mapagkilala mo ang katunayan tungkol
sa mga bagay na itinuro sa iyo.

<span id="an_1:5">1:5</span> Nagkaroon nang mga araw ni Herodes, hari sa
Judea, ng isang saserdoteng ang ngala'y Zacarias, sa pulutong ni Abias:
at ang naging asawa niya ay isa sa mga anak na babae ni Aaron, at ang
kaniyang ngala'y Elisabet.

<span id="an_1:6">1:6</span> At sila'y kapuwa matuwid sa harap ng Dios,
na nagsisilakad na walang kapintasan sa lahat ng mga utos at mga
palatuntunan ng Panginoon.

<span id="an_1:7">1:7</span> At wala silang anak, sapagka't baog si
Elisabet, at sila'y kapuwa may pataw ng maraming taon.

<span id="an_1:8">1:8</span> Nangyari nga, na samantalang ginaganap niya
ang pagkasaserdote sa harapan ng Dios ayon sa kapanahunan ng kaniyang
pulutong,

<span id="an_1:9">1:9</span> Alinsunod sa kaugalian ng tungkuling
pagkasaserdote, ay naging palad niya ang pumasok sa templo ng Panginoon
at magsunog ng kamangyan.

<span id="an_1:10">1:10</span> At ang buong karamihan ng mga tao ay
nagsisipanalangin sa labas sa oras ng kamangyan.

<span id="an_1:11">1:11</span> At napakita sa kaniya ang isang anghel ng
Panginoon, na nakatayo sa dakong kanan ng dambana ng kamangyan.

<span id="an_1:12">1:12</span> At nagulumihanan si Zacarias, pagkakita
niya sa kaniya, at dinatnan siya ng takot.

<span id="an_1:13">1:13</span> Datapuwa't sinabi sa kaniya ng anghel,
Huwag kang matakot, Zacarias: sapagka't dininig ang daing mo, at ang
asawa mong si Elisabet ay manganganak sa iyo ng isang anak na lalake, at
tatawagin mong Juan ang kaniyang pangalan.

<span id="an_1:14">1:14</span> At magkakaroon ka ng ligaya at galak; at
marami ang maliligaya sa pagkapanganak sa kaniya.

<span id="an_1:15">1:15</span> Sapagka't siya'y magiging dakila sa
paningin ng Panginoon, at siya'y hindi iinom ng alak ni matapang na
inumin; at siya'y mapupuspos ng Espiritu Santo, mula pa sa tiyan ng
kaniyang ina.

<span id="an_1:16">1:16</span> At marami sa mga anak ni Israel, ay
papagbabaliking-loob niya sa Panginoon na kanilang Dios.

<span id="an_1:17">1:17</span> At siya'y lalakad sa unahan ng kaniyang
mukha na may espiritu at kapangyarihan ni Elias, upang
papagbaliking-loob ang mga puso ng mga ama sa mga anak, at ang mga
suwail ay magsilakad sa karunungan ng mga matuwid, upang ipaglaan ang
Panginoon ng isang bayang nahahanda.

<span id="an_1:18">1:18</span> At sinabi ni Zacarias sa anghel, Sa ano
malalaman ko ito? sapagka't ako'y matanda na, at ang aking asawa ay may
pataw ng maraming taon.

<span id="an_1:19">1:19</span> At pagsagot ng anghel ay sinabi sa
kaniya, Ako'y si Gabriel, na nananayo sa harapan ng Dios; at ako'y
sinugo upang makipagusap sa iyo, at magdala sa iyo nitong mabubuting
balita.

<span id="an_1:20">1:20</span> At narito, mapipipi ka at hindi ka
makapangungusap, hanggang sa araw na mangyari ang mga bagay na ito,
sapagka't hindi ka sumampalataya sa aking mga salita, na magaganap sa
kanilang kapanahunan.

<span id="an_1:21">1:21</span> At hinihintay ng bayan si Zacarias, at
nanganggigilalas sila sa kaniyang pagluluwat sa loob ng templo.

<span id="an_1:22">1:22</span> At nang lumabas siya, ay hindi siya
makapagsalita sa kanila: at hininagap nila na siya'y nakakita ng isang
pangitain sa templo: at siya'y nagpatuloy ng pakikipagusap sa kanila, sa
pamamagitan ng mga hudyat, at nanatiling pipi.

<span id="an_1:23">1:23</span> At nangyari, na nang maganap na ang mga
araw ng kaniyang paglilingkod, siya'y umuwi sa kaniyang bahay.

<span id="an_1:24">1:24</span> At pagkatapos ng mga araw na ito ay
naglihi ang kaniyang asawang si Elisabet; at siya'y lumigpit ng limang
buwan, na nagsasabi,

<span id="an_1:25">1:25</span> Ganito ang ginawa ng Panginoon sa akin sa
mga araw nang ako'y tingnan niya, upang alisin ang aking pagkaduwahagi
sa gitna ng mga tao.

<span id="an_1:26">1:26</span> Nang ikaanim na buwan nga'y sinugo ng
Dios ang anghel Gabriel sa isang bayan ng Galilea, ngala'y Nazaret,

<span id="an_1:27">1:27</span> Sa isang dalagang magaasawa sa isang
lalake, na ang kaniyang ngala'y Jose, sa angkan ni David; at Maria ang
pangalan ng dalaga.

<span id="an_1:28">1:28</span> At pumasok siya sa kinaroroonan niya, at
sinabi, Magalak ka, ikaw na totoong pinakamamahal, ang Panginoon ay
sumasa iyo.

<span id="an_1:29">1:29</span> Datapuwa't siya'y totoong nagulumihanan
sa sabing ito, at iniisip sa kaniyang sarili kung anong bati kaya ito.

<span id="an_1:30">1:30</span> At sinabi sa kaniya ng anghel, Huwag kang
matakot, Maria: sapagka't nakasumpong ka ng biyaya sa Dios.

<span id="an_1:31">1:31</span> At narito, maglilihi ka sa iyong tiyan,
at manganganak ka ng isang lalake, at tatawagin mo ang kaniyang
pangalang JESUS.

<span id="an_1:32">1:32</span> Siya'y magiging dakila, at tatawaging
Anak ng Kataastaasan: at sa kaniya'y ibibigay ng Panginoong Dios ang
luklukan ni David na kaniyang ama:

<span id="an_1:33">1:33</span> At siya'y maghahari sa angkan ni Jacob
magpakailan man; at hindi magkakawakas ang kaniyang kaharian.

<span id="an_1:34">1:34</span> At sinabi ni Maria sa anghel, Paanong
mangyayari ito, sa ako'y hindi nakakakilala ng lalake?

<span id="an_1:35">1:35</span> At sumagot ang anghel, at sinabi sa
kaniya, Bababa sa iyo ang Espiritu Santo, at lililiman ka ng
kapangyarihan ng Kataastaasan: kaya naman ang banal na bagay na
ipanganganak ay tatawaging Anak ng Dios.

<span id="an_1:36">1:36</span> At narito, si Elisabet na iyong
kamaganak, ay naglihi rin naman ng isang anak na lalake sa kaniyang
katandaan; at ito ang ikaanim na buwan niya, na dati'y tinatawag na
baog.

<span id="an_1:37">1:37</span> Sapagka't walang salitang mula sa Dios na
di may kapangyarihan.

<span id="an_1:38">1:38</span> At sinabi ni Maria, Narito, ang alipin ng
Panginoon; mangyari sa akin ang ayon sa iyong salita. At iniwan siya ng
anghel.

<span id="an_1:39">1:39</span> At nang mga araw na ito'y nagtindig si
Maria, at nagmadaling napasa lupaing maburol, sa isang bayan ng Juda;

<span id="an_1:40">1:40</span> At pumasok sa bahay ni Zacarias at bumati
kay Elisabet.

<span id="an_1:41">1:41</span> At nangyari, pagkarinig ni Elisabet ng
bati ni Maria, ay lumukso ang sanggol sa kaniyang tiyan; at napuspos si
Elisabet ng Espiritu Santo;

<span id="an_1:42">1:42</span> At sumigaw siya ng malakas na tinig, at
sinabi, Pinagpala ka sa mga babae, at pinagpala ang bunga ng iyong
tiyan.

<span id="an_1:43">1:43</span> At ano't nangyari sa akin, na ang ina ng
aking Panginoon ay pumarito sa akin?

<span id="an_1:44">1:44</span> Sapagka't ganito, pagdating sa aking mga
pakinig ng tinig ng iyong bati, lumukso sa tuwa ang sanggol sa aking
tiyan.

<span id="an_1:45">1:45</span> At mapalad ang babaing sumampalataya;
sapagka't matutupad ang mga bagay na sa kaniya'y sinabi ng Panginoon.

<span id="an_1:46">1:46</span> At sinabi ni Maria, Dinadakila ng aking
kaluluwa ang Panginoon,

<span id="an_1:47">1:47</span> At nagalak ang aking espiritu sa Dios na
aking Tagapagligtas.

<span id="an_1:48">1:48</span> Sapagka't nilingap niya ang kababaan ng
kaniyang alipin. Sapagka't, narito, mula ngayon ay tatawagin akong
mapalad ng lahat ng maghahalihaliling lahi.

<span id="an_1:49">1:49</span> Sapagka't ginawan ako ng Makapangyarihan
ng mga dakilang bagay; At banal ang kaniyang pangalan.

<span id="an_1:50">1:50</span> At ang kaniyang awa ay sa mga lahi't
lahi. Sa nangatatakot sa kaniya.

<span id="an_1:51">1:51</span> Siya'y nagpakita ng lakas ng kaniyang
bisig; Isinambulat niya ang mga palalo sa paggunamgunam ng kanilang
puso.

<span id="an_1:52">1:52</span> Ibinaba niya ang mga prinsipe sa mga
luklukan nila, At itinaas ang mga may mababang kalagayan.

<span id="an_1:53">1:53</span> Binusog niya ang nangagugutom ng
mabubuting bagay; At pinaalis niya ang mayayaman, na walang anoman.

<span id="an_1:54">1:54</span> Tumulong siya sa Israel na kaniyang
alipin, Upang maalaala niya ang awa

<span id="an_1:55">1:55</span> (Gaya ng sinabi niya sa ating mga
magulang) Kay Abraham at sa kaniyang binhi magpakailan man.

<span id="an_1:56">1:56</span> At si Maria ay natirang kasama niya na
may tatlong buwan, at umuwi sa kaniyang bahay.

<span id="an_1:57">1:57</span> Naganap nga kay Elisabet ang panahon ng
panganganak; at siya'y nanganak ng isang lalake.

<span id="an_1:58">1:58</span> At nabalitaan ng kaniyang mga kapitbahay
at mga kamaganak, na dinakila ng Panginoon ang kaniyang awa sa kaniya;
at sila'y nangakigalak sa kaniya.

<span id="an_1:59">1:59</span> At nangyari, na nang ikawalong araw ay
nagsiparoon sila upang tuliin ang sanggol; at siya'y tatawagin sana nila
na Zacarias, ayon sa pangalan ng kaniyang ama.

<span id="an_1:60">1:60</span> At sumagot ang kaniyang ina at nagsabi,
Hindi gayon; kundi ang itatawag sa kaniya'y Juan.

<span id="an_1:61">1:61</span> At sinabi nila sa kaniya, Wala sa iyong
kamaganak na tinatawag sa pangalang ito.

<span id="an_1:62">1:62</span> At hinudyatan nila ang kaniyang ama, kung
ano ang ibig niyang itawag.

<span id="an_1:63">1:63</span> At humingi siya ng isang sulatan at
sumulat, na sinasabi, Ang kaniyang pangalan ay Juan. At nagsipanggilalas
silang lahat.

<span id="an_1:64">1:64</span> At pagdaka'y nabuka ang kaniyang bibig,
at ang kaniyang dila'y nakalag, at siya'y nagsalita, na pinupuri ang
Dios.

<span id="an_1:65">1:65</span> At sinidlan ng takot ang lahat ng
nagsisipanahan sa palibot nila; at nabansag ang lahat ng mga bagay na
ito sa lahat ng lupaing maburol ng Judea.

<span id="an_1:66">1:66</span> At lahat ng mga nangakarinig nito ay
pawang iningatan sa kanilang puso, na sinasabi, Magiging ano nga kaya
ang batang ito? Sapagka't ang kamay ng Panginoon ay sumasa kaniya.

<span id="an_1:67">1:67</span> At si Zacarias na kaniyang ama ay
napuspos ng Espiritu Santo, at nanghula, na nagsasabi,

<span id="an_1:68">1:68</span> Purihin ang Panginoon, ang Dios ng
Israel; Sapagka't kaniyang dinalaw at tinubos ang kaniyang bayan,

<span id="an_1:69">1:69</span> At nagtaas sa atin ng isang sungay ng
kaligtasan Sa bahay ni David na kaniyang alipin

<span id="an_1:70">1:70</span> (Gaya ng sinabi niya sa pamamagitan ng
kaniyang mga banal na propeta na nagsilitaw buhat nang unang panahon),

<span id="an_1:71">1:71</span> Kaligtasang mula sa ating mga kaaway, at
sa kamay ng lahat ng nangapopoot sa atin;

<span id="an_1:72">1:72</span> Upang magkaawang-gawa sa ating mga
magulang, At alalahanin ang kaniyang banal na tipan;

<span id="an_1:73">1:73</span> Ang sumpa na isinumpa niya kay Abraham na
ating ama,

<span id="an_1:74">1:74</span> Na ipagkaloob sa atin na yamang
nangaligtas sa kamay ng ating mga kaaway, Ay paglingkuran natin siya ng
walang takot,

<span id="an_1:75">1:75</span> Sa kabanalan at katuwiran sa harapan
niya, lahat ng ating mga araw.

<span id="an_1:76">1:76</span> Oo at ikaw, sanggol, tatawagin kang
propeta ng kataastaasan; Sapagka't magpapauna ka sa unahan ng mukha ng
Panginoon, upang ihanda ang kaniyang mga daan;

<span id="an_1:77">1:77</span> Upang maipakilala ang kaligtasan sa
kaniyang bayan, Sa pagkapatawad ng kanilang mga kasalanan,

<span id="an_1:78">1:78</span> Dahil sa magiliw na habag ng aming Dios,
Ang pagbubukang liwayway buhat sa kaitaasan ay dadalaw sa atin,

<span id="an_1:79">1:79</span> Upang liwanagan ang nangakalugmok sa
kadiliman at sa lilim ng kamatayan; Upang itumpak ang ating mga paa sa
daan ng kapayapaan.

<span id="an_1:80">1:80</span> At lumaki ang sanggol, at lumakas sa
espiritu, at nasa mga ilang hanggang sa araw ng kaniyang pagpapakita sa
Israel.

<span id="an_2:1">2:1</span> Nangyari nga nang mga araw na yaon na
lumabas ang isang utos mula kay Augusto Cesar, na magpatala ang buong
sanglibutan.

<span id="an_2:2">2:2</span> Ito ang unang talaang-mamamayan na ginawa
nang si Quirinio ay gobernador sa Siria.

<span id="an_2:3">2:3</span> At nagsisiparoon ang lahat upang sila'y
mangatala, bawa't isa sa kaniyang sariling bayan.

<span id="an_2:4">2:4</span> At si Jose naman ay umahon mula sa Galilea,
mula sa bayan ng Nazaret, hanggang sa Judea, sa bayan ni David, na kung
tawagi'y Bet-lehem, sapagka't siya'y sa angkan at sa lahi ni David;

<span id="an_2:5">2:5</span> Upang patala siya pati ni Maria, na
magaasawa sa kaniya, na kasalukuyang kagampan.

<span id="an_2:6">2:6</span> At nangyari, samantalang sila'y
nangaroroon, at naganap ang mga kaarawang dapat siyang manganak.

<span id="an_2:7">2:7</span> At kaniyang ipinanganak ang panganay niyang
anak na lalake; at ito'y binalot niya ng mga lampin, at inihiga sa isang
pasabsaban, sapagka't wala nang lugar para sa kanila sa tuluyan.

<span id="an_2:8">2:8</span> At may mga pastor ng tupa sa lupain ding
yaon na nangasa parang, na pinagpupuyatan sa gabi ang kanilang kawan.

<span id="an_2:9">2:9</span> At tumayo sa tabi nila ang isang anghel ng
Panginoon, at ang kaluwalhatian ng Panginoon ay nagliwanag sa palibot
nila: at sila'y totoong nangatakot.

<span id="an_2:10">2:10</span> At sinabi sa kanila ng anghel, Huwag
kayong mangatakot; sapagka't narito, dinadalhan ko kayo ng mabubuting
balita ng malaking kagalakan, na siyang sasa buong bayan:

<span id="an_2:11">2:11</span> Sapagka't ipinanganak sa inyo ngayon sa
bayan ni David ang isang Tagapagligtas, na siya ang Cristo ang
Panginoon.

<span id="an_2:12">2:12</span> At ito ang sa inyo'y magiging
pinakatanda: Masusumpungan ninyo ang isang sanggol na nababalot ng
lampin, at nakahiga sa isang pasabsaban.

<span id="an_2:13">2:13</span> At biglang nakisama sa anghel ang isang
karamihang hukbo ng langit, na nangagpupuri sa Dios, at nangagsasabi:

<span id="an_2:14">2:14</span> Luwalhati sa Dios sa kataastaasan, At sa
lupa'y kapayapaan sa mga taong kinalulugdan niya.

<span id="an_2:15">2:15</span> At nangyari nang lisanin sila ng mga
anghel at nangapasa langit, ang mga pastor ay nangagsangusapan.
Magsiparoon nga tayo ngayon hanggang sa Bet-lehem, at tingnan natin
itong nangyari, na ipinagbigay alam sa atin ng Panginoon.

<span id="an_2:16">2:16</span> At sila'y dalidaling nagsiparoon at
nasumpungan kapuwa si Maria at si Jose, at ang sanggol na nakahiga sa
pasabsaban.

<span id="an_2:17">2:17</span> At nang makita nila yaon, ay inihayag
nila ang mga sinabi sa kanila tungkol sa sanggol na ito.

<span id="an_2:18">2:18</span> At lahat ng nangakarinig nito ay
nangagtaka sa mga bagay na sinabi sa kanila ng mga pastor.

<span id="an_2:19">2:19</span> Datapuwa't iningatan ni Maria ang lahat
ng mga pananalitang ito, na pinagbulaybulay sa kaniyang puso.

<span id="an_2:20">2:20</span> At nangagbalik ang mga pastor, na
niluluwalhati at pinupuri ang Dios dahil sa lahat ng mga bagay na
kanilang nangarinig at nangakita, ayon sa sinabi sa kanila.

<span id="an_2:21">2:21</span> At nang makaraan ang walong araw upang
tuliin siya, ay tinawag na JESUS ang kaniyang pangalan, na siyang
itinawag ng anghel bago siya ipinaglihi sa tiyan.

<span id="an_2:22">2:22</span> At nang maganap na ang mga araw na
kanilang paglilinis alinsunod sa kautusan ni Moises, ay kanilang dinala
siya sa Jerusalem, upang iharap siya sa Panginoon

<span id="an_2:23">2:23</span> (Ayon sa nasusulat sa kautusan ng
Panginoon, Ang bawa't lalaking nagbubukas ng bahay-bata ay tatawaging
banal sa Panginoon),

<span id="an_2:24">2:24</span> At upang maghandog ng hain alinsunod sa
sinasabi sa kautusan ng Panginoon, Dalawang batobato, o dalawang inakay
ng kalapati.

<span id="an_2:25">2:25</span> At narito, may isang lalake sa Jerusalem,
na nagngangalang Simeon; at ang lalaking ito'y matuwid at masipag sa
kabanalan, na nag-aantay ng kaaliwan ng Israel: at sumasa kaniya ang
Espiritu Santo.

<span id="an_2:26">2:26</span> At ipinahayag sa kaniya ng Espiritu
Santo, na di niya makikita ang kamatayan, hanggang sa makita muna niya
ang Cristo ng Panginoon.

<span id="an_2:27">2:27</span> At siya'y napasa templo sa Espiritu: at
nang ipasok sa templo ang sanggol na si Jesus ng kaniyang mga magulang,
upang sa kaniya'y magawa nila ang nauukol alinsunod sa kaugalian ng
kautusan,

<span id="an_2:28">2:28</span> Ay tinanggap nga niya siya sa kaniyang
mga bisig, at pinuri ang Dios, at nagsabi,

<span id="an_2:29">2:29</span> Ngayo'y papanawin mo, Panginoon, ang
iyong alipin, Ayon sa iyong salita, sa kapayapaan,

<span id="an_2:30">2:30</span> Sapagka't nakita ng aking mga mata ang
iyong pagliligtas,

<span id="an_2:31">2:31</span> Na iyong inihanda sa unahan ng mukha ng
lahat ng mga tao;

<span id="an_2:32">2:32</span> Isang ilaw upang ipahayag sa mga Gentil,
At ang kaluwalhatian ng iyong bayang Israel.

<span id="an_2:33">2:33</span> At ang kaniyang ama at ang kaniyang ina
ay nagsisipanggilalas sa mga bagay na sinasabi tungkol sa kaniya;

<span id="an_2:34">2:34</span> At sila'y pinagpala ni Simeon, at sinabi
sa kaniyang inang si Maria, Narito, ito ay itinalaga sa ikararapa at sa
ikatitindig ng marami sa Israel; at pinakatandang tudlaan ng
pagsalangsang:

<span id="an_2:35">2:35</span> Oo at paglalampasanan ng isang tabak ang
iyong sariling kaluluwa; upang mangahayag ang mga pagiisip ng maraming
puso.

<span id="an_2:36">2:36</span> At naroroon din naman si Ana, na isang
propetisa, anak na babae ni Fanuel, sa angkan ni Aser, (siya'y lubhang
matanda na, at may pitong taong nakisama sa kaniyang asawa mula sa
kaniyang kadalagahan,

<span id="an_2:37">2:37</span> At siya'y bao nang walongpu't apat na
taon), na hindi humihiwalay sa templo, at sumasamba sa gabi at araw sa
pamamagitan ng mga pagaayuno at mga pagdaing.

<span id="an_2:38">2:38</span> At pagdating niya sa oras ding yaon,
siya'y nagpasalamat sa Dios, at nagsalita ng tungkol sa sanggol sa lahat
ng nagsisipaghintay ng katubusan sa Jerusalem.

<span id="an_2:39">2:39</span> At nang maganap na nila ang lahat ng mga
bagay na alinsunod sa kautusan ng Panginoon, ay nangagbalik sila sa
Galilea, sa kanilang sariling bayang Nazaret.

<span id="an_2:40">2:40</span> At lumalaki ang bata, at lumalakas, at
napupuspos ng karunungan: at sumasa kaniya ang biyaya ng Dios.

<span id="an_2:41">2:41</span> At nagsisiparoon taon-taon ang kaniyang
mga magulang sa Jerusalem sa kapistahan ng paskua.

<span id="an_2:42">2:42</span> At nang siya'y may labindalawang taon na,
ay nagsiahon sila ayon sa kaugalian ng kapistahan;

<span id="an_2:43">2:43</span> At nang kanilang maganap na ang mga araw,
sa pagbalik nila, ay naiwan ang batang si Jesus sa Jerusalem; at di
nalalaman ng kaniyang mga magulang;

<span id="an_2:44">2:44</span> Nguni't sa pagaakala nilang siya'y nasa
kasamahan, ay nagsiyaon sila nang isang araw na paglalakbay; at
hinahanap nila siya sa mga kamaganak at mga kakilala;

<span id="an_2:45">2:45</span> At nang di nila siya matagpuan, ay
nagsipagbalik sila sa Jerusalem, na hinahanap siya.

<span id="an_2:46">2:46</span> At nangyari, na nang makaraan ang tatlong
araw, ay nangatagpuan nila siya sa templo, na nakaupo sa gitna ng mga
guro, na sila'y pinakikinggan, at sila'y tinatanong:

<span id="an_2:47">2:47</span> At ang lahat ng sa kaniya'y
nangakakarinig ay nagsisipanggilalas sa kaniyang katalinuhan at sa
kaniyang mga sagot.

<span id="an_2:48">2:48</span> At nang siya'y mangakita nila, ay
nangagtaka sila; at sinabi sa kaniya ng kaniyang ina, Anak, bakit ginawa
mo sa amin ang ganyan? narito, ang iyong ama at ako na hinahanap kang
may hapis.

<span id="an_2:49">2:49</span> At sinabi niya sa kanila, Bakit ninyo ako
hinahanap? di baga talastas ninyo na dapat akong maglumagak sa bahay ng
aking Ama.

<span id="an_2:50">2:50</span> At di nila naunawa ang pananalitang sa
kanila'y sinabi.

<span id="an_2:51">2:51</span> At lumusong siyang kasama nila, at napasa
Nazaret; at napasakop sa kanila: at iniingatan ng kaniyang ina sa
kaniyang puso ang lahat ng mga pananalitang ito.

<span id="an_2:52">2:52</span> At lumalaki si Jesus sa karunungan at sa
pangangatawan, at sa pagbibigay lugod sa Dios at sa mga tao.

<span id="an_3:1">3:1</span> Nang ikalabinglimang taon nga ng paghahari
ni Tiberio Cesar, na noo'y gobernador sa Judea si Poncio Pilato, at
tetrarka sa Galilea si Herodes, at ang kaniyang kapatid na si Felipe ay
tetrarka sa lalawigan ng Iturea at Traconite, at si Lisanias ay tetrarka
sa Abilinia,

<span id="an_3:2">3:2</span> Nang kasalukuyang mga pangulong saserdote
si Anas at si Caifas, ay dumating ang salita ng Dios kay Juan, anak ni
Zacarias, sa ilang.

<span id="an_3:3">3:3</span> At siya'y napasa buong lupain sa
palibotlibot ng Jordan, na ipinangangaral ang bautismo ng pagsisisi sa
ikapagpapatawad ng mga kasalanan;

<span id="an_3:4">3:4</span> Gaya ng nasusulat sa aklat ng salita ng
propeta Isaias, Ang tinig ng isang sumisigaw sa ilang, Ihanda ninyo ang
daan ng Panginoon, Tuwirin ninyo ang kaniyang mga landas.

<span id="an_3:5">3:5</span> Lahat ng libis ay tatambakan, At pababain
ang bawa't bundok at burol; At ang liko ay matutuwid, At ang mga daang
bakobako ay mangapapatag;

<span id="an_3:6">3:6</span> At makikita ng lahat ng laman ang
pagliligtas ng Dios.

<span id="an_3:7">3:7</span> Sinasabi nga niya sa mga karamihang
nagsisilabas upang mangagpabautismo sa kaniya, Kayong lahi ng mga
ulupong, sino ang sa inyo'y nagudyok upang tumakas sa galit na darating?

<span id="an_3:8">3:8</span> Kayo nga'y mangagbunga ng karapatdapat sa
pagsisisi, at huwag mangagpasimulang mangagsabi sa inyong sarili, Si
Abraham ang siya naming ama; sapagka't sinasabi ko sa inyo, na
makapagpapabangon ang Dios ng mga anak ni Abraham maging sa mga batong
ito.

<span id="an_3:9">3:9</span> At ngayon pa'y nakalagay na ang palakol sa
ugat ng mga punong kahoy: ang bawa't punong kahoy nga na di nagbubunga
ng mabuti ay pinuputol, at inihahagis sa apoy.

<span id="an_3:10">3:10</span> At tinanong siya ng karamihan, na
nangagsasabi, Ano ngang dapat namin gawin?

<span id="an_3:11">3:11</span> At sinagot niya at sinabi sa kanila, Ang
may dalawang tunika ay magbahagi sa wala; at ang may pagkain ay gayon
din ang gawin.

<span id="an_3:12">3:12</span> At dumating naman ang mga maniningil ng
buwis upang mangagpabautismo, at sinabi nila sa kaniya, Guro, anong
dapat naming gawin?

<span id="an_3:13">3:13</span> At sinabi niya sa kanila, Huwag na kayong
sumingil pa ng higit kay sa utos sa inyo.

<span id="an_3:14">3:14</span> At tinanong naman siya ng mga kawal, na
nangagsasabi, At kami, anong dapat naming gawin? At sa kanila'y sinabi
niya, Huwag kayong kumuhang may karahasan sa kanino man, ni
mangagparatang; at mangagkasiya kayo sa bayad sa inyo.

<span id="an_3:15">3:15</span> At samantalang ang mga tao'y
nagsisipaghintay at pinagbubulaybulay ng lahat sa kanilang puso ang
tungkol kay Juan, kung siya kaya ang Cristo;

<span id="an_3:16">3:16</span> Ay sumagot si Juan na sinasabi sa
kanilang lahat, Katotohanang binabautismuhan ko kayo ng tubig;
datapuwa't dumarating ang lalong makapangyarihan kay sa akin; ako'y
hindi karapatdapat magkalag ng panali ng kaniyang mga pangyapak: kayo'y
babautismuhan niya sa Espiritu Santo at sa apoy:

<span id="an_3:17">3:17</span> Nasa kaniyang kamay ang kaniyang
kalaykay, upang linising lubos ang kaniyang giikan, at tipunin ang trigo
sa kaniyang bangan; datapuwa't susunugin niya ang dayami sa apoy na
hindi mapapatay.

<span id="an_3:18">3:18</span> Sa mga iba pang maraming pangaral ay
ipinangangaral nga niya sa bayan ang mabuting balita;

<span id="an_3:19">3:19</span> Datapuwa't si Herodes na tetrarka,
palibhasa'y pinagwikaan niya dahil kay Herodias, na asawa ng kaniyang
kapatid, at dahil sa lahat ng masasamang bagay na ginawa ni Herodes,

<span id="an_3:20">3:20</span> Ay naparagdag naman ito sa lahat, na
kinulong niya si Juan sa bilangguan.

<span id="an_3:21">3:21</span> Nangyari nga, nang mabautismuhan ang
buong bayan, na si Jesus ay binautismuhan naman, at nang nananalangin,
ay nabuksan ang langit,

<span id="an_3:22">3:22</span> At bumaba sa kaniya ang Espiritu Santo na
may anyong katawan, tulad sa isang kalapati, at nanggaling ang isang
tinig sa langit, Ikaw ang sinisinta kong Anak; sa iyo ako lubos na
nalulugod.

<span id="an_3:23">3:23</span> At si Jesus din, nang magpasimula siyang
magturo ay may gulang na tatlongpung taon, na anak (ayon sa
sinasapantaha) ni Jose, ni Eli,

<span id="an_3:24">3:24</span> Ni Matat, ni Levi, ni Melqui, ni Jane, ni
Jose,

<span id="an_3:25">3:25</span> Ni Matatias, ni Amos, ni Nahum, ni Esli,
ni Nage,

<span id="an_3:26">3:26</span> Ni Maat, ni Matatias, ni Semei, ni Jose,
ni Juda,

<span id="an_3:27">3:27</span> Ni Joana, ni Resa, ni Zorobabel, ni
Seatiel, ni Neri,

<span id="an_3:28">3:28</span> Ni Melqui, ni Adi, ni Cosam, ni Elmodam,
ni Er,

<span id="an_3:29">3:29</span> Ni Jesus, ni Eliezer, ni Jorim, ni Mata,
ni Levi,

<span id="an_3:30">3:30</span> Ni Simeon, ni Juda, ni Jose, ni Jonan, ni
Eliaquim,

<span id="an_3:31">3:31</span> Ni Melea, ni Mena, ni Matata, ni Natan,
ni David,

<span id="an_3:32">3:32</span> Ni Jesse, ni Obed, ni Booz, ni Salmon, ni
Naason,

<span id="an_3:33">3:33</span> Ni Aminadab, ni Aram, ni Esrom, ni Fares,
ni Juda,

<span id="an_3:34">3:34</span> Ni Jacob, ni Isaac, ni Abraham, ni Tare,
ni Nacor,

<span id="an_3:35">3:35</span> Ni Serug, ni Regan, ni Paleg, ni Heber,
ni Selah,

<span id="an_3:36">3:36</span> Ni Cainan, ni Arfaxjad, ni Sem, ni Noe,
ni Lamec,

<span id="an_3:37">3:37</span> Ni Matusalem, ni Enoc, ni Jared, ni
Mahalaleel, ni Cainan,

<span id="an_3:38">3:38</span> Ni Enos, ni Set, ni Adam, ng Dios.

<span id="an_4:1">4:1</span> At si Jesus, na puspos ng Espiritu Santo ay
bumalik mula sa Jordan at inihatid ng Espiritu sa ilang,

<span id="an_4:2">4:2</span> Sa loob ng apat na pung araw na tinutukso
ng diablo. At hindi siya kumain ng anoman nang mga araw na yaon; at nang
maganap ang mga yaon ay nagutom siya.

<span id="an_4:3">4:3</span> At sinabi sa kaniya ng diablo, Kung ikaw
ang Anak ng Dios, ipag-utos mo na ang batong ito ay maging tinapay.

<span id="an_4:4">4:4</span> At sinagot siya ni Jesus, Nasusulat, Hindi
sa tinapay lamang mabubuhay ang tao.

<span id="an_4:5">4:5</span> At iniakyat pa siya niya, at ipinakita sa
kaniya sa sandaling panahon ang lahat ng mga kaharian sa sanglibutan.

<span id="an_4:6">4:6</span> At sinabi sa kaniya ng diablo, Sa iyo'y
ibibigay ko ang lahat ng kapamahalaang ito, at ang kaluwalhatian nila:
sapagka't ito'y naibigay na sa akin; at ibibigay ko kung kanino ko ibig.

<span id="an_4:7">4:7</span> Kaya nga kung sasamba ka sa harapan ko, ay
magiging iyong lahat.

<span id="an_4:8">4:8</span> At si Jesus ay sumagot at sinabi sa kaniya,
Nasusulat, Sa Panginoon mong Dios sasamba ka, at siya lamang ang iyong
paglilingkuran.

<span id="an_4:9">4:9</span> At dinala niya siya sa Jerusalem, at
inilagay siya sa taluktok ng templo, at sinabi sa kaniya, Kung ikaw ay
Anak ng Dios, ay magpatihulog ka mula rito hanggang sa ibaba:

<span id="an_4:10">4:10</span> Sapagka't nasusulat, Siya'y magbibilin sa
kaniyang mga anghel tungkol sa iyo, upang ikaw ay ingatan:

<span id="an_4:11">4:11</span> At, Aalalayan ka nila ng kanilang mga
kamay, Baka matisod ka ng iyong paa sa isang bato.

<span id="an_4:12">4:12</span> At pagsagot ni Jesus ay sinabi sa kaniya,
Nasasabi, Huwag mong tutuksuhin ang Panginoon mong Dios.

<span id="an_4:13">4:13</span> At nang matapos ng diablo ang lahat ng
pagtukso, ay hiniwalayan siya niya ng ilang panahon.

<span id="an_4:14">4:14</span> At bumalik si Jesus sa Galilea sa
kapangyarihan ng Espiritu: at kumalat ang kabantugan tungkol sa kaniya
sa palibot ng buong lupain.

<span id="an_4:15">4:15</span> At nagtuturo siya sa mga sinagoga nila,
na niluluwalhati ng lahat.

<span id="an_4:16">4:16</span> At siya'y napasa Nazaret na kaniyang
nilakhan: at ayon sa kaniyang kaugalian, siya'y pumasok sa sinagoga nang
araw ng sabbath, at nagtindig upang bumasa.

<span id="an_4:17">4:17</span> At ibinigay sa kaniya ang aklat ng
propeta Isaias. At binuklat niya ang aklat, na nasumpungan niya ang
dakong kinasusulatan,

<span id="an_4:18">4:18</span> Sumasa akin ang Espiritu ng Panginoon,
Sapagka't ako'y pinahiran niya upang ipangaral ang mabubuting balita sa
mga dukha: Ako'y sinugo niya upang itanyag sa mga bihag ang pagkaligtas,
At sa mga bulag ang pagkakita, Upang bigyan ng kalayaan ang nangaaapi,

<span id="an_4:19">4:19</span> Upang itanyag ang kaayaayang taon ng
Panginoon.

<span id="an_4:20">4:20</span> At binalumbon niya ang aklat, at isinauli
sa naglilingkod, at naupo: at ang mga mata ng lahat ng nangasa sinagoga
ay nangakatitig sa kaniya.

<span id="an_4:21">4:21</span> At siya'y nagpasimulang magsabi sa
kanila, Ngayo'y naganap ang kasulatang ito sa inyong mga pakinig.

<span id="an_4:22">4:22</span> At siya'y pinatotohanan ng lahat, at
nangagtataka sa mga salita ng biyaya na lumalabas sa kaniyang bibig: at
sinabi nila, Hindi baga ito ang anak ni Jose?

<span id="an_4:23">4:23</span> At sinabi niya sa kanila, Walang salang
sasabihin ninyo sa akin itong talinghaga, Manggagamot, gamutin mo ang
iyong sarili: ang anomang aming narinig na ginawa sa Capernaum, ay gawin
mo naman dito sa iyong lupain.

<span id="an_4:24">4:24</span> At sinabi niya, Katotohanang sinasabi ko
sa inyo, Walang propetang kinalulugdan sa kaniyang tinubuang lupa.

<span id="an_4:25">4:25</span> Datapuwa't katotohanang sinasabi ko sa
inyo, Maraming mga baong babai sa Israel nang mga araw ni Elias, nang
sarhan ang langit sa loob ng tatlong taon at anim na buwan, noong datnan
ng malaking kagutom ang buong sangkalupaan;

<span id="an_4:26">4:26</span> At sa kanino man sa kanila ay hindi
sinugo si Elias, kundi sa Sarepta sa lupa ng Sidon, sa isang babaing
bao.

<span id="an_4:27">4:27</span> At maraming ketongin sa Israel nang
panahon ni Eliseo na propeta; at sinoman sa kanila'y hindi nilinis,
kundi lamang si Naaman na Siro.

<span id="an_4:28">4:28</span> At nangapuspos ng galit ang lahat ng
nangasa sinagoga, sa pagkarinig nila ng mga bagay na ito;

<span id="an_4:29">4:29</span> At sila'y nagsitindig, at ipinagtabuyan
siya sa labas ng bayan at dinala siya hanggang sa ibabaw ng taluktok ng
gulod na kinatatayuan ng kanilang bayan, upang siya'y maibulid nila ng
patiwarik.

<span id="an_4:30">4:30</span> Datapuwa't pagdaraan niya sa gitna nila,
ay yumaon ng kaniyang lakad.

<span id="an_4:31">4:31</span> At siya'y bumaba sa Capernaum, na isang
bayan ng Galilea. At sila'y tinuruan niya sa araw ng sabbath:

<span id="an_4:32">4:32</span> At nangagtaka sila sa kaniyang aral,
sapagka't may kapamahalaan ang kaniyang salita.

<span id="an_4:33">4:33</span> At sa sinagoga ay may isang lalake na may
espiritu ng karumaldumal na demonio; at siya'y sumigaw ng malakas na
tinig,

<span id="an_4:34">4:34</span> Ah! anong mayroon kami sa iyo, Jesus,
ikaw na Nazareno? naparito ka baga upang kami'y iyong puksain?
nakikilala ko ikaw kung sino ka, ang Banal ng Dios.

<span id="an_4:35">4:35</span> At sinaway siya ni Jesus, na sinasabi,
Tumahimik ka, at lumabas ka sa kaniya. At nang siya'y mailugmok ng
demonio sa gitna, ay lumabas siya sa kaniya, na hindi siya sinaktan.

<span id="an_4:36">4:36</span> At silang lahat ay nangagtaka at
nagsalitaan ang isa't isa, na nangagsasabi, Anong salita kaya ito?
sapagka't siya na may kapamahalaan at kapangyarihan ay naguutos sa mga
karumaldumal na espiritu, at nagsisilabas sila.

<span id="an_4:37">4:37</span> At kumakalat ang alingawngaw tungkol sa
kaniya sa lahat ng dako sa palibotlibot ng lupaing yaon.

<span id="an_4:38">4:38</span> At siya'y nagtindig sa sinagoga, at
pumasok sa bahay ni Simon. At nilalagnat na mainam ang biyanang babae ni
Simon, at siya'y kanilang ipinamanhik sa kaniya.

<span id="an_4:39">4:39</span> At tinunghan niya siya, at sinaway ang
lagnat; at inibsan siya: at siya'y nagtindig pagdaka at naglingkod sa
kanila.

<span id="an_4:40">4:40</span> At nang lumulubog na ang araw, ang lahat
na may mga sakit ng sarisaring karamdaman ay dinala sa kaniya; at
ipinatong niya ang kaniyang mga kamay sa bawa't isa sa kanila, at sila'y
pinagaling.

<span id="an_4:41">4:41</span> At nagsilabas din sa marami ang mga
demonio na nagsisisigaw, na nagsasabi, Ikaw ang anak ng Dios. At
sinasaway sila, na di niya sila tinutulutang mangagsalita, sapagka't
naalaman nilang siya ang Cristo.

<span id="an_4:42">4:42</span> At nang araw na, ay lumabas siya at
naparoon sa isang ilang na dako: at hinahanap siya ng mga karamihan, at
nagsiparoon sa kaniya, at pinagpipilitang pigilin siya, upang huwag
siyang humiwalay sa kanila.

<span id="an_4:43">4:43</span> Datapuwa't sinabi niya sa kanila, Dapat
namang ipangaral ko sa mga ibang bayan ang mabubuting balita ng kaharian
ng Dios: sapagka't sa ganito ay sinugo ako.

<span id="an_4:44">4:44</span> At siya'y nangangaral sa mga sinagoga ng
Galilea.

<span id="an_5:1">5:1</span> Nangyari nga, na samantalang siya'y
sinisiksik ng karamihan na pinakikinggan ang salita ng Dios, na siya'y
nakatayo sa tabi ng dagatdagatan ng Genezaret;

<span id="an_5:2">5:2</span> At nakakita siya ng dalawang daong na nasa
tabi ng dagatdagatan: datapuwa't nagsilunsad sa mga yaon ang mga
mamamalakaya, at hinuhugasan ang kanilang mga lambat.

<span id="an_5:3">5:3</span> At lumulan siya sa isa sa mga daong, na kay
Simon, at ipinamanhik niya dito na ilayo ng kaunti sa lupa. At siya'y
naupo at nagturo sa mga karamihan buhat sa daong.

<span id="an_5:4">5:4</span> At pagtigil niya ng pagsasalita, ay sinabi
niya kay Simon, Pumaroon ka sa laot, at ihulog ninyo ang inyong mga
lambat upang mamalakaya.

<span id="an_5:5">5:5</span> At sumagot si Simon at sinabi, Guro, sa
buong magdamag ay nagsipagpagal kami, at wala kaming nahuli: datapuwa't
sa iyong salita ay ihuhulog ko ang mga lambat.

<span id="an_5:6">5:6</span> At nang magawa nila ito, ay nakahuli sila
ng lubhang maraming isda; at nagkampupunit ang kanilang mga lambat;

<span id="an_5:7">5:7</span> At kinawayan nila ang mga kasamahan sa
isang daong upang magsilapit at sila'y tulungan. At sila'y nagsilapit at
nangapuno ang dalawang daong, ano pa't sila'y nagpasimulang lulubog.

<span id="an_5:8">5:8</span> Datapuwa't nang makita ni Simon Pedro, ay
nagpatirapa sa mga tuhod ni Jesus, na nagsasabi, Lumayo ka sa akin;
sapagka't ako'y taong makasalanan, Oh Panginoon.

<span id="an_5:9">5:9</span> Sapagka't siya at ang lahat ng kasama niya
ay nagsipanggilalas, dahil sa karamihan ng mga isdang kanilang
nangahuli:

<span id="an_5:10">5:10</span> At gayon din si Santiago at si Juan, mga
anak ni Zebedeo, na mga kasama ni Simon. At sinabi ni Jesus kay Simon,
Huwag kang matakot; mula ngayon ay mamamalakaya ka ng mga tao.

<span id="an_5:11">5:11</span> At nang maisadsad na nila sa lupa ang
kanilang mga daong, ay iniwan nila ang lahat, at nagsisunod sa kaniya.

<span id="an_5:12">5:12</span> At nangyari, samantalang siya'y nasa isa
sa mga bayan, narito, may isang lalake na lipos ng ketong: at nang
makita niya si Jesus, ay nagpatirapa siya, at namanhik sa kaniya, na
sinasabi, Panginoon, kung ibig mo, ay maaaring linisin mo ako.

<span id="an_5:13">5:13</span> At iniunat niya ang kaniyang kamay at
siya'y hinipo, na sinasabi, Ibig ko; luminis ka. At pagdaka'y nilisan
siya ng ketong.

<span id="an_5:14">5:14</span> At ipinagbilin niya sa kaniya na huwag
sabihin kanino man: kundi yumaon ka ng iyong lakad, at pakita ka sa
saserdote, at maghandog ka sa pagkalinis sa iyo, alinsunod sa iniutos ni
Moises, na pinakapatotoo sa kanila.

<span id="an_5:15">5:15</span> Datapuwa't lalo nang kumakalat ang balita
tungkol sa kaniya: at nangagkatipon ang lubhang maraming tao upang
makinig, at upang pagalingin sa kanilang mga sakit.

<span id="an_5:16">5:16</span> Datapuwa't siya'y lumigpit sa mga ilang,
at nananalangin.

<span id="an_5:17">5:17</span> At nangyari nang isa sa mga araw na yaon,
na siya'y nagtuturo; at may nangakaupo doong mga Fariseo at mga guro sa
kautusan, na nagsipanggaling sa bawa't nayon ng Galilea at Judea at
Jerusalem: at ang kapangyarihan ng Panginoon ay sumasa kaniya upang
magpagaling.

<span id="an_5:18">5:18</span> At narito, dinala ng mga tao na nasa
isang higaan ang isang lalaking lumpo: at pinagpipilitan niyang maipasok
siya, at ilagay siya sa harap nila.

<span id="an_5:19">5:19</span> At sa hindi pagkasumpong ng
mapagpapasukan, dahil sa karamihan, ay nagsiakyat sila sa bubungan ng
bahay, at siya'y inihugos mula sa butas ng bubungan pati ng kaniyang
higaan, sa gitna, sa harapan ni Jesus.

<span id="an_5:20">5:20</span> At pagkakita sa kanilang pananampalataya,
ay kaniyang sinabi, Lalake, ipinatatawad sa iyo ang iyong mga kasalanan.

<span id="an_5:21">5:21</span> At ang mga eskriba at mga Fariseo ay
nangagpasimulang mangagkatuwiranan, na nangagsasabi, Sino ito na
nagsasalita ng mga kapusungan? Sino ang makapagpapatawad ng mga
kasalanan, kundi ang Dios lamang?

<span id="an_5:22">5:22</span> Datapuwa't si Jesus, na nakatatanto ng
kanilang mga iniisip, ay sumagot at sinabi sa kanila, Bakit
pinagbubulaybulay ninyo sa inyong mga puso?

<span id="an_5:23">5:23</span> Alin baga ang lalong magaang sabihin,
Ipinatatawad sa iyo ang iyong mga kasalanan; o sabihin, Magtindig ka at
lumakad ka?

<span id="an_5:24">5:24</span> Datapuwa't upang maalaman ninyo na ang
Anak ng tao ay may kapamahalaan sa lupa na magpatawad ng mga kasalanan
(sinabi niya sa lumpo), Sa iyo ko sinasabi, Magtindig ka, at buhatin mo
ang iyong higaan, at umuwi ka sa bahay mo.

<span id="an_5:25">5:25</span> At pagdaka'y nagtindig siya sa harap
nila, at binuhat ang kaniyang hinigan, at napasa kaniyang bahay, na
niluluwalhati ang Dios.

<span id="an_5:26">5:26</span> At nagsipanggilalas ang lahat at
niluwalhati nila ang Dios; at nangapuspos sila ng takot, na
nangagsasabi, Nakakita kami ngayon ng mga bagay na katakataka.

<span id="an_5:27">5:27</span> At pagkatapos ng mga bagay na ito, siya'y
umalis, at nakita ang isang maniningil ng buwis, na nagngangalang Levi,
na nakaupo sa paningilan ng buwis, at sinabi sa kaniya, Sumunod ka sa
akin.

<span id="an_5:28">5:28</span> At iniwan niya ang lahat at nagtindig at
sumunod sa kaniya.

<span id="an_5:29">5:29</span> At siya'y ipinagpiging ng malaki ni Levi
sa kaniyang bahay: at lubhang maraming maniningil ng buwis at mga iba pa
na nangakasalo nila sa dulang.

<span id="an_5:30">5:30</span> At nangagbulongbulungan ang mga Fariseo
at ang kanilang mga eskriba laban sa kaniyang mga alagad, na
nangagsasabi, Bakit kayo'y nagsisikain at nagsisiinom na kasalo ng mga
maniningil ng buwis at ng mga makasalanan?

<span id="an_5:31">5:31</span> At pagsagot ni Jesus ay sinabi sa kanila,
Ang mga walang sakit ay hindi nangangailangan ng manggagamot; kundi ang
mga may sakit.

<span id="an_5:32">5:32</span> Hindi ako pumarito upang tawagin ang mga
matuwid, kundi ang mga makasalanan sa pagsisisi.

<span id="an_5:33">5:33</span> At sinabi nila sa kaniya, Ang mga alagad
ni Juan ay nangagaayunong madalas, at nagsisigawa ng mga pagdaing; gayon
din ang mga alagad ng mga Fariseo; datapuwa't ang mga iyo'y nagsisikain
at nagsisiinom.

<span id="an_5:34">5:34</span> At sinabi ni Jesus sa kanila, Mangyayari
bagang papagayunuhin ninyo ang mga abay sa kasalan samantalang ang
kasintahang lalake ay kasama nila?

<span id="an_5:35">5:35</span> Datapuwa't darating ang mga araw; at
pagka inalis sa kanila ang kasintahang lalake, kung magkagayo'y
mangagaayuno sila sa mga araw na yaon.

<span id="an_5:36">5:36</span> At sinalita rin naman niya sa kanila ang
isang talinghaga: Walang taong pumilas sa bagong damit at itinagpi sa
damit na luma; sa ibang paraa'y sisirain ang bago, at sa luma naman ay
hindi bagay ang tagping mula sa bago.

<span id="an_5:37">5:37</span> At walang taong nagsisilid ng alak na
bago sa mga balat na luma; sa ibang paraa'y papuputukin ng alak na bago
ang mga balat, at mabububo, masisira ang mga balat.

<span id="an_5:38">5:38</span> Kundi dapat isilid ang alak na bago sa
mga bagong balat.

<span id="an_5:39">5:39</span> At walang taong nakainom ng alak na laon,
ay iibig sa alak na bago; sapagka't sasabihin niya, Mabuti ang laon.

<span id="an_6:1">6:1</span> Nangyari nga nang dumaraan siya sa mga
trigohan nang isang sabbath, ay kumitil ng mga uhay ang mga alagad niya,
at kinakain pagkaligis sa kanilang mga kamay.

<span id="an_6:2">6:2</span> Datapuwa't sinabi ng ilan sa mga Fariseo,
Bakit ginagawa ninyo ang di matuwid gawin sa araw ng sabbath?

<span id="an_6:3">6:3</span> At pagsagot sa kanila ni Jesus ay sinabi,
Hindi baga nabasa ninyo ang ginawa ni David, nang siya'y magutom, siya,
at ang mga kasamahan niya;

<span id="an_6:4">6:4</span> Kung paanong siya'y pumasok sa bahay ng
Dios, at kumain ng mga tinapay na handog, at binigyan pati ang kaniyang
mga kasamahan; na hindi naaayon sa kautusan na kanin ninoman kundi ng
mga saserdote lamang?

<span id="an_6:5">6:5</span> At sinabi niya sa kanila, Ang Anak ng tao
ay panginoon ng sabbath.

<span id="an_6:6">6:6</span> At nangyari nang ibang sabbath, na siya'y
pumasok sa sinagoga at nagturo: at doo'y may isang lalake, at tuyo ang
kaniyang kanang kamay.

<span id="an_6:7">6:7</span> At inaabangan siya ng mga eskriba at ng mga
Fariseo, kung siya'y magpapagaling sa sabbath; upang makasumpong sila ng
paraan na siya'y maisakdal.

<span id="an_6:8">6:8</span> Datapuwa't nalalaman niya ang kanilang mga
kaisipan; at sinabi niya sa lalake na tuyo ang kamay, Magtindig ka at
tumayo ka sa gitna. At siya'y nagtindig at tumayo.

<span id="an_6:9">6:9</span> At sinabi sa kanila ni Jesus, Itinatanong
ko sa inyo, Matuwid bagang gumawa ng magaling, o gumawa ng masama kung
sabbath? magligtas ng isang buhay o pumuksa?

<span id="an_6:10">6:10</span> At minamasdan niya silang lahat sa
palibotlibot, at sinabi sa kaniya, Iunat mo ang iyong kamay. At ginawa
niyang gayon; at gumaling ang kaniyang kamay.

<span id="an_6:11">6:11</span> Datapuwa't sila'y nangapuno ng galit; at
nangagsangusapan, kung ano ang kanilang magagawang laban kay Jesus.

<span id="an_6:12">6:12</span> At nangyari nang mga araw na ito, na
siya'y napasa bundok upang manalangin; at sa buong magdamag ay nanatili
siya sa pananalangin sa Dios.

<span id="an_6:13">6:13</span> At nang araw na, ay tinawag niya ang
kaniyang mga alagad; at siya'y humirang ng labingdalawa sa kanila, na
tinawag naman niyang mga apostol:

<span id="an_6:14">6:14</span> Si Simon, na tinawag naman niyang Pedro,
at si Andres na kaniyang kapatid, at si Santiago at si Juan, at si
Felipe at si Bartolome.

<span id="an_6:15">6:15</span> At si Mateo at si Tomas, at si Santiago
anak ni Alfeo, at si Simon, na tinatawag na Masikap,

<span id="an_6:16">6:16</span> At si Judas na anak ni Santiago, at si
Judas Iscariote na naging lilo;

<span id="an_6:17">6:17</span> At bumaba siya na kasama nila, at tumigil
sa isang patag na dako, at ang lubhang marami sa mga alagad niya, at ang
lubhang malaking bilang ng mga tao mula sa buong Judea at sa Jerusalem,
at sa pangpangin ng dagat ng Tiro at Sidon, na nangagsidalo upang
magsipakinig sa kaniya, at upang pagalingin sa kanilang mga sakit;

<span id="an_6:18">6:18</span> Ang mga pinahihirapan ng mga espiritung
karumaldumal ay pinagagaling.

<span id="an_6:19">6:19</span> At pinagpipilitan ng buong karamihan na
siya'y mahipo; sapagka't lumalabas sa kaniya ang makapangyarihang bisa,
at nagpapagaling sa lahat.

<span id="an_6:20">6:20</span> At itiningin niya ang kaniyang mga mata
sa kaniyang mga alagad, at sinabi, Mapapalad kayong mga dukha: sapagka't
inyo ang kaharian ng Dios.

<span id="an_6:21">6:21</span> Mapapalad kayong nangagugutom ngayon:
sapagka't kayo'y bubusugin. Mapapalad kayong nagsisitangis ngayon:
sapagka't kayo'y magsisitawa.

<span id="an_6:22">6:22</span> Mapapalad kayo kung kayo'y kapootan ng
mga tao, at kung kayo'y ihiwalay nila, at kayo'y alimurahin, at itakuwil
ang inyong pangalan na tila masasama, dahil sa Anak ng tao.

<span id="an_6:23">6:23</span> Mangagalak kayo sa araw na yaon, at
magsilukso kayo sa kagalakan; sapagka't narito, ang ganti sa inyo'y
malaki sa langit; sapagka't sa gayon ding paraan ang ginawa ng kanilang
mga magulang sa mga propeta.

<span id="an_6:24">6:24</span> Datapuwa't sa aba ninyong mayayaman!
sapagka't tinanggap na ninyo ang inyong kaaliwan.

<span id="an_6:25">6:25</span> Sa aba ninyo mga busog ngayon! sapagka't
kayo'y mangagugutom. Sa aba ninyong nagsisitawa ngayon! sapagka't kayo'y
magsisitaghoy at magsisitangis.

<span id="an_6:26">6:26</span> Sa aba ninyo, pagka ang lahat ng mga tao
ay mangagsalita ng magaling tungkol sa inyo! sapagka't sa gayon ding
paraan ang ginawa ng kanilang mga magulang sa mga bulaang propeta.

<span id="an_6:27">6:27</span> Datapuwa't sinasabi ko sa inyong
nangakikinig, Ibigin ninyo ang inyong mga kaaway, gawan ninyo ng mabuti
ang nangapopoot sa inyo,

<span id="an_6:28">6:28</span> Pagpalain ninyo ang sa inyo'y sumusumpa
at ipanalangin ninyo ang sa inyo'y lumalait.

<span id="an_6:29">6:29</span> Sa sumampal sa iyo sa isang pisngi,
iharap mo naman ang kabila; at ang sa iyo'y magalis ng iyong balabal,
huwag mong itanggi pati ng iyong tunika.

<span id="an_6:30">6:30</span> Bigyan mo ang bawa't sa iyo'y humihingi;
at sa kumuha ng pag-aari mo, ay huwag mong hinging muli.

<span id="an_6:31">6:31</span> At kung ano ang ibig ninyong sa inyo'y
gawin ng mga tao, gayon din ang gawin ninyo sa kanila.

<span id="an_6:32">6:32</span> At kung kayo'y magsiibig sa mga
nagsisiibig sa inyo, anong pasasalamat ang inyong kakamtin? sapagka't
ang mga makasalanan man ay nagsisiibig sa nagsisiibig sa kanila.

<span id="an_6:33">6:33</span> At kung magsigawa kayo ng mabuti sa
nagsisigawa sa inyo ng mabuti, anong pasasalamat ang inyong kakamtin?
sapagka't ganito rin ang ginagawa ng mga makasalanan.

<span id="an_6:34">6:34</span> At kung kayo'y mangagpahiram doon sa mga
inaasahan ninyong may tatanggapin, anong pasasalamat ang inyong
kakamtin? ang mga makasalanan man ay nangagpapahiram sa mga makasalanan,
upang muling magsitanggap ng gayon din.

<span id="an_6:35">6:35</span> Datapuwa't ibigin ninyo ang inyong mga
kaaway at gawan ninyo sila ng mabuti, at mangagpahiram kayo, na kailan
man ay huwag mawawalan ng pagasa; at malaki ang sa inyo'y magiging
ganti, at kayo'y magiging mga anak ng Kataastaasan: sapagka't siya'y
magandang-loob sa mga walang turing at sa masasama.

<span id="an_6:36">6:36</span> Magmaawain kayo, gaya naman ng inyong Ama
na maawain.

<span id="an_6:37">6:37</span> At huwag kayong mangagsihatol, at hindi
kayo hahatulan: at huwag kayong mangagparusa, at hindi kayo parurusahan:
mangagpalaya kayo, at kayo'y palalayain:

<span id="an_6:38">6:38</span> Mangagbigay kayo, at kayo'y bibigyan;
takal na mabuti, pikpik, liglig, at umaapaw, ay ibibigay nila sa inyong
kandungan. Sapagka't sa panukat na inyong isukat ay doon kayo muling
susukatin.

<span id="an_6:39">6:39</span> At sinabi naman niya sa kanila ang isang
talinghaga: Mangyayari bagang umakay ang bulag sa bulag? di baga sila
mangabubulid kapuwa sa hukay?

<span id="an_6:40">6:40</span> Hindi higit ang alagad sa kaniyang guro:
datapuwa't ang bawa't isa, pagka naging sakdal, ay nagiging katulad ng
kaniyang guro.

<span id="an_6:41">6:41</span> At bakit mo tinitingnan ang puwing na
nasa mata ng iyong kapatid, datapuwa't hindi mo pinupuna ang tahilan na
nasa iyong sariling mata?

<span id="an_6:42">6:42</span> O paanong masasabi mo sa iyong kapatid,
Kapatid, pabayaan mong alisin ko ang puwing na nasa iyong mata, kundi mo
nakikita ang tahilan na nasa iyong sariling mata? Ikaw na
mapagpaimbabaw, alisin mo muna ang tahilan na nasa iyong sariling mata,
kung magkagayo'y makikita mong malinaw ang pagaalis ng puwing na nasa
mata ng iyong kapatid.

<span id="an_6:43">6:43</span> Sapagka't walang mabuting punong kahoy na
nagbubunga ng masama; at wala rin naman masamang punong kahoy na
nagbubunga ng mabuti.

<span id="an_6:44">6:44</span> Sapagka't bawa't punong kahoy ay
nakikilala sa kaniyang sariling bunga. Sapagka't ang mga tao ay di
nangakapuputi ng mga igos sa mga dawag, at di nangakapuputi ng ubas sa
mga tinikan.

<span id="an_6:45">6:45</span> Ang mabuting tao ay kumukuha ng
kagalingan sa mabubuting kayamanan ng kaniyang puso; at ang masamang
tao'y kumukuha ng kasamaan sa masamang kayamanan: sapagka't sa
kasaganaan ng puso ay nagsasalita ang kaniyang bibig.

<span id="an_6:46">6:46</span> At bakit tinatawag ninyo ako, Panginoon,
Panginoon, at di ninyo ginagawa ang mga bagay na aking sinasabi?

<span id="an_6:47">6:47</span> Ang bawa't lumalapit sa akin, at
pinakikinggan ang aking mga salita, at ginagawa, ituturo ko sa inyo kung
sino ang katulad:

<span id="an_6:48">6:48</span> Siya'y tulad sa isang taong nagtatayo ng
bahay, na humukay at pinakalalim, at inilagay ang patibayan sa bato: at
nang dumating ang isang baha, ay hinampas ng agos ang bahay na yaon, at
hindi nakilos; sapagka't natitirik na mabuti.

<span id="an_6:49">6:49</span> Datapuwa't ang dumirinig, at hindi
ginagawa, ay tulad sa isang tao na nagtayo ng bahay sa lupa, na walang
patibayan; laban sa yaon ay hinampas ng agos, at pagdaka'y nagiba; at
malaki ang naging kasiraan ng bahay na yaon.

<span id="an_7:1">7:1</span> Nang matapos na niya ang lahat ng kaniyang
mga pananalita sa mga pakinig ng bayan, ay pumasok siya sa Capernaum.

<span id="an_7:2">7:2</span> At ang alipin ng isang senturion, na
minamahal nito, ay may sakit at malapit nang mamatay.

<span id="an_7:3">7:3</span> At nang marinig niya ang tungkol kay Jesus,
ay pinaparoon niya sa kaniya ang matatanda sa mga Judio, na ipamanhik sa
kaniya, na pumaroon at iligtas ang kaniyang alipin.

<span id="an_7:4">7:4</span> At nang magsidating sila kay Jesus, ay
ipinamanhik nilang mapilit sa kaniya, na sinasabi, Karapatdapat siya na
gawin mo sa kaniya ito;

<span id="an_7:5">7:5</span> Sapagka't iniibig niya ang ating bansa, at
ipinagtayo niya tayo ng ating sinagoga.

<span id="an_7:6">7:6</span> At si Jesus ay sumama sa kanila. At nang
siya'y di na lubhang malayo sa bahay, ay nagsugo sa kaniya ang senturion
ng mga kaibigan, na nagsisipagsabi sa kaniya, Panginoon, huwag ka nang
maligalig, sapagka't di ako karapatdapat na ikaw ay pumasok sa silong ng
aking bubungan:

<span id="an_7:7">7:7</span> Dahil dito'y hindi ko inakalang ako'y
karapatdapat man lamang pumariyan sa iyo: datapuwa't sabihin mo ang
salita, at gagaling ang aking alipin.

<span id="an_7:8">7:8</span> Sapagka't ako rin naman ay taong nasa
ilalim ng kapamahalaan, may nasasakupan akong mga kawal: at sinasabi ko
rito, Yumaon ka, at siya'y yumayaon; at sa isa, Halika, at siya'y
lumalapit; at sa aking alipin, Gawin mo ito, at kaniyang ginagawa.

<span id="an_7:9">7:9</span> At nang marinig ni Jesus ang mga bagay na
ito, ay nagtaka siya sa kaniya, at lumingon at sinabi sa karamihang
nagsisisunod sa kaniya, Sinasabi ko sa inyo, Hindi ako nakasumpong ng
ganitong kalaking pananampalataya, hindi, kahit sa Israel man.

<span id="an_7:10">7:10</span> At pagbalik sa bahay ng mga sinugo, ay
kanilang naratnang magaling na ang alipin.

<span id="an_7:11">7:11</span> At nangyari pagkatapos ng kaunting
panahon, na siya'y naparoon sa bayan na tinatawag na Nain; at kasama
niya ang kaniyang mga alagad, at ang lubhang maraming tao.

<span id="an_7:12">7:12</span> At nang siya nga'y malapit na sa pintuan
ng bayan, narito, inilalabas ang isang patay, bugtong na anak na lalake
ng kaniyang ina, at siya'y bao: at kasama niya ang maraming tao na taga
bayan.

<span id="an_7:13">7:13</span> At pagkakita sa kaniya ng Panginoon,
siya'y kinahabagan niya, at sinabi sa kaniya, Huwag kang tumangis.

<span id="an_7:14">7:14</span> At siya'y lumapit at hinipo ang kabaong:
at ang nangagdadala ay tumigil. At sinabi niya, Binata, sinasabi ko sa
iyo, Magbangon ka.

<span id="an_7:15">7:15</span> At naupo ang patay, at nagpasimulang
magsalita. At siya'y ibinigay niya sa kaniyang ina.

<span id="an_7:16">7:16</span> At sinidlan ng takot ang lahat: at
niluluwalhati nila ang Dios, na sinasabi, Lumitaw sa gitna natin ang
isang dakilang propeta: at, dinalaw ng Dios ang kaniyang bayan.

<span id="an_7:17">7:17</span> At kumalat ang balitang ito tungkol sa
kaniya sa buong Judea, at sa buong palibotlibot ng lupain.

<span id="an_7:18">7:18</span> At ibinalita kay Juan ng kaniyang mga
alagad ang lahat ng mga bagay na ito.

<span id="an_7:19">7:19</span> At sa pagpapalapit ni Juan sa kaniya ng
dalawa sa kaniyang mga alagad, ay sinugo sila sa Panginoon, na
nagpapasabi, Ikaw baga yaong paririto, o hihintayin namin ang iba?

<span id="an_7:20">7:20</span> At pagdating sa kaniya ng mga tao, ay
kanilang sinabi, Pinaparito kami sa iyo ni Juan Bautista, na
ipinasasabi, Ikaw baga yaong paririto, o hihintayin namin ang iba?

<span id="an_7:21">7:21</span> Nang oras na yaon ay nagpagaling siya ng
maraming may sakit at mga pagkasalot at masasamang espiritu; at kaniyang
pinagkaloobang mangakakita ang maraming bulag.

<span id="an_7:22">7:22</span> At sumagot siya at sa kanila'y sinabi,
Magsiparoon kayo, at sabihin ninyo kay Juan ang mga bagay na inyong
nangakita at nangarinig; ang mga bulag ay nangakakakita, ang mga pilay
ay nagsisilakad, ang mga ketongin ay nangalilinis, at ang mga bingi ay
nangakaririnig, ang mga patay ay ibinabangon, sa mga dukha ay
ipinangangaral ang mabubuting balita.

<span id="an_7:23">7:23</span> At mapalad ang sinomang hindi makasumpong
ng anomang katitisuran sa akin.

<span id="an_7:24">7:24</span> At nang mangakaalis na ang mga sugo ni
Juan, ay nagpasimula siyang magsalita tungkol kay Juan sa mga karamihan,
Ano ang linabas ninyo upang mamasdan sa ilang? isang tambong inuuga ng
hangin?

<span id="an_7:25">7:25</span> Datapuwa't ano ang linabas ninyo upang
makita? isang taong nararamtan ng mga damit na maseselang? Narito, ang
nagsisipanamit ng maririlag, at nangabubuhay sa pagmamaselang ay nasa
mga palasio ng mga hari.

<span id="an_7:26">7:26</span> Datapuwa't ano ang linabas ninyo upang
makita? isa bagang propeta? Oo, sinasabi ko sa inyo, at higit pa sa
isang propeta.

<span id="an_7:27">7:27</span> Ito yaong tungkol sa kaniya'y nasusulat,
Narito, sinusugo ko ang aking sugo sa unahan ng iyong mukha, Na
maghahanda ng iyong daan sa unahan mo.

<span id="an_7:28">7:28</span> Sinasabi ko sa inyo, Sa mga ipinanganak
ng mga babae ay walang dakila kay sa kay Juan: gayon ma'y ang lalong
maliit sa kaharian ng Dios ay lalong dakila kay sa kaniya.

<span id="an_7:29">7:29</span> At pagkarinig ng buong bayan, at ng mga
maniningil ng buwis ay pinatotohanan ang Dios, na nagsipagbautismo ng
bautismo ni Juan.

<span id="an_7:30">7:30</span> Datapuwa't pinawalang halaga ng mga
Fariseo at ng mga tagapagtanggol ng kautusan sa kanilang sarili ang payo
ng Dios, at hindi napabautismo sa kaniya.

<span id="an_7:31">7:31</span> Sa ano ko itutulad ang mga tao ng lahing
ito, at ano ang kanilang katulad?

<span id="an_7:32">7:32</span> Tulad sila sa mga batang nangakaupo sa
pamilihan, at nagsisigawan sa isa't isa; na sinasabi, Tinutugtugan namin
kayo ng plauta, at hindi kayo nagsisayaw; nanambitan kami at hindi kayo
nagsitangis.

<span id="an_7:33">7:33</span> Sapagka't naparito si Juan Bautista na
hindi kumakain ng tinapay at hindi umiinom ng alak at inyong sinasabi,
Siya'y may isang demonio.

<span id="an_7:34">7:34</span> Naparito ang Anak ng tao na kumakain at
umiinom; at inyong sinasabi, Narito ang isang matakaw na tao, at isang
magiinum ng alak, isang kaibigan ng mga maniningil ng buwis at ng mga
makasalanan!

<span id="an_7:35">7:35</span> At ang karunungan ay pinatotohanan ng
lahat ng kaniyang mga anak.

<span id="an_7:36">7:36</span> At ipinamanhik sa kaniya ng isa sa mga
Fariseo na kumaing kasalo niya. At siya'y pumasok sa bahay ng Fariseo at
naupo sa dulang.

<span id="an_7:37">7:37</span> At narito, ang isang babaing makasalanan
na nasa bayan; at nang maalaman niyang siya'y nasa dulang ng pagkain sa
bahay ng Fariseo ay nagdala siya ng isang sisidlang alabastro na puno ng
unguento,

<span id="an_7:38">7:38</span> At nakatayo sa likuran sa kaniyang mga
paanan na tumatangis, ay pinasimulan niyang dinilig ng mga luha ang
kaniyang mga paa, at ang mga ito'y kinukuskos ng buhok ng kaniyang ulo,
at hinahagkan ang kaniyang mga paa, at pinapahiran ng unguento.

<span id="an_7:39">7:39</span> Nang makita nga ito ng Fariseo na sa
kaniya'y naganyaya, ay nagsalita sa kaniyang sarili, na sinasabi, Ang
taong ito, kung siya'y isang propeta ay nakikilala niya kung sino at
kung ano ang babaing ito na sa kaniya'y humihipo, na siya'y makasalanan.

<span id="an_7:40">7:40</span> At pagsagot ni Jesus ay sinabi sa kaniya,
Simon, ako'y may isang bagay na sasabihin sa iyo. At sinabi niya, Guro,
sabihin mo.

<span id="an_7:41">7:41</span> Isang may pautang ay may dalawang may
utang sa kaniya: at ang isa'y may utang na limang daang denario, at ang
isa'y limangpu.

<span id="an_7:42">7:42</span> Nang sila'y walang maibayad, ay kapuwa
pinatawad niya. Alin nga sa kanila ang lalong iibig sa kaniya?

<span id="an_7:43">7:43</span> Sumagot si Simon at sinabi, Inaakala ko
na yaong pinatawad niya ng lalong malaki. At sinabi niya sa kaniya,
Matuwid ang pagkahatol mo.

<span id="an_7:44">7:44</span> At paglingon sa babae, ay sinabi niya kay
Simon, Nakikita mo baga ang babaing ito? Pumasok ako sa iyong bahay,
hindi mo ako binigyan ng tubig na ukol sa aking mga paa: datapuwa't
dinilig niya ang aking mga ng kaniyang mga luha, at kinuskos ng kaniyang
buhok.

<span id="an_7:45">7:45</span> Hindi mo ako binigyan ng halik:
datapuwa't siya, buhat nang ako'y pumasok ay hindi humihinto ng paghalik
sa aking mga paa.

<span id="an_7:46">7:46</span> Hindi mo pinahiran ng langis ang aking
ulo: datapuwa't pinahiran niya ng unguento ang aking mga paa.

<span id="an_7:47">7:47</span> Kaya nga sinasabi ko sa inyo,
Ipinatatawad ang kaniyang maraming kasalanan; sapagka't siya ay umibig
ng malaki: datapuwa't sa pinatatawad ng kaunti, ay kakaunti ang pagibig.

<span id="an_7:48">7:48</span> At sinabi niya sa babae, Ipinatatawad ang
iyong mga kasalanan.

<span id="an_7:49">7:49</span> At ang mga kasalo niyang nangakaupo sa
dulang ng pagkain ay nagpasimulang nangagsabi sa kanilang sarili, Sino
ito, na nagpapatawad pati ng mga kasalanan?

<span id="an_7:50">7:50</span> At sinabi niya sa babae, Iniligtas ka ng
iyong pananampalataya; yumaon kang payapa.

<span id="an_8:1">8:1</span> At nangyari pagkatapos ng kaunting panahon,
na siya'y naglalakad sa mga bayan at mga nayon, na ipinangangaral at
dinadala ang mabubuting balita ng kaharian ng Dios, at kasama niya ang
labingdalawa,

<span id="an_8:2">8:2</span> At ang ilang babae na pinagaling sa
masasamang espiritu at sa mga sakit, si Maria, na tinatawag na
Magdalena, na sa kaniya'y pitong demonio ang nagsilabas,

<span id="an_8:3">8:3</span> At si Juana na asawa ni Chuza, katiwala ni
Herodes, at si Susana, at iba pang marami na ipinaglilingkod sa kanila
ang kanilang tinatangkilik.

<span id="an_8:4">8:4</span> At nang magkatipon ang malaking karamihang
tao, at ang mga mula sa bawa't bayan na nagsadya sa kaniya, ay nagsalita
siya sa pamamagitan ng isang talinghaga:

<span id="an_8:5">8:5</span> Ang manghahasik ay yumaon upang maghasik ng
kaniyang binhi: at sa kaniyang paghahasik ang ilan ay nangahulog sa tabi
ng daan; at napagyapakan, at ito'y kinain ng mga ibon sa langit.

<span id="an_8:6">8:6</span> At ang iba'y nahulog sa batuhan; at
pagsibol, ay natuyo, sapagka't walang halumigmig.

<span id="an_8:7">8:7</span> At ang iba'y nahulog sa mga dawagan; at
tumubong kasama ang mga dawag, at yao'y ininis.

<span id="an_8:8">8:8</span> At ang iba'y nahulog sa mabuting lupa, at
tumubo at nagbunga ng tigiisang daan. Pagkasabi niya ng mga bagay na
ito, siya ay sumigaw, Ang may mga pakinig na ipakikinig, ay makinig.

<span id="an_8:9">8:9</span> At tinanong siya ng kaniyang mga alagad,
kung ano kaya ang talinghagang ito.

<span id="an_8:10">8:10</span> At sinabi niya, Sa inyo'y ipinagkaloob
ang mangakaalam ng mga hiwaga ng kaharian ng Dios: datapuwa't sa mga
iba'y sa mga talinghaga; upang kung magsitingin ay huwag silang
mangakakita, at mangakarinig ay huwag silang mangakaunawa.

<span id="an_8:11">8:11</span> Ito ang talinghaga: Ang binhi ay ang
salita ng Dios.

<span id="an_8:12">8:12</span> At ang mga sa tabi ng daan, ay ang
nangakinig; kung magkagayo'y dumarating ang diablo, at inaalis ang
salita sa kanilang puso, upang huwag silang magsisampalataya at
mangaligtas.

<span id="an_8:13">8:13</span> At ang mga sa batuhan, ay yaong mga
pagkarinig, ay tinatanggap na may galak ang salita; at ang mga ito'y
walang ugat, na sila sa sangdaling panaho'y nagsisisampalataya, at sa
panahon ng tukso ay nagsisihiwalay.

<span id="an_8:14">8:14</span> At ang nahulog sa dawagan, ay ito ang
nangakinig, at samantalang sila'y nagsisiyaon sa kanilang lakad ay
iniinis sila ng mga pagsusumakit at mga kayamanan at mga kalayawan sa
buhay na ito, at hindi nangagbubunga ng kasakdalan.

<span id="an_8:15">8:15</span> At ang sa mabuting lupa ay ang mga pusong
timtiman at mabuti, na iniingatan ang salita pagkarinig, at
nangagbubunga may pagtitiis.

<span id="an_8:16">8:16</span> At walang taong pagkapaningas niya ng
ilawan ay tinatakpan ng isang banga, o inilalagay kaya ito sa ilalim ng
isang higaan; kundi inilalagay ito sa talagang lalagyan, upang makita ng
nagsisipasok ang ilaw.

<span id="an_8:17">8:17</span> Sapagka't walang bagay na natatago, na di
mahahayag; o walang lihim, na di makikilala at mapapasa liwanag.

<span id="an_8:18">8:18</span> Ingatan ninyo kung paano ang inyong
pakikinig: sapagka't sino mang mayroon ay bibigyan; at ang sinomang
wala, pati ng inaakala niyang nasa kaniya ay aalisin.

<span id="an_8:19">8:19</span> At nagsiparoon sa kaniya ang kaniyang ina
at mga kapatid, at sila'y hindi mangakalapit sa kaniya dahil sa
karamihan ng tao.

<span id="an_8:20">8:20</span> At may nagsabi sa kaniya, Nangakatayo sa
labas ang iyong ina at iyong mga kapatid, na ibig nilang makita ka.

<span id="an_8:21">8:21</span> Datapuwa't siya'y sumagot, at sinabi sa
kanila, Ang aking ina at ang aking mga kapatid ay itong nangakikinig ng
salita ng Dios, at ginagawa.

<span id="an_8:22">8:22</span> Nangyari nga sa mga araw na yaon, na
siya'y lumulan sa isang daong, siya at ang kaniyang mga alagad; at
sinabi niya sa kanila, Magsitawid tayo sa kabilang ibayo ng
dagatdagatan: at sila'y nagsitulak.

<span id="an_8:23">8:23</span> Datapuwa't samantalang sila'y
nangaglalayag, siya'y nakatulog: at bumugso ang isang unos ng hangin sa
dagatdagatan; at sila'y nangatitigib ng tubig, at nangasa kapanganiban.

<span id="an_8:24">8:24</span> At sila'y nangagsilapit sa kaniya at
siya'y ginising, na nangagsasabi, Guro, guro, tayo'y mangamamatay. At
siya'y gumising, at sinaway ang hangin at ang galit ng tubig: at
nangagsitigil, at humusay ang panahon.

<span id="an_8:25">8:25</span> At sinabi niya sa kanila, Saan naroon ang
inyong pananampalataya? At palibhasa'y nangatakot sila'y
nagsisipanggilalas, na sinasabi ng isa sa iba, Sino nga ito, na siya'y
naguutos maging sa hangin at sa tubig, at siya'y tinatalima nila?

<span id="an_8:26">8:26</span> At sila'y nagsidating sa lupain ng mga
Gadareno, na nasa tapat ng Galilea.

<span id="an_8:27">8:27</span> At pagkalunsad niya sa lupa, siya'y
sinalubong ng isang lalaking galing sa bayan, na may mga demonio; at
malaong panahon na hindi siya nagdaramit, at hindi tumatahan sa bahay,
kundi sa mga libingan.

<span id="an_8:28">8:28</span> At nang makita niya si Jesus, siya'y
sumigaw, at nagpatirapa sa harap niya, at sinabi ng malakas na tinig,
Ano ang pakialam ko sa iyo, Jesus, ikaw na Anak ng Dios na Kataastaasan?
Ipinamamanhik ko sa iyo, na huwag mo akong pahirapan.

<span id="an_8:29">8:29</span> Sapagka't ipinagutos niya sa karumaldumal
na espiritu na lumabas sa tao. Sapagka't madalas siyang inaalihan: at
siya'y binabantayan at gapos ng mga tanikala at mga damal; at pagka
pinapatid ang gapos ay siya'y itinataboy ng demonio sa mga ilang.

<span id="an_8:30">8:30</span> At tinanong siya ni Jesus, Ano ang
pangalan mo? At sinabi niya, Pulutong; sapagka't maraming demonio ang
nagsipasok sa kaniya.

<span id="an_8:31">8:31</span> At ipinamamanhik nila sa kaniya na huwag
silang paparoonin sa kalalimlaliman.

<span id="an_8:32">8:32</span> Doon nga'y may isang kawan ng maraming
baboy na nagsisipanginain sa bundok: at ipinamanhik nila sa kaniya na
pabayaang sila'y magsipasok sa mga yaon. At sila'y pinahintulutan niya.

<span id="an_8:33">8:33</span> At nagsilabas ang mga demonio sa tao, at
nagsipasok sa mga baboy: at ang kawan ay napadaluhong sa bangin hanggang
sa dagatdagatan, at nangalunod.

<span id="an_8:34">8:34</span> At nang makita ng nagsisipagalaga ng mga
yaon ang nangyari, ay nagsitakas, at isinaysay sa bayan at sa bukid.

<span id="an_8:35">8:35</span> At sila'y nagsilabas upang makita ang
nangyari; at nagsilapit sila kay Jesus, at kanilang naratnan sa paanan
ni Jesus ang taong nilabasan ng mga demonio, na nakaupo, may pananamit,
at matino ang kaniyang bait: at sila'y nangatakot.

<span id="an_8:36">8:36</span> At sa kanila'y isinaysay ng nangakakita
kung paanong pinagaling ang inaalihan ng mga demonio.

<span id="an_8:37">8:37</span> At ipinamanhik sa kaniya ng lahat ng mga
tao sa palibotlibot ng lupain ng mga Gadareno na siya'y umalis sa
kanila, sapagka't sila'y napipigilan ng malaking takot: at siya'y
lumulan sa daong, at nagbalik.

<span id="an_8:38">8:38</span> Datapuwa't namanhik sa kaniya ang taong
nilabasan ng mga demonio, na siya'y ipagsama niya: datapuwa't siya'y
pinaalis niya, na sinasabi,

<span id="an_8:39">8:39</span> Umuwi ka sa iyong bahay, at ipahayag mo
kung gaano kadakilang mga bagay ang ginawa ng Dios sa iyo. At siya'y
yumaon ng kaniyang lakad, na ibinabalita sa buong bayan, kung gaanong
kadakilang mga bagay ang sa kaniya'y ginawa ni Jesus.

<span id="an_8:40">8:40</span> At sa pagbalik ni Jesus, ay sinalubong
siyang may galak ng karamihan; sapagka't hinihintay siya nilang lahat.

<span id="an_8:41">8:41</span> At narito, lumapit ang isang lalaking
nagngangalang Jairo, at siya'y isang pinuno sa sinagoga: at siya'y
nagpatirapa sa paanan ni Jesus, at ipinamamanhik sa kaniya, na pumasok
sa kaniyang bahay;

<span id="an_8:42">8:42</span> Sapagka't siya'y may isang bugtong na
anak na babae, na may labingdalawang taong gulang, at siya'y
naghihingalo. Datapuwa't samantalang siya'y lumalakad ay sinisiksik siya
ng karamihan.

<span id="an_8:43">8:43</span> At isang babae na may labingdalawang taon
nang inaagasan, na ginugol sa mga manggagamot ang lahat niyang
pagkabuhay, at sinoma'y walang makapagpagaling sa kaniya,

<span id="an_8:44">8:44</span> Ay lumapit sa kaniyang likuran, at hinipo
ang laylayan ng kaniyang damit at pagdaka'y naampat ang kaniyang agas.

<span id="an_8:45">8:45</span> At sinabi ni Jesus, Sino ang humipo sa
akin? At nang tumatanggi ang lahat, ay sinabi ni Pedro, at ng mga
kasamahan niya, Guro, iniimpit ka at sinisiksik ka ng karamihan.

<span id="an_8:46">8:46</span> Datapuwa't sinabi ni Jesus, May humipo sa
akin, sapagka't naramdaman ko na may umalis na bisa sa akin.

<span id="an_8:47">8:47</span> At nang makita ng babae na siya'y hindi
nalingid, ay lumapit siya na nangangatal, at nagpatirapa sa harapan niya
na isinasaysay sa harapan ng buong bayan ang dahil kung bakit siya'y
hinipo niya, at kung paanong gumaling siya kapagdaka.

<span id="an_8:48">8:48</span> At sinabi niya sa kaniya, Anak,
pinagaling ka ng iyong pananampalataya; yumaon kang payapa.

<span id="an_8:49">8:49</span> Samantalang nagsasalita pa siya ay
dumating ang isa na mula sa bahay ng pinuno sa sinagoga, na nagsasabi,
Patay na ang anak mong babae; huwag mong bagabagin ang Guro.

<span id="an_8:50">8:50</span> Datapuwa't nang marinig ito ni Jesus ay
sumagot sa kaniya, Huwag kang matakot: manampalataya ka lamang, at
siya'y gagaling.

<span id="an_8:51">8:51</span> At nang dumating siya sa bahay, ay hindi
niya ipinahintulot na pumasok na kasama niya ang sinomang tao, maliban
na kay Pedro, at kay Juan, at kay Santiago, at ang ama ng dalaga at ang
ina nito.

<span id="an_8:52">8:52</span> At tumatangis ang lahat, at
pinananambitanan ang dalaga: datapuwa't sinabi niya, Huwag kayong
magsitangis; sapagka't siya'y hindi patay, kundi natutulog.

<span id="an_8:53">8:53</span> At tinawanan nila siya na nililibak, na
napagaalamang siya'y patay na.

<span id="an_8:54">8:54</span> Datapuwa't tinangnan niya sa kamay, at
tinawag, na sinasabi, Dalaga, magbangon ka.

<span id="an_8:55">8:55</span> At nagbalik ang kaniyang espiritu, at
siya'y nagbangon pagdaka: at kaniyang ipinagutos na siya'y bigyan ng
pagkain.

<span id="an_8:56">8:56</span> At nangagtaka ang kaniyang mga magulang:
datapuwa't ipinagbilin niya sa kanila na huwag sabihin kanino man ang
kaniyang ginawa.

<span id="an_9:1">9:1</span> At tinipon niya ang labingdalawa, at
binigyan sila ng kapangyarihan at kapamahalaan sa lahat ng mga demonio,
at upang magpagaling ng mga sakit.

<span id="an_9:2">9:2</span> At sila'y sinugo niya upang ipangaral ang
kaharian ng Dios, at magpagaling ng mga may sakit.

<span id="an_9:3">9:3</span> At sinabi niya sa kanila, Huwag kayong
mangagdala ng anoman sa inyong paglalakad, kahit tungkod, kahit supot ng
ulam, kahit tinapay, kahit salapi; at kahit magkaroon ng dalawang
tunika.

<span id="an_9:4">9:4</span> At sa anomang bahay na inyong pasukin, doon
kayo mangatira, at buhat doo'y magsialis kayo.

<span id="an_9:5">9:5</span> At ang lahat na di magsitanggap sa inyo sa
bayang yaon, ay ipagpag ninyo ang alabok sa inyong mga paa, na pinaka
patotoo laban sa kanila.

<span id="an_9:6">9:6</span> At sila'y nagsialis, at nagsiparoon sa
lahat ng mga nayon, na ipinangangaral ang evangelio, at nagpapagaling
saa't saan man.

<span id="an_9:7">9:7</span> Nabalitaan nga ni Herodes na tetrarka ang
lahat na ginawa; at siya'y totoong natitilihan, sapagka't sinasabi ng
ilan, na si Juan ay muling ibinangon sa mga patay;

<span id="an_9:8">9:8</span> At ng ilan, na si Elias ay lumitaw; at ng
mga iba, na isa sa mga datihang propeta ay muling ibinangon.

<span id="an_9:9">9:9</span> At sinabi ni Herodes, Pinugutan ko ng ulo
si Juan: datapuwa't sino nga ito, na tungkol sa kaniya'y nababalitaan ko
ang gayong bagay? At pinagsisikapan niyang siya'y makita.

<span id="an_9:10">9:10</span> At nang magsibalik ang mga apostol, ay
isinaysay nila sa kaniya kung anong mga bagay ang kanilang ginawa. At
sila'y isinama niya, at lumigpit na bukod sa isang bayan na tinatawag na
Betsaida.

<span id="an_9:11">9:11</span> Datapuwa't nang maalaman ng mga karamihan
ay nagsisunod sa kaniya: at sila'y tinanggap niyang may galak at
sinasalita sa kanila ang tungkol sa kaharian ng Dios, at pinagagaling
niya ang nangagkakailangang gamutin.

<span id="an_9:12">9:12</span> At nagpasimulang kumiling ang araw; at
nagsilapit ang labingdalawa, at nangagsabi sa kaniya, Paalisin mo ang
karamihan, upang sila'y magsiparoon sa mga nayon at sa mga lupaing nasa
palibotlibot, at mangakapanuluyan, at mangakakuha ng pagkain: sapagka't
tayo'y nangarito sa isang ilang na dako.

<span id="an_9:13">9:13</span> Datapuwa't sinabi niya sa kanila, Bigyan
ninyo sila ng makakain. At sinabi nila, Wala tayo kundi limang tinapay
at dalawang isda; malibang kami'y magsiyaon at ibili ng pagkain ang
lahat ng mga taong ito.

<span id="an_9:14">9:14</span> Sapagka't sila'y may limang libong
lalake. At sinabi niya sa kaniyang mga alagad, Paupuin ninyo sila ng
pulupulutong, na may tiglilimangpu bawa't isa.

<span id="an_9:15">9:15</span> At gayon ang ginawa nila, at pinaupo
silang lahat.

<span id="an_9:16">9:16</span> At kinuha niya ang limang tinapay at ang
dalawang isda, at pagtingala sa langit, ay kaniyang pinagpala, at
pinagputolputol; at ibinigay sa mga alagad upang ihain sa harap ng
karamihan.

<span id="an_9:17">9:17</span> At sila'y nagsikain, at nangabusog ang
lahat: at ang lumabis sa kanila na mga pinagputolputol ay pinulot na
labingdalawang bakol.

<span id="an_9:18">9:18</span> At nangyari, nang siya'y nananalangin ng
bukod, na ang mga alagad ay kasama niya: at tinanong niya sila, na
sinasabi, Ano ang sinasabi ng karamihan kung sino ako?

<span id="an_9:19">9:19</span> At pagsagot nila'y nangagsabi, Si Juan
Bautista; datapuwa't sinasabi ng mga iba, Si Elias; at sinasabi ng mga
iba na isa sa mga datihang propeta ay muling nagbangon.

<span id="an_9:20">9:20</span> At sinabi niya sa kanila, Datapuwa't, ano
ang sabi ninyo kung sino ako? At pagsagot ni Pedro, ay nagsabi, Ang
Cristo ng Dios.

<span id="an_9:21">9:21</span> Datapuwa't ipinagbilin niya, at
ipinagutos sa kanila na huwag sabihin ito sa kanino mang tao;

<span id="an_9:22">9:22</span> Na sinasabi, Kinakailangang magbata ng
maraming mga bagay ang Anak ng tao, at itakuwil ng matatanda at ng mga
pangulong saserdote at ng mga eskriba, at patayin, at muling ibangon sa
ikatlong araw.

<span id="an_9:23">9:23</span> At sinabi niya sa lahat, Kung ang
sinomang tao ay ibig sumunod sa akin, ay tumanggi sa kaniyang sarili, at
pasanin sa arawaraw ang kaniyang krus, at sumunod sa akin.

<span id="an_9:24">9:24</span> Sapagka't ang sinomang magibig iligtas
ang kaniyang buhay, ay mawawalan nito; datapuwa't sinomang mawalan ng
kaniyang buhay dahil sa akin, ay maililigtas nito yaon.

<span id="an_9:25">9:25</span> Sapagka't ano ang pakikinabangin ng tao,
kung makamtan niya ang buong sanglibutan, at mawawala o mapapahamak ang
kaniyang sarili?

<span id="an_9:26">9:26</span> Sapagka't ang sinomang magmakahiya sa
akin at sa aking mga salita, ay ikahihiya siya ng Anak ng tao, pagparito
niyang nasa kaniyang sariling kaluwalhatian, at sa kaluwalhatian ng Ama,
at ng mga banal na anghel.

<span id="an_9:27">9:27</span> Datapuwa't katotohanang sinasabi ko sa
inyo, May ilan sa nangakatayo rito, na hindi matitikman sa anomang
paraan ang kamatayan, hanggang sa mangakita nila ang kaharian ng Dios.

<span id="an_9:28">9:28</span> At nangyari, nang makaraan ang may mga
walong araw pagkatapos ng mga pananalitang ito, na isinama niya si Pedro
at si Juan at si Santiago, at umahon sa bundok upang manalangin.

<span id="an_9:29">9:29</span> At samantalang siya'y nananalangin, ay
nagbago ang anyo ng kaniyang mukha, at ang kaniyang damit ay pumuti, at
nakasisilaw.

<span id="an_9:30">9:30</span> At narito, dalawang lalake ay
nakikipagusap sa kaniya, na ang mga ito'y si Moises at si Elias;

<span id="an_9:31">9:31</span> Na napakitang may kaluwalhatian, at
nangaguusapan ng tungkol sa kaniyang pagkamatay na malapit niyang
ganapin sa Jerusalem.

<span id="an_9:32">9:32</span> Si Pedro nga at ang kaniyang mga
kasamahan ay nangagaantok: datapuwa't nang sila'y mangagising na totoo
ay nakita nila ang kaniyang kaluwalhatian, at ang dalawang lalaking
nangakatayong kasama niya.

<span id="an_9:33">9:33</span> At nangyari, samantalang sila'y
nagsisihiwalay sa kaniya, ay sinabi ni Pedro kay Jesus, Guro, mabuti sa
atin ang tayo'y dumito: at magsigawa tayo ng tatlong dampa; isa ang sa
iyo, at isa ang kay Moises, at isa ang kay Elias: na hindi nalalaman ang
kaniyang sinasabi.

<span id="an_9:34">9:34</span> At samantalang sinasabi niya ang mga
bagay na ito, ay dumating ang isang alapaap, at sila'y naliliman: at
sila'y nangatakot nang sila'y mangapasok sa alapaap.

<span id="an_9:35">9:35</span> At may tinig na nanggaling sa alapaap, na
nagsasabi, Ito ang aking Anak, ang aking hirang: siya ang inyong
pakinggan.

<span id="an_9:36">9:36</span> At nang dumating ang tinig, si Jesus ay
nasumpungang nagiisa. At sila'y di nagsisiimik, at nang mga araw na
yao'y hindi nila sinabi kanino mang tao ang alin man sa mga bagay na
kanilang nakita.

<span id="an_9:37">9:37</span> At nangyari nang kinabukasan, nang
pagbaba nila mula sa bundok, ay sinalubong siya ng lubhang maraming tao.

<span id="an_9:38">9:38</span> At narito, isang lalake sa karamihan, ay
sumigaw na nagsasabi, Guro, ipinamamanhik ko sa iyo na iyong tingnan ang
aking anak na lalake; sapagka't siya'y aking bugtong na anak;

<span id="an_9:39">9:39</span> At narito, inaalihan siya ng isang
espiritu, at siya'y biglang nagsisigaw; at siya'y nililiglig, na
pinabubula ang bibig, at bahagya nang siya'y hiwalayan, na siya'y
totoong pinasasakitan.

<span id="an_9:40">9:40</span> At ipinamanhik ko sa iyong mga alagad na
palabasin siya; at hindi nila magawa.

<span id="an_9:41">9:41</span> At sumagot si Jesus at nagsabi, Oh lahing
walang pananampalataya at taksil, hanggang kailan makikisama ako sa inyo
at magtitiis sa inyo? dalhin mo rito ang anak mo.

<span id="an_9:42">9:42</span> At samantalang siya'y lumalapit, ay
ibinuwal siya ng demonio, at pinapangatal na mainam. Datapuwa't
pinagwikaan ni Jesus ang karumaldumal na espiritu, at pinagaling ang
bata, at isinauli siya sa kaniyang ama.

<span id="an_9:43">9:43</span> At nangagtaka silang lahat sa karangalan
ng Dios. Datapuwa't samantalang ang lahat ay nagsisipanggilalas sa lahat
ng mga bagay na kaniyang ginagawa, ay sinabi niya sa kaniyang mga
alagad,

<span id="an_9:44">9:44</span> Manuot sa inyong mga tainga ang mga
salitang ito: sapagka't ang Anak ng tao ay ibibigay sa mga kamay ng mga
tao.

<span id="an_9:45">9:45</span> Datapuwa't hindi nila napaguunawa ang
sabing ito, at sa kanila'y nalilingid, upang ito'y huwag mapagunawa; at
nangatatakot silang magsipagtanong sa kaniya ng tungkol sa sabing ito.

<span id="an_9:46">9:46</span> At nagkaroon ng isang pagmamatuwiran sa
gitna nila kung sino kaya sa kanila ang pinakadakila.

<span id="an_9:47">9:47</span> Datapuwa't pagkaunawa ni Jesus sa
pangangatuwiran ng kanilang puso, ay kumuha siya ng isang maliit na
bata, at inilagay sa kaniyang siping,

<span id="an_9:48">9:48</span> At sinabi sa kanila, Ang sinomang
tumanggap sa maliit na batang ito sa pangalan ko, ay ako ang
tinatanggap: at ang sinomang tumanggap sa akin, ay tinatanggap ang
nagsugo sa akin: sapagka't ang pinaka maliit sa inyong lahat, ay siyang
dakila.

<span id="an_9:49">9:49</span> At sumagot si Juan at sinabi, Guro, may
nakita kaming nagpapalayas ng mga demonio sa pangalan mo; at aming
pinagbawalan siya, sapagka't siya'y hindi sumasama sa atin.

<span id="an_9:50">9:50</span> Datapuwa't sinabi sa kanila ni Jesus,
Huwag ninyong pagbawalan siya: sapagka't ang hindi laban sa inyo, ay
sumasa inyo.

<span id="an_9:51">9:51</span> At nangyari, nang nalalapit na ang mga
kaarawan na siya'y tatanggapin sa itaas, ay pinapanatili niyang harap
ang kaniyang mukha upang pumaroon sa Jerusalem,

<span id="an_9:52">9:52</span> At nagsugo ng mga sugo sa unahan ng
kaniyang mukha: at nagsiyaon sila, at nagsipasok sa isang nayon ng mga
Samaritano upang siya'y ipaghanda.

<span id="an_9:53">9:53</span> At hindi nila siya tinanggap, sapagka't
ang mukha niya'y anyong patungo sa Jerusalem.

<span id="an_9:54">9:54</span> At nang makita ito ng mga alagad niyang
si Santiago at si Juan, ay nangagsabi, Panginoon, ibig mo bagang
magpababa tayo ng apoy mula sa langit, at sila'y pugnawin?

<span id="an_9:55">9:55</span> Datapuwa't, lumingon siya, at sila'y
pinagwikaan.

<span id="an_9:56">9:56</span> At sila'y nagsiparoon sa ibang nayon.

<span id="an_9:57">9:57</span> At paglakad nila sa daan ay may nagsabi
sa kaniya, Susunod ako sa iyo saan ka man pumaroon.

<span id="an_9:58">9:58</span> At sinabi sa kaniya ni Jesus, May mga
lungga ang mga sorra, at ang mga ibon sa langit ay may mga pugad;
datapuwa't ang Anak ng tao ay walang kahiligan ang kaniyang ulo.

<span id="an_9:59">9:59</span> At sinabi niya sa iba, Sumunod ka sa
akin. Datapuwa't siya'y nagsabi, Panginoon, tulutan mo muna akong
makauwi at mailibing ko ang aking ama.

<span id="an_9:60">9:60</span> Datapuwa't sinabi niya sa kaniya,
Pabayaan mong ilibing ng mga patay ang kanilang sariling mga patay;
datapuwa't yumaon ka at ibalita mo ang kaharian ng Dios.

<span id="an_9:61">9:61</span> At ang iba nama'y nagsabi, Susunod ako sa
iyo, Panginoon; datapuwa't pabayaan mo akong magpaalam muna sa mga
kasangbahay ko.

<span id="an_9:62">9:62</span> Datapuwa't sinabi sa kaniya ni Jesus,
Walang taong pagkahawak sa araro, at lumilingon sa likod, ay
karapatdapat sa kaharian ng Dios.

<span id="an_10:1">10:1</span> Pagkatapos nga ng mga bagay na ito, ang
Panginoon ay naghalal ng pitongpu pa, at sila'y sinugong daladalawa, sa
unahan ng kaniyang mukha, sa bawa't bayan at dako na kaniyang
paroroonan.

<span id="an_10:2">10:2</span> At sinabi niya sa kanila, Sa katotohana'y
marami ang aanihin, datapuwa't kakaunti ang mga manggagawa: kaya't
idalangin ninyo sa Panginoon ng aanihin, na magpadala siya ng mga
manggagawa sa kaniyang aanihin.

<span id="an_10:3">10:3</span> Magsiyaon kayo sa iyong lakad; narito,
sinusugo ko kayong gaya ng mga kordero sa gitna ng mga lobo.

<span id="an_10:4">10:4</span> Huwag kayong magsipagdala ng supot ng
salapi, ng supot man ng pagkain, ng mga pangyapak man; at huwag kayong
magsibati kanino mang tao sa daan.

<span id="an_10:5">10:5</span> At sa alin mang bahay na inyong pasukin,
ay sabihin ninyo muna, Kapayapaan nawa sa bahay na ito.

<span id="an_10:6">10:6</span> At kung mayroon doong anak ng kapayapaan,
ang inyong kapayapaa'y mananatili sa kaniya: datapuwa't kung wala, ay
babalik ito sa inyong muli.

<span id="an_10:7">10:7</span> At magsipanatili kayo sa bahay ding yaon,
na kanin at inumin ninyo ang mga bagay na kanilang ibigay: sapagka't ang
manggagawa ay marapat sa kaniyang kaupahan. Huwag kayong
mangagpalipatlipat sa bahaybahay.

<span id="an_10:8">10:8</span> At sa alin mang bayan na iyong pasukin,
at kayo'y kanilang tanggapin, ay kanin ninyo ang mga bagay na ihain sa
inyo:

<span id="an_10:9">10:9</span> At pagalingin ninyo ang mga maysakit na
nangaroon, at sabihin ninyo sa kanila, Lumapit na sa inyo ang kaharian
ng Dios.

<span id="an_10:10">10:10</span> Datapuwa't sa alin mang bayan na inyong
pasukin, at hindi kayo tanggapin, magsilabas kayo sa kanilang mga
lansangan at inyong sabihin,

<span id="an_10:11">10:11</span> Pati ng alabok ng inyong bayan na
kumakapit sa aming paa, ay ipinapagpag namin laban sa inyo: gayon ma'y
inyong talastasin ito, na lumapit na ang kaharian ng Dios.

<span id="an_10:12">10:12</span> Sinasabi ko sa inyo, Sa araw na yaon ay
higit na mapagpapaumanhinan ang Sodoma kay sa bayang yaon.

<span id="an_10:13">10:13</span> Sa aba mo, Corazin! sa aba mo,
Betsaida! sapagka't kung sa Tiro at sa Sidon sana ginawa ang mga gawang
makapangyarihang ginawa sa inyo, ay maluwat na dising nangagsisi, na
nangauupong may kayong magaspang at abo.

<span id="an_10:14">10:14</span> Datapuwa't sa paghuhukom, higit na
mapagpapaumanhinan ang Tiro at Sidon, kay sa inyo.

<span id="an_10:15">10:15</span> At ikaw, Capernaum, magpapakataas ka
hanggang sa langit? ikaw ay ibaba hanggang sa Hades.

<span id="an_10:16">10:16</span> Ang nakikinig sa inyo, ay sa akin
nakikinig; at ang nagtatakuwil sa inyo ay ako ang itinatakuwil; at ang
nagtatakuwil sa akin ay itinatakuwil ang sa aki'y nagsugo.

<span id="an_10:17">10:17</span> At nagsipagbalik ang pitongpu na may
kagalakan, na nangagsasabi, Panginoon, pati ang mga demonio ay
nagsisisuko sa amin sa iyong pangalan.

<span id="an_10:18">10:18</span> At sinabi niya sa kanila, Nakita ko si
Satanas, na nahuhulog na gaya ng lintik, mula sa langit.

<span id="an_10:19">10:19</span> Narito, binigyan ko kayo ng
kapamahalaan na inyong yurakan ang mga ahas at ang mga alakdan, at sa
ibabaw ng lahat ng kapangyarihan ng kaaway: at sa anomang paraa'y hindi
kayo maaano.

<span id="an_10:20">10:20</span> Gayon ma'y huwag ninyong ikagalak ito,
na ang mga espiritu ay nagsisisuko sa inyo; kundi inyong ikagalak na
nangasusulat ang inyong mga pangalan sa langit.

<span id="an_10:21">10:21</span> Nang oras ding yaon siya'y nagalak sa
Espiritu Santo, at sinabi, Ako'y nagpapasalamat sa iyo, Oh Ama,
Panginoon ng langit at lupa, na iyong inilihim ang mga bagay na ito sa
mga pantas at matatalino, at ipinahayag mo sa mga sanggol: gayon nga,
Ama; sapagka't gayon ang nakalulugod sa iyong paningin.

<span id="an_10:22">10:22</span> Ang lahat ng mga bagay ay ibinigay sa
akin ng aking Ama: at walang nakakakilala kung sino ang Anak, kundi ang
Ama; at kung sino ang Ama, kundi ang Anak, at yaong ibiging pagpahayagan
ng Anak.

<span id="an_10:23">10:23</span> At paglingon sa mga alagad, ay sinabi
niya ng bukod, Mapapalad ang mga matang nangakakakita ng mga bagay na
inyong nangakikita:

<span id="an_10:24">10:24</span> Sapagka't sinasabi ko sa inyo, na
maraming propeta at mga hari ang nangaghahangad na mangakakita ng mga
bagay na inyong nangakikita, at hindi nila nangakita at mangarinig ang
mga bagay na inyong nangaririnig, at hindi nila nangarinig.

<span id="an_10:25">10:25</span> At narito, ang isang tagapagtanggol ng
kautusan ay nagtindig at siya'y tinutukso, na sinasabi, Guro, anong
aking gagawin upang magmana ng walang hanggang buhay?

<span id="an_10:26">10:26</span> At sinabi niya sa kaniya, Ano ang
nasusulat sa kautusan? ano ang nababasa mo?

<span id="an_10:27">10:27</span> At pagsagot niya'y sinabi, Iibigin mo
ang Panginoon mong Dios ng buong puso mo, at ng buong kaluluwa mo, at ng
buong lakas mo, at ng buong pagiisip mo; at ang iyong kapuwa na gaya ng
iyong sarili.

<span id="an_10:28">10:28</span> At sinabi niya sa kaniya, Matuwid ang
sagot mo: gawin mo ito, at mabubuhay ka.

<span id="an_10:29">10:29</span> Datapuwa't siya, na ibig magaringganap
sa kaniyang sarili, ay nagsabi kay Jesus, At sino ang aking kapuwa tao?

<span id="an_10:30">10:30</span> Sumagot si Jesus at sinabi, Isang tao'y
bumababa sa Jerico na mula sa Jerusalem; at siya'y nahulog sa kamay ng
mga tulisan, na sa kaniya'y sumamsam at sa kaniya'y humampas, at
nagsialis na siya'y iniwang halos patay na.

<span id="an_10:31">10:31</span> At nagkataong bumababa sa daang yaon
ang isang saserdote; at nang makita siya ay dumaan sa kabilang tabi.

<span id="an_10:32">10:32</span> At sa gayon ding paraan ang isang
Levita naman, nang dumating siya sa dakong yaon, at makita siya, ay
dumaan sa kabilang tabi.

<span id="an_10:33">10:33</span> Datapuwa't ang isang Samaritano, sa
kaniyang paglalakbay, ay dumating sa kinaroroonan niya: at nang siya'y
makita niya, ay nagdalang habag,

<span id="an_10:34">10:34</span> At lumapit sa kaniya, at tinalian ang
kaniyang mga sugat, na binuhusan ng langis at alak; at siya'y isinakay
sa kaniyang sariling hayop, at dinala siya sa bahay-tuluyan, at siya'y
inalagaan.

<span id="an_10:35">10:35</span> At nang kinabukasa'y dumukot siya ng
dalawang denario, at ibinigay sa katiwala ng bahay-tuluyan, at sinabi,
Alagaan mo siya, at ang anomang magugol mong higit, ay aking
pagbabayaran sa iyo pagbabalik ko.

<span id="an_10:36">10:36</span> Sino sa tatlong ito, sa akala mo, ang
nagpakilalang kapuwa tao sa nahulog sa kamay ng mga tulisan?

<span id="an_10:37">10:37</span> At sinabi niya, Ang nagkaawanggawa sa
kaniya. At sinabi sa kaniya ni Jesus, Humayo ka, at gayon din ang gawin
mo.

<span id="an_10:38">10:38</span> Sa pagyaon nga nila sa kanilang lakad,
ay pumasok siya sa isang nayon: at isang babaing nagngangalang Marta, ay
tinanggap siya sa kaniyang bahay.

<span id="an_10:39">10:39</span> At siya'y may isang kapatid na
tinatawag na Maria, na naupo rin naman sa mga paanan ng Panginoon, at
pinakikinggan ang kaniyang salita.

<span id="an_10:40">10:40</span> Nguni't si Marta ay naliligalig sa
maraming paglilingkod; at siya'y lumapit sa kaniya, at sinabi,
Panginoon, wala bagang anoman sa iyo, na pabayaan ako ng aking kapatid
na babae na maglingkod na magisa? iutos mo nga sa kaniya na ako'y
tulungan niya.

<span id="an_10:41">10:41</span> Datapuwa't sumagot ang Panginoon, at
sinabi sa kaniya, Marta, Marta naliligalig ka at nababagabag tungkol sa
maraming bagay:

<span id="an_10:42">10:42</span> Datapuwa't isang bagay ang
kinakailangan: sapagka't pinili ni Maria ang magaling na bahagi, na
hindi aalisin sa kaniya.

<span id="an_11:1">11:1</span> At nangyari, nang siya'y nananalangin sa
isang dako, nang siya'y matapos, ay sinabi sa kaniya ng isa sa kaniyang
mga alagad, Panginoon, turuan mo kaming manalangin, na gaya naman ni
Juan na nagturo sa kaniyang mga alagad.

<span id="an_11:2">11:2</span> At sinabi niya sa kanila, Pagka kayo'y
nagsisipanalangin, inyong sabihin, Ama, Sambahin nawa ang pangalan mo.
Dumating nawa ang kaharian mo.

<span id="an_11:3">11:3</span> Ibigay mo sa amin arawaraw ang aming
pangarawaraw na kakanin.

<span id="an_11:4">11:4</span> At ipatawad mo sa amin ang aming mga
kasalanan; sapagka't aming pinatawad naman ang bawa't may utang sa amin.
At huwag mo kaming ihatid sa tukso.

<span id="an_11:5">11:5</span> At sinabi niya sa kanila, Sino sa inyo
ang magkakaroon ng isang kaibigan, at paroroon sa kaniya sa hating gabi,
at sa kaniya'y sasabihin, Kaibigan, pahiramin mo ako ng tatlong tinapay;

<span id="an_11:6">11:6</span> Sapagka't dumarating sa akin na galing sa
paglalakbay ang isa kong kaibigan, at wala akong maihain sa kaniya;

<span id="an_11:7">11:7</span> At siya na mula sa loob ay sasagot at
sasabihin, Huwag mo akong bagabagin: nalalapat na ang pinto, at kasama
ko sa hihigan ang aking mga anak; hindi ako makabangon at makapagbigay
sa iyo?

<span id="an_11:8">11:8</span> Sinasabi ko sa inyo, Kahit siya'y hindi
bumangon, at magbigay sa kaniya, dahil sa siya'y kaibigan niya, gayon
ma'y dahil sa kaniyang pagbagabag ay siya'y magbabangon at ibibigay
gaano man ang kinakailangan niya.

<span id="an_11:9">11:9</span> At sinasabi ko sa inyo, Magsihingi kayo,
at kayo'y bibigyan; magsihanap kayo, at kayo'y mangakakasumpong;
magsituktok kayo, at kayo'y bubuksan.

<span id="an_11:10">11:10</span> Sapagka't ang bawa't humihingi ay
tumatanggap; at ang humahanap ay nakasusumpong; at ang tumutuktok ay
binubuksan.

<span id="an_11:11">11:11</span> At aling ama sa inyo, na kung humingi
ang kaniyang anak ng isang tinapay, ay bibigyan niya siya ng isang bato?
o ng isang isda kaya, at hindi isda ang ibibigay, kundi isang ahas?

<span id="an_11:12">11:12</span> O kung siya'y humingi ng itlog,
kaniyang bibigyan kaya siya ng alakdan?

<span id="an_11:13">11:13</span> Kung kayo nga, bagaman masasama, ay
marurunong mangagbigay ng mabubuting kaloob sa inyong mga anak, gaano pa
kaya ang inyong Ama sa kalangitan na magbibigay ng Espiritu Santo sa
nagsisihingi sa kaniya?

<span id="an_11:14">11:14</span> At nagpalabas siya ng isang demoniong
pipi. At nangyari, nang makalabas na ang demonio, ang pipi ay nangusap;
at nangagtaka ang mga karamihan.

<span id="an_11:15">11:15</span> Datapuwa't sinabi ng ilan sa kanila, Sa
pamamagitan ni Beelzebub, na pangulo ng mga demonio ay nagpapalabas siya
ng mga demonio.

<span id="an_11:16">11:16</span> At ang mga iba sa pagtukso sa kaniya'y
hinanapan siya ng isang tanda na mula sa langit.

<span id="an_11:17">11:17</span> Datapuwa't siya, na nakatataho ng mga
pagiisip nila, sa kanila'y sinabi, Ang bawa't kahariang
nagkakabahabahagi laban sa kaniyang sarili ay magkakawatakwatak; at ang
sangbahayan na nagkakabahabahagi laban sa sangbahayan ay nagigiba.

<span id="an_11:18">11:18</span> At kung si Satanas naman ay
nagkakabahabahagi laban sa kaniyang sarili, paanong mananatili ang
kaniyang kaharian? sapagka't sinasabi ninyong sa pamamagitan ni
Beelzebub nagpapalabas ako ng mga demonio.

<span id="an_11:19">11:19</span> At kung nagpapalabas ako ng mga demonio
sa pamamagitan ni Beelzebub, sa pamamagitan nino sila pinalalabas ng
inyong mga anak? kaya nga, sila ang inyong magiging mga hukom.

<span id="an_11:20">11:20</span> Nguni't kung sa pamamagitan ng daliri
ng Dios ay nagpapalabas ako ng mga demonio, dumating nga sa inyo ang
kaharian ng Dios.

<span id="an_11:21">11:21</span> Pagka ang lalaking malakas na
nasasandatahang lubos ay nagbabantay sa kaniyang sariling looban, ang
kaniyang mga pag-aari ay wala sa panganib.

<span id="an_11:22">11:22</span> Datapuwa't kung siya'y datnan ng ibang
lalong malakas kay sa kaniya, at siya'y matalo, ay kukunin nito sa
kaniya ang lahat ng kaniyang sandata na kaniyang inaasahan, at
ipamamahagi ang mga nasamsam sa kaniya.

<span id="an_11:23">11:23</span> Ang hindi sumasa akin ay laban sa akin;
at ang hindi nagiimpok na kasama ko ay nagsasambulat.

<span id="an_11:24">11:24</span> Pagka ang karumaldumal na espiritu ay
lumabas sa isang tao, ay lumalakad sa mga dakong walang tubig, na
humahanap ng kapahingahan, at pagka hindi makasumpong, ay sinasabing,
Babalik ako sa aking bahay na nilabasan ko.

<span id="an_11:25">11:25</span> At pagdating niya ay nasusumpungang
walis na at nagagayakan.

<span id="an_11:26">11:26</span> Kung magkagayo'y yumayaon siya, at
nagsasama ng pito pang espiritu na lalong masasama pa kay sa kaniya; at
sila'y nagsisipasok at nagsisitahan doon: at nagiging lalo pang masama
ang huling kalagayan ng taong yaon kay sa una.

<span id="an_11:27">11:27</span> At nangyari, na nang sinasabi niya ang
mga bagay na ito, ang isang babaing mula sa karamihan ay naglakas ng
kaniyang tinig at sinabi sa kaniya, Mapalad ang tiyang sa iyo'y nagdala,
at ang mga dibdib na iyong sinusuhan.

<span id="an_11:28">11:28</span> Datapuwa't sinabi niya, Oo, bagkus na
lalong mapapalad ang nangakikinig ng salita ng Dios, at ito'y ginaganap.

<span id="an_11:29">11:29</span> At nang ang mga karamihan ay
nangagkakatipon sa kaniya, ay nagpasimula siyang magsabi, Ang lahing
ito'y isang masamang lahi: siya'y humahanap ng isang tanda; at hindi
siya bibigyan ng anomang tanda kundi ng tanda ni Jonas.

<span id="an_11:30">11:30</span> Sapagka't kung paanong si Jonas ay
naging tanda sa mga Ninivita, ay gayon din naman ang Anak ng tao sa
lahing ito.

<span id="an_11:31">11:31</span> Magbabangon sa paghuhukom ang reina ng
timugan na kasama ng mga tao ng lahing ito, at sila'y hahatulan:
sapagka't siya'y naparitong galing sa mga wakas ng lupa, upang pakinggan
ang karunungan ni Salomon; at narito, dito'y may isang lalong dakila kay
sa kay Salomon.

<span id="an_11:32">11:32</span> Magsisitayo sa paghuhukom ang mga tao
sa Ninive na kasama ng lahing ito, at ito'y hahatulan: sapagka't sila'y
nagsipagsisi sa pangangaral ni Jonas; at narito, dito'y may isang lalong
dakila kay sa kay Jonas.

<span id="an_11:33">11:33</span> Walang taong pagkapagpaningas niya ng
isang ilawan, ay ilalagay sa isang dakong tago, ni sa ilalim man ng
takalan, kundi sa talagang lalagyan ng ilaw, upang ang nagsisipasok ay
makita ang ilaw.

<span id="an_11:34">11:34</span> Ang ilawan ng katawan mo ay ang iyong
mata: kung magaling ang iyong mata, ang buong katawan mo naman ay puspos
ng liwanag; datapuwa't kung ito'y may sakit, ang katawan mo nama'y
puspos ng kadiliman.

<span id="an_11:35">11:35</span> Masdan mo nga kung ang ilaw na nasa iyo
ay baka kadiliman.

<span id="an_11:36">11:36</span> Kaya nga, kung ang buong katawan mo ay
puspos ng liwanag, na walang anomang bahaging madilim, ito'y lubos na
mapupuspos ng liwanag, na gaya ng pagliliwanag sa iyo ng ilawang may
liwanag na maningning.

<span id="an_11:37">11:37</span> Samantala ngang siya'y nagsasalita, ay
inanyayahan siya ng isang Fariseo na kumaing kasalo niya: at siya'y
pumasok, at naupo sa dulang.

<span id="an_11:38">11:38</span> At nang makita ito ng Fariseo, ay
nagtaka na siya'y hindi muna naghugas bago mananghali.

<span id="an_11:39">11:39</span> At sinabi sa kaniya ng Panginoon, Gayon
nga kayong mga Fariseo na nililinis ninyo ang dakong labas ng saro at ng
pinggan; datapuwa't ang loob ninyo'y puno ng panglulupig at kasamaan.

<span id="an_11:40">11:40</span> Kayong mga haling, di baga ang gumawa
ng dakong labas ay siya ring gumawa ng dakong loob?

<span id="an_11:41">11:41</span> Datapuwa't ilimos ninyo ang mga bagay
na nasa kalooban; at narito, ang lahat ng mga bagay ay malilinis sa
inyo.

<span id="an_11:42">11:42</span> Datapuwa't sa aba ninyong mga Fariseo!
sapagka't nagbibigay kayo ng ikapu ng yerbabuena, at ng ruda, at ng
bawa't gugulayin, at pinababayaan ninyo ang katarungan at ang pagibig ng
Dios: datapuwa't dapat ngang gawin ninyo ang mga ito, at huwag pabayaan
di ginagawa ang mga yaon.

<span id="an_11:43">11:43</span> Sa aba ninyong mga Fariseo! sapagka't
inyong iniibig ang mga pangulong upuan sa mga sinagoga, at ang mga
pagpupugay sa mga pamilihan.

<span id="an_11:44">11:44</span> Sa aba ninyo! sapagka't kayo'y tulad sa
mga libingang hindi nakikita, at di nalalaman ng mga taong nagsisilakad
sa ibabaw nila.

<span id="an_11:45">11:45</span> At pagsagot ng isa sa mga
tagapagtanggol ng kautusan, ay nagsabi sa kaniya, Guro, sa pagsasabi mo
nito, pati kami ay iyong pinupulaan.

<span id="an_11:46">11:46</span> At sinabi niya, Sa aba rin naman
ninyong mga tagapagtanggol ng kautusan! sapagka't inyong ipinapapasan sa
mga tao ang mga pasang mahihirap dalhin, at hindi man lamang ninyo
hinihipo ng isa sa inyong mga daliri ang mga pasan.

<span id="an_11:47">11:47</span> Sa aba ninyo! sapagka't inyong
itinatayo ang mga libingan ng mga propeta, at ang mga yao'y pinatay ng
inyong mga magulang.

<span id="an_11:48">11:48</span> Kayo nga'y mga saksi at nagsisisangayon
sa mga gawa ng inyong mga magulang: sapagka't pinatay ng mga ito ang mga
yaon, at itinatayo ninyo ang kanilang mga libingan.

<span id="an_11:49">11:49</span> Kaya nga, sinasabi naman ng karunungan
ng Dios, Magsusugo ako sa kanila ng mga propeta at mga apostol; at ilan
sa kanila ay kanilang papatayin at paguusigin;

<span id="an_11:50">11:50</span> Upang hingin sa lahing ito ang dugo ng
lahat ng mga propeta, na ibinubo buhat nang itatag ang sanglibutan;

<span id="an_11:51">11:51</span> Mula sa dugo ni Abel, hanggang sa dugo
ni Zacarias, na pinatay sa pagitan ng dambana at ng santuario: oo,
sinasabi ko sa inyo, na ito'y hihingin sa lahing ito.

<span id="an_11:52">11:52</span> Sa aba ninyong mga tagapagtanggol ng
kautusan! sapagka't inalis ninyo ang susi ng karunungan: hindi kayo
nagsipasok, at inyong sinasansala ang nagsisipasok.

<span id="an_11:53">11:53</span> At paglabas niya roon, ay
nangagpasimula ang mga eskriba at ang mga Fariseo na higpitang mainam
siya, at akitin siyang magsalita ng maraming mga bagay;

<span id="an_11:54">11:54</span> Na siya'y inaabangan, upang makahuli sa
kaniyang bibig ng anoman.

<span id="an_12:1">12:1</span> Samantalang nangagkakatipon ang
libolibong tao, na ano pa't nagkakayapakan silasila, ay nagpasimula
siyang magsalita muna sa kaniyang mga alagad, Mangagingat kayo sa
lebadura ng mga Fariseo, na ito'y pagpapaimbabaw nga.

<span id="an_12:2">12:2</span> Datapuwa't walang bagay na natatakpan, na
hindi mahahayag: at natatago, na hindi malalaman.

<span id="an_12:3">12:3</span> Kaya nga, ang anomang sinabi ninyo sa
kadiliman ay maririnig sa kaliwanagan, at ang sinalita ninyo sa bulong
sa mga silid, ay ipagsisigawan sa mga bubungan.

<span id="an_12:4">12:4</span> At sinasabi ko sa inyo mga kaibigan ko,
Huwag kayong mangatakot sa mga pumapatay ng katawan, na pagkatapos niyan
ay wala na silang magagawa.

<span id="an_12:5">12:5</span> Datapuwa't ipinagpapauna ko sa inyo kung
sino ang inyong katatakutan: Katakutan ninyo yaong pagkatapos na
pumatay, ay may kapangyarihang magbulid sa impierno; tunay, sinasabi ko
sa inyo, Siya ninyong katakutan.

<span id="an_12:6">12:6</span> Hindi baga ipinagbibili ang limang maya
sa dalawang beles? at isa man sa kanila ay hindi nalilimutan sa paningin
ng Dios.

<span id="an_12:7">12:7</span> Datapuwa't maging ang mga buhok ng inyong
ulo ay pawang bilang na lahat. Huwag kayong mangatakot: kayo'y lalong
mahalaga kay sa maraming maya.

<span id="an_12:8">12:8</span> At sinasabi ko sa inyo, Ang bawa't
kumikilala sa akin sa harap ng mga tao, ay kikilalanin naman siya ng
Anak ng tao sa harap ng mga anghel ng Dios:

<span id="an_12:9">12:9</span> Datapuwa't ang magkaila sa akin sa harap
ng mga tao, ay ikakaila sa harap ng mga anghel ng Dios.

<span id="an_12:10">12:10</span> Ang bawa't magsalita ng salitang laban
sa Anak ng tao ay patatawarin: nguni't ang magsalita ng kapusungan laban
sa Espiritu Santo ay hindi patatawarin.

<span id="an_12:11">12:11</span> At pagka kayo'y dadalhin sa harap ng
mga sinagoga, at sa mga pinuno, at sa mga may kapamahalaan, ay huwag
kayong mangabalisa kung paano o ano ang inyong isasagot, o kung ano ang
inyong sasabihin:

<span id="an_12:12">12:12</span> Sapagka't ituturo sa inyo ng Espiritu
Santo sa oras ding yaon ang inyong dapat sabihin.

<span id="an_12:13">12:13</span> At sinabi sa kaniya ng isa sa
karamihan, Guro, iutos mo sa aking kapatid na bahaginan ako ng mana.

<span id="an_12:14">12:14</span> Datapuwa't sinabi niya sa kaniya,
Lalake, sino ang gumawa sa aking hukom o tagapamahagi sa inyo?

<span id="an_12:15">12:15</span> At sinabi niya sa kanila, Mangagmasid
kayo, at kayo'y mangagingat sa lahat ng kasakiman: sapagka't ang buhay
ng tao ay hindi sa kasaganaan ng mga bagay na tinatangkilik niya.

<span id="an_12:16">12:16</span> At nagsaysay siya sa kanila ng isang
talinghaga, na sinasabi, Ang lupa ng isang taong mayaman ay namumunga ng
sagana:

<span id="an_12:17">12:17</span> At iniisip niya sa sarili na sinasabi,
Ano ang gagawin ko, sapagka't wala akong mapaglalagyan ng aking mga
inaning bunga?

<span id="an_12:18">12:18</span> At sinabi niya, Ito ang gagawin ko:
igigiba ko ang aking mga bangan, at gagawa ako ng lalong malalaki; at
doon ko ilalagay ang lahat ng aking butil at aking mga pag-aari.

<span id="an_12:19">12:19</span> At sasabihin ko sa aking kaluluwa,
Kaluluwa, marami ka nang pag-aaring nakakamalig para sa maraming taon;
magpahingalay ka, kumain ka, uminom ka, matuwa ka.

<span id="an_12:20">12:20</span> Datapuwa't sinabi sa kaniya ng Dios,
Ikaw na haling, hihingin sa iyo sa gabing ito ang iyong kaluluwa; at ang
mga bagay na inihanda mo, ay mapapa sa kanino kaya?

<span id="an_12:21">12:21</span> Gayon nga ang nagpapakayaman sa ganang
kaniyang sarili, at hindi mayaman sa Dios.

<span id="an_12:22">12:22</span> At sinabi niya sa kaniyang mga alagad,
Kaya nga sinasabi ko sa inyo, Huwag kayong mangabalisa sa inyong
pamumuhay, kung ano ang inyong kakanin; kahit sa inyong katawan, kung
ano ang inyong daramtin.

<span id="an_12:23">12:23</span> Sapagka't ang buhay ay higit kay sa
pagkain, at ang katawan kay sa damit.

<span id="an_12:24">12:24</span> Wariin ninyo ang mga uwak, na hindi
sila nangaghahasik, ni nagsisigapas man; na walang bangan ni kamalig
man; at sila'y pinakakain ng Dios: gaano ang kahigtan ng kahalagahan
ninyo kay sa mga ibon!

<span id="an_12:25">12:25</span> At sino sa inyo ang sa pagkabalisa ay
makapagdaragdag ng isang siko sa sukat ng kaniyang buhay?

<span id="an_12:26">12:26</span> Kung hindi nga ninyo magawa kahit ang
lalong maliit, bakit nangababalisa kayo tungkol sa mga ibang bagay?

<span id="an_12:27">12:27</span> Wariin ninyo ang mga lirio, kung paano
silang nagsisilaki: hindi nangagpapagal, o nangagsusulid man; gayon ma'y
sinasabi ko sa inyo, Kahit si Salomon man, sa buong kaluwalhatian niya,
ay hindi nakapaggayak na gaya ng isa sa mga ito.

<span id="an_12:28">12:28</span> Nguni't kung pinararamtan ng Dios ng
ganito ang damo sa parang, na ngayon ay buhay, at sa kinabukasan ay
iginagatong sa kalan; gaano pa kaya kayo na di niya pararamtan, Oh
kayong mga kakaunti ang pananampalataya?

<span id="an_12:29">12:29</span> At huwag ninyong pagsikapan kung ano
ang inyong kakanin, at kung ano ang inyong iinumin, o huwag man kayo'y
mapagalinlangang pagiisip.

<span id="an_12:30">12:30</span> Sapagka't ang lahat ng mga bagay na ito
ay siyang pinaghahanap ng mga bansa sa sanglibutan: datapuwa't talastas
ng inyong Ama na inyong kinakailangan ang mga bagay na ito.

<span id="an_12:31">12:31</span> Gayon ma'y hanapin ninyo ang kaniyang
kaharian, at idaragdag sa inyo ang mga bagay na ito.

<span id="an_12:32">12:32</span> Huwag kayong mangatakot, munting kawan;
sapagka't nakalulugod na mainam sa inyong Ama ang sa inyo'y ibigay ang
kaharian.

<span id="an_12:33">12:33</span> Ipagbili ninyo ang inyong mga
tinatangkilik, at kayo'y mangaglimos; magsigawa kayo sa ganang inyo ng
mga supot na hindi nangaluluma, isang kayamanan sa langit na hindi
nagkukulang, na doo'y hindi lumalapit ang magnanakaw, o naninira man ang
tanga.

<span id="an_12:34">12:34</span> Sapagka't kung saan naroroon ang inyong
kayamanan, ay doroon naman ang inyong puso.

<span id="an_12:35">12:35</span> Bigkisan ninyo ang inyong mga baywang,
at paningasan ang inyong mga ilawan;

<span id="an_12:36">12:36</span> At magsitulad kayo sa mga taong
nangaghihintay sa kanilang panginoon kung siya'y bumalik na galing sa
kasalan; upang kung siya'y dumating at tumuktok, pagdaka'y mabuksan nila
siya.

<span id="an_12:37">12:37</span> Mapapalad yaong mga alipin na kung
dumating ang panginoon ay maratnang nangagpupuyat: katotohanang sinasabi
ko sa inyo na siya'y magbibigkis sa sarili, at sila'y pauupuin sa
dulang, at lalapit at sila'y paglilingkuran niya.

<span id="an_12:38">12:38</span> At kung siya'y dumating sa ikalawang
pagpupuyat, o sa ikatlo, at masumpungan sila sa gayon, ay mapapalad ang
mga aliping yaon.

<span id="an_12:39">12:39</span> Datapuwa't talastasin ninyo ito na kung
nalalaman lamang ng puno ng sangbahayan kung anong oras darating ang
magnanakaw, siya'y magpupuyat, at hindi pababayaang sirain ang kaniyang
bahay.

<span id="an_12:40">12:40</span> Kayo rin naman ay mangagsihanda:
sapagka't sa oras na hindi ninyo iniisip, ang Anak ng tao ay darating.

<span id="an_12:41">12:41</span> At sinabi ni Pedro, Panginoon, sinasabi
mo baga ang talinghagang ito sa amin, o sa lahat naman?

<span id="an_12:42">12:42</span> At sinabi ng Panginoon, Sino nga baga
ang katiwalang tapat at matalino, na pagkakatiwalaan ng kaniyang
panginoon ng kaniyang sangbahayan, upang sila'y bigyan ng kanilang
bahagi na pagkain sa kapanahunan?

<span id="an_12:43">12:43</span> Mapalad ang aliping yaon, na kung
dumating ang kaniyang panginoon ay maratnang gayon ang ginagawa niya.

<span id="an_12:44">12:44</span> Katotohanang sinasabi ko sa inyo, na sa
kaniya'y ipagkakatiwala ang lahat niyang pag-aari.

<span id="an_12:45">12:45</span> Datapuwa't kung sabihin ng aliping yaon
sa kaniyang puso, Maluluwatan ang pagdating ng aking panginoon; at
magpasimulang bugbugin ang mga aliping lalake at ang mga aliping babae,
at kumain at uminom, at maglasing;

<span id="an_12:46">12:46</span> Ang panginoon ng aliping yaon ay
darating sa araw na di niya hinihintay, at sa oras na hindi niya
nalalaman, at siya'y babaakin, at isasama ang kaniyang bahagi sa mga di
tapat.

<span id="an_12:47">12:47</span> At yaong aliping nakaaalam ng kalooban
ng kaniyang panginoon, at hindi naghanda, at hindi gumawa ng alinsunod
sa kaniyang kalooban ay papaluin ng marami;

<span id="an_12:48">12:48</span> Datapuwa't ang hindi nakaaalam, at
gumawa ng mga bagay na karapatdapat sa mga palo, ay papaluin ng kaunti.
At sa sinomang binigyan ng marami ay marami ang hihingin sa kaniya: at
sa sinomang pinagkatiwalaan ng marami ay lalo nang marami ang hihingin
sa kaniya.

<span id="an_12:49">12:49</span> Ako'y naparito upang maglagay ng apoy
sa lupa; at ano pa ang iibigin ko, kung magningas na?

<span id="an_12:50">12:50</span> Datapuwa't ako'y may isang bautismo
upang ibautismo sa akin; at gaano ang aking kagipitan hanggang sa ito'y
maganap?

<span id="an_12:51">12:51</span> Inaakala baga ninyo na ako'y naparito
upang magbigay ng kapayapaan sa lupa? Sinasabi ko sa inyo, Hindi, kundi
bagkus pagkakabahabahagi:

<span id="an_12:52">12:52</span> Sapagka't mula ngayon ay
magkakabahabahagi ang lima sa isang bahay, tatlo laban sa dalawa, at
dalawa laban sa tatlo.

<span id="an_12:53">12:53</span> Sila'y mangagkakabahabahagi, ang ama'y
laban sa anak na lalake, at ang anak na lalake ay laban sa ama; ang
ina'y laban sa anak na babae, at ang anak na babae ay laban sa kaniyang
ina; ang biyanang babae ay laban sa kaniyang manugang na babae, at ang
manugang na babae ay laban sa kaniyang biyanang babae.

<span id="an_12:54">12:54</span> At sinabi rin naman niya sa mga
karamihan, Pagka nakikita ninyong bumangon sa kalunuran ang isang
alapaap, ay agad ninyong sinasabi, Uulan; at gayon ang nangyayari.

<span id="an_12:55">12:55</span> At kung humihihip ang hanging timugan,
ay sinasabi ninyo, Iinit na maigi; at ito'y nangyayari.

<span id="an_12:56">12:56</span> Kayong mga mapagpaimbabaw! marunong
kayong mangagpaaninaw ng anyo ng lupa at ng langit; datapuwa't bakit di
ninyo nalalamang ipaaninaw ang panahong ito?

<span id="an_12:57">12:57</span> At bakit naman hindi ninyo hatulan sa
inyong sarili kung alin ang matuwid?

<span id="an_12:58">12:58</span> Sapagka't samantalang pumaparoon ka sa
hukom na kasama mo ang iyong kaalit, ay sikapin mo sa daan na makaligtas
ka sa kaniya; baka sakaling kaladkarin ka niya sa hukom, at ibigay ka ng
hukom sa punong kawal at ipasok ka ng punong kawal sa bilangguan.

<span id="an_12:59">12:59</span> Sinasabi ko sa iyo, Hindi ka lalabas
doon sa anomang paraan, hanggang sa mabayaran mo ang katapustapusang
lepta.

<span id="an_13:1">13:1</span> Nang panahon ding ngang yaon ay nangaroon
ang ilan, na nagsipagsabi sa kaniya tungkol sa mga Galileo, na ang dugo
ng mga ito'y inihalo ni Pilato sa mga hain nila.

<span id="an_13:2">13:2</span> At siya'y sumagot at sinabi sa kanila,
Inaakala baga ninyo na ang mga Galileong ito ay higit ang
pagkamakasalanan kay sa lahat ng mga Galileo, dahil sa sila'y nangagbata
ng mga bagay na ito?

<span id="an_13:3">13:3</span> Sinasabi ko sa inyo, Hindi: datapuwa't,
malibang kayo'y mangagsisi, ay mangamamatay kayong lahat sa gayon ding
paraan.

<span id="an_13:4">13:4</span> O yaong labingwalo, na nalagpakan ng moog
sa Siloe, at nangamatay, ay inaakala baga ninyo na sila'y lalong salarin
kay sa lahat ng taong nangananahan sa Jerusalem?

<span id="an_13:5">13:5</span> Sinasabi ko sa inyo, Hindi: datapuwa't,
malibang kayo'y mangagsisi, ay mangamamatay kayong lahat sa gayon ding
paraan.

<span id="an_13:6">13:6</span> At sinalita niya ang talinghagang ito,
Isang tao ay may isang puno ng igos na natatanim sa kaniyang ubasan; at
siya'y naparoong humahanap ng bunga niyaon, at walang nasumpungan.

<span id="an_13:7">13:7</span> At sinabi niya sa nagaalaga ng ubasan,
Narito, tatlong taon nang pumaparito akong humahanap ng bunga sa puno ng
igos na ito, at wala akong masumpungan: putulin mo; bakit pa makasisikip
sa lupa?

<span id="an_13:8">13:8</span> At pagsagot niya'y sinabi sa kaniya,
Panginoon, pabayaan mo muna sa taong ito, hanggang sa aking mahukayan sa
palibot, at malagyan ng pataba:

<span id="an_13:9">13:9</span> At kung pagkatapos ay magbunga, ay
mabuti; datapuwa't kung hindi, ay puputulin mo.

<span id="an_13:10">13:10</span> At siya'y nagtuturo sa mga sinagoga
nang araw ng sabbath.

<span id="an_13:11">13:11</span> At narito, ang isang babae na may
espiritu ng sakit na may labingwalong taon na; at totoong baluktot at
hindi makaunat sa anomang paraan.

<span id="an_13:12">13:12</span> At nang siya'y makita ni Jesus, ay
kaniyang tinawag siya, at sinabi niya sa kaniya, Babae, kalag ka na sa
iyong sakit.

<span id="an_13:13">13:13</span> At ipinatong niya ang kaniyang mga
kamay sa kaniya: at pagdaka siya'y naunat, at niluwalhati niya ang Dios.

<span id="an_13:14">13:14</span> At ang pinuno sa sinagoga, dala ng
kagalitan, sapagka't si Jesus ay nagpagaling nang sabbath, ay sumagot at
sinabi sa karamihan, May anim na araw na ang mga tao'y dapat na
magsigawa: kaya sa mga araw na iyan ay magsiparito kayo, at kayo'y
pagagalingin, at huwag sa araw ng sabbath.

<span id="an_13:15">13:15</span> Datapuwa't sinagot siya ng Panginoon,
at sinabi, Kayong mga mapagpaimbabaw, hindi baga kinakalagan ng bawa't
isa sa inyo sa sabbath ang kaniyang bakang lalake o ang kaniyang asno sa
sabsaban, at ito'y inilalabas upang painumin?

<span id="an_13:16">13:16</span> At ang babaing itong anak ni Abraham,
na tinalian ni Satanas, narito, sa loob ng labingwalong taon, hindi baga
dapat kalagan ng taling ito sa araw ng sabbath?

<span id="an_13:17">13:17</span> At samantalang sinasabi niya ang mga
bagay na ito, ay nangapahiya ang lahat ng kaniyang mga kaalit: at
nangagagalak ang buong karamihan dahil sa lahat ng maluwalhating bagay
na kaniyang ginawa.

<span id="an_13:18">13:18</span> Sinabi nga niya, Sa ano tulad ang
kaharian ng Dios? at sa ano ko itutulad?

<span id="an_13:19">13:19</span> Tulad sa isang butil ng mostasa na
kinuha ng isang tao, at inihagis sa kaniyang sariling halamanan; at
ito'y sumibol, at naging isang punong kahoy; at humapon sa mga sanga
nito ang mga ibon sa langit.

<span id="an_13:20">13:20</span> At muling sinabi niya, Sa ano ko
itutulad ang kaharian ng Dios?

<span id="an_13:21">13:21</span> Tulad sa lebadura na kinuha ng isang
babae, at itinago sa tatlong takal na harina, hanggang sa ito'y
nalebadurahang lahat.

<span id="an_13:22">13:22</span> At siya'y yumaon sa kaniyang lakad sa
mga bayan at mga nayon, na nagtuturo, at naglalakbay na tungo sa
Jerusalem.

<span id="an_13:23">13:23</span> At may isang nagsabi sa kaniya,
Panginoon, kakaunti baga ang mangaliligtas? At sinabi niya sa kanila,

<span id="an_13:24">13:24</span> Magpilit kayong magsipasok sa pintuang
makipot: sapagka't sinasabi ko sa inyo na marami ang mangagsisikap na
pumasok, at hindi mangyayari.

<span id="an_13:25">13:25</span> Kung makatindig na ang puno ng
sangbahayan, at mailapat na ang pinto, at magpasimula kayong
mangagsitayo sa labas, at mangagsituktok sa pintuan, na mangagsasabi,
Panginoon, buksan mo kami; at siya'y sasagot at sasabihin sa inyo, Hindi
ko kayo nangakikilala kung kayo'y taga saan;

<span id="an_13:26">13:26</span> Kung magkagayo'y pasisimulan ninyong
sabihin, Nagsikain kami at nagsiinom sa harap mo, at nagturo ka sa aming
mga lansangan;

<span id="an_13:27">13:27</span> At sasabihin niya, Sinasabi ko sa inyo
na hindi ko kayo nangakikilala kung kayo'y taga saan; magsilayo kayo sa
akin, kayong lahat na manggagawa ng kalikuan.

<span id="an_13:28">13:28</span> Diyan na nga ang pagtangis, at ang
pagngangalit ng mga ngipin, kung mangakita ninyo si Abraham, at si
Isaac, at si Jacob, at ang lahat ng mga propeta sa kaharian ng Dios, at
kayo'y palabasin.

<span id="an_13:29">13:29</span> At sila'y magsisipanggaling sa
silanganan at sa kalunuran, at sa timugan at sa hilagaan, at magsisiupo
sa kaharian ng Dios.

<span id="an_13:30">13:30</span> At narito, may mga huling magiging una
at may mga unang magiging huli.

<span id="an_13:31">13:31</span> Nagsidating nang oras ding yaon ang
ilang Fariseo, na nangagsasabi sa kaniya, Lumabas ka, at humayo ka rito:
sapagka't ibig kang patayin ni Herodes.

<span id="an_13:32">13:32</span> At sinabi niya sa kanila, Magsiparoon
kayo, at inyong sabihin sa sorrang yaon, Narito, nagpapalabas ako ng mga
demonio at nagpapagaling ngayon at bukas, at ako'y magiging sakdal sa
ikatlong araw.

<span id="an_13:33">13:33</span> Gayon ma'y kailangang ako'y yumaon sa
aking lakad ngayon at bukas at sa makalawa: sapagka't hindi mangyayari
na ang isang propeta ay mamatay sa labas ng Jerusalem.

<span id="an_13:34">13:34</span> Oh Jerusalem, Jerusalem, na pumapatay
sa mga propeta, at bumabato sa mga sinugo sa kaniya! Makailang inibig
kong tipunin ang iyong mga anak, na gaya ng pagtitipon ng inahing manok
sa kaniyang sariling mga sisiw sa ilalim ng kaniyang mga pakpak, at ayaw
kayo!

<span id="an_13:35">13:35</span> Narito, sa inyo'y iniwang walang anoman
ang inyong bahay: at sinasabi ko sa inyo, Hindi ninyo ako makikita,
hanggang sa inyong sabihin, Mapalad ang pumaparito sa pangalan ng
Panginoon.

<span id="an_14:1">14:1</span> At nangyari, sa pagpasok niya sa bahay ng
isa sa mga pinuno ng mga Fariseo nang isang sabbath upang kumain ng
tinapay, at inaabangan nila siya.

<span id="an_14:2">14:2</span> At narito, sa kaniyang harapan ay may
isang lalaking namamaga.

<span id="an_14:3">14:3</span> At pagsagot ni Jesus, ay nagsalita sa mga
tagapagtanggol ng kautusan at sa mga Fariseo, na sinasabi, Matuwid baga
o hindi na magpagaling sa sabbath?

<span id="an_14:4">14:4</span> Datapuwa't sila'y di nagsiimik. At siya'y
tinangnan niya, at siya'y pinagaling, at siya'y pinayaon.

<span id="an_14:5">14:5</span> At sinabi niya sa kanila, Sino kaya sa
inyo ang kung magkaroon ng isang asno o isang bakang lalake na mahulog
sa hukay, at pagdaka'y hindi kukunin kahit araw ng sabbath?

<span id="an_14:6">14:6</span> At di na muling nakasagot sila sa kaniya
sa mga bagay na ito.

<span id="an_14:7">14:7</span> At nagsalita siya ng isang talinghaga sa
mga inanyayahan, nang mamasdan niya na kanilang pinipili ang mga
pangulong luklukan; na nagsasabi sa kanila,

<span id="an_14:8">14:8</span> Pagka inaanyayahan ka ninomang tao sa
kasalan, huwag kang uupo sa pangulong luklukan; baka mayroon siyang
anyayahang lalong marangal na tao kay sa iyo,

<span id="an_14:9">14:9</span> At lumapit yaong naganyaya sa iyo at sa
kaniya, at sabihin sa iyo, Bigyan mong puwang ang taong ito; at kung
magkagayo'y magpapasimula kang mapahiya na mapalagay ka sa dakong
kababababaan.

<span id="an_14:10">14:10</span> Kundi pagka inaanyayahan ka, ay
pumaroon ka at umupo ka sa dakong kababababaan; upang kung dumating ang
naganyaya sa iyo, ay sa iyo'y sabihin niya, Kaibigan pumaroon ka pa sa
lalong mataas: kung magkagayo'y magkakaroon ka ng kaluwalhatian sa harap
ng lahat na mga kasalo mong nangakaupo sa dulang.

<span id="an_14:11">14:11</span> Sapagka't ang bawa't nagmamataas ay
mabababa; at ang nagpapakababa ay matataas.

<span id="an_14:12">14:12</span> At sinabi rin naman niya sa naganyaya
sa kaniya, Pagka naghahanda ka ng isang tanghalian o ng isang hapunan,
ay huwag mong tawagin ang iyong mga kaibigan, ni ang iyong mga kapatid,
ni ang iyong mga kamaganak, ni ang mayayamang kapitbahay; baka ikaw
naman ang kanilang muling anyayahan, at gantihan ka.

<span id="an_14:13">14:13</span> Datapuwa't kung maghahanda ka, ay
anyayahan mo ang mga dukha, ang mga pingkaw, ang mga pilay, ang mga
bulag,

<span id="an_14:14">14:14</span> At magiging mapalad ka; sapagka't wala
silang sukat ikaganti sa iyo: sapagka't gagantihin sa iyo sa pagkabuhay
na maguli ng mga ganap.

<span id="an_14:15">14:15</span> At nang marinig ito ng isa sa
nangakaupong kasalo niya sa dulang, ay sinabi sa kaniya, Mapalad ang
kakain ng tinapay sa kaharian ng Dios.

<span id="an_14:16">14:16</span> Datapuwa't sinabi niya sa kaniya, May
isang naghanda ng isang malaking hapunan; at marami siyang inanyayahan:

<span id="an_14:17">14:17</span> At sa panahon ng paghapon ay sinugo
niya ang kaniyang alipin, upang sabihin sa mga inanyayahan, Magsiparito
kayo; sapagka't ang lahat ng mga bagay ay nahahanda na.

<span id="an_14:18">14:18</span> At silang lahat na parang iisa ay
nangagpasimulang nangagdahilan. Sa kaniya'y sinabi ng una, Bumili ako ng
isang bukid, at kailangan akong umalis at tingnan; ipinamamanhik ko sa
iyo na pagpaumanhinan mo ako.

<span id="an_14:19">14:19</span> At sinabi ng iba, Bumili ako ng limang
magkatuwang na bakang lalake, at paroroon ako upang sila'y subukin;
ipinamamanhik ko sa iyo na pagpaumanhinan mo ako.

<span id="an_14:20">14:20</span> At sinabi ng iba, Bago akong kasal, at
kaya nga hindi ako makaparoroon.

<span id="an_14:21">14:21</span> At dumating ang alipin, at isinaysay
ang mga bagay na ito sa kaniyang panginoon. Nang magkagayon, sa galit ng
puno ng sangbahayan ay sinabi sa kaniyang alipin, Pumaroon kang madali
sa mga lansangan at sa mga daang makikipot ng bayan, at dalhin mo rito
ang mga dukha, at ang mga pingkaw, at ang mga bulag, at ang mga pilay.

<span id="an_14:22">14:22</span> At sinabi ng alipin, panginoon, nagawa
na ang ipinagutos mo, at gayon ma'y maluwag pa.

<span id="an_14:23">14:23</span> At sinabi ng panginoon sa alipin,
Pumaroon ka sa mga daan at sa mga bakuran, at pilitin mo silang
magsipasok, upang mapuno ang aking bahay.

<span id="an_14:24">14:24</span> Sapagka't sinasabi ko sa inyo na alin
man sa mga taong inanyayahan ay hindi makatitikim ng aking hapunan.

<span id="an_14:25">14:25</span> Nagsisama nga sa kaniya ang lubhang
maraming tao; at siya'y lumingon at sa kanila'y sinabi,

<span id="an_14:26">14:26</span> Kung ang sinomang tao'y pumaparito sa
akin, at hindi napopoot sa kaniyang sariling ama, at ina, at asawang
babae, at mga anak, at mga kapatid na lalake, at mga kapatid na babae,
oo, at pati sa kaniyang sariling buhay man, ay hindi siya maaaring
maging alagad ko.

<span id="an_14:27">14:27</span> Sinomang hindi nagdadala ng kaniyang
sariling krus, at sumusunod sa akin, ay hindi maaaring maging alagad ko.

<span id="an_14:28">14:28</span> Sapagka't alin sa inyo, ang kung ibig
magtayo ng isang moog, ay hindi muna uupo at tatayahin ang halagang
magugugol kung mayroong maipagtatapos?

<span id="an_14:29">14:29</span> Baka kung mailagay na niya ang
patibayan, at hindi matapos, ang lahat ng mga makakita ay
mangagpasimulang siya'y libakin,

<span id="an_14:30">14:30</span> Na sabihin, Nagpasimula ang taong ito
na magtayo, at hindi nakayang tapusin.

<span id="an_14:31">14:31</span> O aling hari, na kung sasalubong sa
pakikidigma sa ibang hari, ay hindi muna uupo at sasangguni kung
makahaharap siya na may sangpung libo sa dumarating na laban sa kaniya
na may dalawangpung libo?

<span id="an_14:32">14:32</span> O kung hindi, samantalang malayo pa ang
isa, ay magsusugo siya ng isang sugo, at hihilingin ang mga kailangan sa
pagkakasundo.

<span id="an_14:33">14:33</span> Kaya nga sinoman sa inyo na hindi
tumanggi sa lahat niyang tinatangkilik, ay di maaaring maging alagad ko.

<span id="an_14:34">14:34</span> Mabuti nga ang asin: datapuwa't kung
ang asin ay tumabang, ay ano ang ipagpapaalat?

<span id="an_14:35">14:35</span> Walang kabuluhang maging sa lupa kahit
sa tapunan man ng dumi: itinatapon sa labas. Ang may mga pakinig upang
ipakinig, ay makinig.

<span id="an_15:1">15:1</span> Nagsisilapit nga sa kaniya ang lahat ng
mga maniningil ng buwis at makasalanan upang makinig sa kaniya.

<span id="an_15:2">15:2</span> At ang mga Fariseo at gayon din ang mga
eskriba ay nangagbubulongbulungan, na nangagsasabi, Tinatanggap ng taong
ito ang mga makasalanan, at sumasalo sa kanila.

<span id="an_15:3">15:3</span> At sinalita niya sa kanila ang
talinghagang ito, na sinasabi,

<span id="an_15:4">15:4</span> Aling tao sa inyo, na kung mayroong isang
daang tupa, at mawala ang isa sa mga yaon ay hindi iiwan ang siyam na
pu't siyam sa ilang, at hahanapin ang nawala, hanggang sa ito'y kaniyang
masumpungan?

<span id="an_15:5">15:5</span> At pagka nasumpungan niya, ay pinapasan
niya sa kaniyang balikat, na natutuwa.

<span id="an_15:6">15:6</span> At paguwi niya sa tahanan, ay titipunin
niya ang kaniyang mga kaibigan at ang kaniyang mga kapitbahay, na
sasabihin sa kanila, Makipagkatuwa kayo sa akin, sapagka't nasumpungan
ko ang aking tupang nawala.

<span id="an_15:7">15:7</span> Sinasabi ko sa inyo, na gayon din
magkakatuwa sa langit dahil sa isang makasalanang nagsisisi, kay sa
siyam na pu't siyam na taong matutuwid na di nangagkakailangang
magsipagsisi.

<span id="an_15:8">15:8</span> O aling babae na may sangpung putol na
pilak, na kung mawalan siya ng isang putol, ay hindi baga magpapaningas
ng isang ilawan, at wawalisan ang bahay, at hahanaping masikap hanggang
sa ito'y masumpungan niya?

<span id="an_15:9">15:9</span> At pagka nasumpungan niya, ay titipunin
niya ang kaniyang mga kaibigan at mga kapitbahay, na sinasabi,
Makipagkatuwa kayo sa akin, sapagka't nasumpungan ko ang isang putol na
nawala sa akin.

<span id="an_15:10">15:10</span> Gayon din, sinasabi ko sa inyo, na may
tuwa sa harapan ng mga anghel ng Dios, dahil sa isang makasalanang
nagsisisi.

<span id="an_15:11">15:11</span> At sinabi niya, May isang tao na may
dalawang anak na lalake:

<span id="an_15:12">15:12</span> At sinabi sa kaniyang ama ng bunso,
Ama, ibigay mo sa akin ang bahagi ng iyong kayamanang nauukol sa akin.
At binahagi niya sa kanila ang kaniyang pagkabuhay.

<span id="an_15:13">15:13</span> At hindi nakaraan ang maraming araw, ay
tinipong lahat ng anak na bunso ang ganang kaniya, at naglakbay sa isang
malayong lupain; at doo'y inaksaya ang kaniyang kabuhayan sa palunging
pamumuhay.

<span id="an_15:14">15:14</span> At nang magugol na niyang lahat, ay
nagkaroon ng isang malaking kagutom sa lupaing yaon; at siya'y
nagpasimulang mangailangan.

<span id="an_15:15">15:15</span> At pumaroon siya at nakisama sa isa sa
mga mamamayan sa lupaing yaon; at sinugo niya siya sa kaniyang mga
parang, upang magpakain ng mga baboy.

<span id="an_15:16">15:16</span> At ibig sana niyang mabusog ang
kaniyang tiyan ng mga ipa na kinakain ng mga baboy: at walang taong
magbigay sa kaniya.

<span id="an_15:17">15:17</span> Datapuwa't nang siya'y makapagisip ay
sinabi niya, Ilang mga alilang upahan ng aking ama ang may sapat at
lumalabis na pagkain, at ako rito'y namamatay ng gutom?

<span id="an_15:18">15:18</span> Magtitindig ako at paroroon sa aking
ama, at aking sasabihin sa kaniya, Ama, nagkasala ako laban sa langit,
at sa iyong paningin:

<span id="an_15:19">15:19</span> Hindi na ako karapatdapat na tawaging
anak mo: gawin mo akong tulad sa isa sa iyong mga alilang upahan.

<span id="an_15:20">15:20</span> At siya'y nagtindig, at pumaroon sa
kaniyang ama. Datapuwa't samantalang nasa malayo pa siya, ay natanawan
na siya ng kaniyang ama, at nagdalang habag, at tumakbo, at niyakap siya
sa leeg, at siya'y hinagkan.

<span id="an_15:21">15:21</span> At sinabi ng anak sa kaniya, Ama,
nagkasala ako laban sa langit, at sa iyong paningin: hindi na ako
karapatdapat na tawaging anak mo.

<span id="an_15:22">15:22</span> Datapuwa't sinabi ng ama sa kaniyang
mga alipin, Dalhin ninyo ritong madali ang pinakamabuting balabal, at
isuot ninyo sa kaniya; at lagyan ninyo ng singsing ang kaniyang kamay,
at mga panyapak ang kaniyang mga paa:

<span id="an_15:23">15:23</span> At kunin ninyo ang pinatabang guya, at
inyong patayin, at tayo'y magsikain, at mangagkatuwa:

<span id="an_15:24">15:24</span> Sapagka't patay na ang anak kong ito,
at muling nabuhay; siya'y nawala, at nasumpungan. At sila'y
nangagpasimulang mangagkatuwa.

<span id="an_15:25">15:25</span> Nasa bukid nga ang anak niyang
panganay: at nang siya'y dumating at malapit sa bahay, ay narinig niya
ang tugtugan at ang sayawan.

<span id="an_15:26">15:26</span> At pinalapit niya sa kaniya ang isa sa
mga alipin, at itinanong kung ano kaya ang mga bagay na yaon.

<span id="an_15:27">15:27</span> At sinabi niya sa kaniya, Dumating ang
kapatid mo; at pinatay ng iyong ama ang pinatabang guya, dahil sa siya'y
tinanggap niya na ligtas at magaling.

<span id="an_15:28">15:28</span> Datapuwa't nagalit siya, at ayaw
pumasok: at lumabas ang kaniyang ama, at siya'y namanhik sa kaniya.

<span id="an_15:29">15:29</span> Datapuwa't siya'y sumagot at sinabi sa
kaniyang ama, Narito, maraming taon nang kita'y pinaglilingkuran, at
kailan ma'y hindi ako sumuway sa iyong utos; at gayon ma'y hindi mo ako
binigyan kailan man ng isang maliit na kambing, upang ipakipagkatuwa ko
sa aking mga kaibigan:

<span id="an_15:30">15:30</span> Datapuwa't nang dumating itong anak
mong umubos ng iyong pagkabuhay sa mga patutot, ay ipinagpatay mo siya
ng pinatabang guya.

<span id="an_15:31">15:31</span> At sinabi niya sa kaniya, Anak, ikaw ay
palaging nasa akin, at iyo ang lahat ng akin.

<span id="an_15:32">15:32</span> Datapuwa't karapatdapat mangagkatuwa at
mangagsaya tayo: sapagka't patay ang kapatid mong ito, at muling
nabuhay; at nawala, at nasumpungan.

<span id="an_16:1">16:1</span> At sinabi rin naman niya sa mga alagad,
May isang taong mayaman, na may isang katiwala; at ito'y isinumbong sa
kaniya na siya'y nagsisira ng kaniyang mga pag-aari.

<span id="an_16:2">16:2</span> At tinawag niya siya, at sa kaniya'y
sinabi, Ano ito na nababalitaan ko tungkol sa iyo? magbigay sulit ka ng
pagiging katiwala; sapagka't hindi ka na maaaring maging katiwala pa.

<span id="an_16:3">16:3</span> At sinabi ng katiwala sa kaniyang sarili,
Anong gagawin ko, yamang inaalis sa akin ng panginoon ko ang pagiging
katiwala? Magdukal ng lupa'y wala akong kaya; magpalimos ay nahihiya
ako.

<span id="an_16:4">16:4</span> Nalalaman ko na ang gagawin ko, upang,
kung mapaalis ako sa pagiging katiwala, ako ay matanggap nila sa
kanilang mga bahay.

<span id="an_16:5">16:5</span> At pagtawag niya sa bawa't isa sa mga may
utang sa kaniyang panginoon, ay sinabi niya sa una, Gaano ang utang mo
sa aking panginoon?

<span id="an_16:6">16:6</span> At sinabi niya, Isang daang takal na
langis. At sinabi niya sa kaniya, Abutin mo ang iyong kasulatan, at
maupo kang madali at isulat mong limangpu.

<span id="an_16:7">16:7</span> Nang magkagayon ay sinabi niya sa iba, At
ikaw, gaano ang utang mo? At sinabi niya, Isang daang takal na trigo.
Sinabi niya sa kaniya, Abutin mo ang iyong kasulatan, at isulat mong
walongpu.

<span id="an_16:8">16:8</span> At pinuri ng kaniyang panginoon ang
lilong katiwala, sapagka't siya'y gumawang may katalinuhan: sapagka't
ang mga anak ng sanglibutang ito, sa kanilang sariling lahi, ay
matatalino kay sa mga anak ng ilaw.

<span id="an_16:9">16:9</span> At sinabi ko sa inyo, Makipagkaibigan
kayo sa pamamagitan ng kayamanan ng kasamaan; upang, kung kayo'y
magkulang, ay kanilang tanggapin kayo sa mga walang hanggang
tabernakulo.

<span id="an_16:10">16:10</span> Ang mapagtapat sa kakaunti ay
mapagtapat din naman sa marami: at ang di matuwid sa kakaunti ay di rin
naman matuwid sa marami.

<span id="an_16:11">16:11</span> Kung kayo nga'y di naging mapagtapat sa
masamang kayamanan, sino nga ang magkakatiwala sa inyo ng mga tunay na
kayamanan?

<span id="an_16:12">16:12</span> At kung di kayo naging mapagtapat sa
kayamanan ng iba, sino ang sa inyo'y magbibigay ng sa inyong sarili.

<span id="an_16:13">16:13</span> Walang aliping makapaglilingkod sa
dalawang panginoon: sapagka't kapopootan niya ang isa, at iibigin ang
ikalawa; o di kaya'y magtatapat sa isa, at pawawalang halaga ang
ikalawa. Hindi kayo makapaglilingkod sa Dios at sa mga kayamanan.

<span id="an_16:14">16:14</span> At ang mga Fariseo, na pawang maibigin
sa salapi, ay nangakikinig ng lahat ng mga bagay na ito; at siya'y
tinutuya nila.

<span id="an_16:15">16:15</span> At sinabi niya sa kanila, Kayo ang
nangagaaring-ganap sa inyong sarili sa paningin ng mga tao; datapuwa't
nakikilala ng Dios ang inyong mga puso; sapagka't ang dinadakila ng mga
tao ay kasuklamsuklam sa paningin ng Dios.

<span id="an_16:16">16:16</span> Ang kautusan at ang mga propeta ay
nanatili hanggang kay Juan: mula noo'y ang evangelio ng kaharian ng Dios
ay ipinangangaral, at ang bawa't tao ay pumapasok doon na nagpipilit.

<span id="an_16:17">16:17</span> Nguni't lubhang magaan pa ang mangawala
ang langit at ang lupa, kay sa mahulog ang isang kudlit ng kautusan.

<span id="an_16:18">16:18</span> Ang bawa't lalaki na inihihiwalay ang
kaniyang asawa, at magasawa sa iba, ay nagkakasala ng pangangalunya: at
ang magasawa sa babaing inihiwalay ng kaniyang asawa ay nagkakasala ng
pangangalunya.

<span id="an_16:19">16:19</span> Mayroon ngang isang taong mayaman, at
siya'y nagdaramit ng kulay ube at maselang lino, at sa araw-araw ay
kumakain ng sagana:

<span id="an_16:20">16:20</span> At isang pulubi na ang pangala'y
Lazaro, lipos ng mga sugat, ay inilalagay sa kaniyang pintuan,

<span id="an_16:21">16:21</span> At naghahangad na mapakain ng mga mumo
na nangahuhulog mula sa dulang ng mayaman; oo, at lumapit pati ang mga
aso at hinihimuran ang kaniyang mga sugat.

<span id="an_16:22">16:22</span> At nangyari, na namatay ang pulubi at
siya'y dinala ng mga anghel sa sinapupunan ni Abraham: at namatay naman
ang mayaman, at inilibing.

<span id="an_16:23">16:23</span> At sa Hades na nasa mga pagdurusa ay
itiningin niya ang kaniyang mga mata, at natanaw sa malayo si Abraham,
at si Lazaro ay nasa kaniyang sinapupunan.

<span id="an_16:24">16:24</span> At siya'y sumigaw at sinabi, Amang
Abraham, maawa ka sa akin, at suguin mo si Lazaro, upang itubog niya sa
tubig ang dulo ng kaniyang daliri, at palamigin ang aking dila;
sapagka't naghihirap ako sa alab na ito.

<span id="an_16:25">16:25</span> Datapuwa't sinabi ni Abraham, Anak,
alalahanin mo na ikaw ay tumanggap ng iyong mabubuting bagay sa iyong
pamumuhay, at si Lazaro sa gayon ding paraan ay masasamang bagay:
datapuwa't ngayon, ay inaaliw siya rini, at ikaw ay nasa kahirapan.

<span id="an_16:26">16:26</span> At bukod sa lahat ng ito, ay may isang
malaking banging nakalagay sa pagitan namin at ninyo, upang ang mga
magibig tumawid buhat dini hanggang sa inyo ay hindi maari, at gayon din
walang makatawid mula diyan hanggang sa amin.

<span id="an_16:27">16:27</span> At sinabi niya, Ipinamamanhik ko nga sa
iyo, ama, na suguin mo siya sa bahay ng aking ama;

<span id="an_16:28">16:28</span> Sapagka't ako'y may limang kapatid na
lalake; upang sa kanila'y patotohanan niya, baka pati sila'y mangaparito
sa dakong ito ng pagdurusa.

<span id="an_16:29">16:29</span> Datapuwa't sinabi ni Abraham, Nasa
kanila si Moises at ang mga propeta; bayaang sila'y pakinggan nila.

<span id="an_16:30">16:30</span> At sinabi niya, Hindi amang Abraham:
datapuwa't kung ang isang mula sa mga patay ay makaparoon sa kanila,
sila'y mangagsisisi.

<span id="an_16:31">16:31</span> At sinabi niya sa kaniya, Kung di nila
pinakikinggan si Moises at ang mga propeta, ay di rin mangahihikayat
sila, kahit ang isa'y magbangon sa mga patay.

<span id="an_17:1">17:1</span> At sinabi niya sa kaniyang mga alagad
Hindi mangyayari na di dumating ang mga kadahilanan ng pagkakatisod;
datapuwa't sa aba niyaong pinanggalingan.

<span id="an_17:2">17:2</span> Mabuti pa sa kaniya kung bitinan ang
kaniyang leeg ng isang gilingang bato, at siya'y ihagis sa dagat, kay sa
siya'y magpatisod sa isa sa maliliit na ito.

<span id="an_17:3">17:3</span> Mangagingat kayo sa inyong sarili: kung
magkasala ang iyong kapatid, sawayin mo siya; at kung siya'y magsisi,
patawarin mo siya.

<span id="an_17:4">17:4</span> At kung siya'y makapitong magkasala sa
isang araw laban sa iyo, at makapitong magbalik sa iyo na sasabihin,
Pinagsisisihan ko; patawarin mo siya.

<span id="an_17:5">17:5</span> At sinabi ng mga apostol sa Panginoon,
Dagdagan mo ang pananampalataya namin.

<span id="an_17:6">17:6</span> At sinabi ng Panginoon, Kung mangagkaroon
kayo ng pananampalataya na kasing laki ng isang butil ng binhi ng
mostasa, sasabihin ninyo sa puno ng sikomorong ito, Mabunot ka, at
matanim ka sa dagat; at kayo'y tatalimahin.

<span id="an_17:7">17:7</span> Datapuwa't sino sa inyo, ang may isang
aliping nagaararo o nagaalaga ng mga tupa, na pagbabalik niyang galing
sa bukid ay magsasabi sa kaniya, Parito ka agad at maupo ka sa dulang ng
pagkain;

<span id="an_17:8">17:8</span> At hindi sasabihin sa kaniya, Ipaghanda
mo ako ng mahahapunan, at magbigkis ka, at paglingkuran mo ako, hanggang
sa ako'y makakain at makainom; at saka ka kumain at uminom?

<span id="an_17:9">17:9</span> Nagpapasalamat baga siya sa alipin
sapagka't ginawa ang iniutos sa kaniya?

<span id="an_17:10">17:10</span> Gayon din naman kayo, pagka nangagawa
na ninyo ang lahat ng mga bagay na sa inyo'y iniutos, inyong sabihin,
Mga aliping walang kabuluhan kami; ginawa namin ang katungkulan naming
gawin.

<span id="an_17:11">17:11</span> At nangyari, na samantalang sila'y
napapatungo sa Jerusalem, na siya'y nagdaraan sa mga hangganan ng
Samaria at Galilea.

<span id="an_17:12">17:12</span> At sa pagpasok niya sa isang nayon, ay
sinalubong siya ng sangpung lalaking ketongin, na nagsitigil sa malayo:

<span id="an_17:13">17:13</span> At sila'y nagsisigaw na nagsisipagsabi,
Jesus, Guro, maawa ka sa amin.

<span id="an_17:14">17:14</span> At pagkakita niya sa kanila, ay sinabi
niya sa kanila, Magsihayo kayo at kayo'y pakita sa mga saserdote. At
nangyari, na samantalang sila'y nagsisiparoon, ay nangalinis sila.

<span id="an_17:15">17:15</span> At isa sa kanila, nang makita niyang
siya'y gumaling, ay nagbalik, na niluluwalhati ang Dios ng malakas na
tinig;

<span id="an_17:16">17:16</span> At siya'y nagpatirapa sa kaniyang
paanan, na nagpapasalamat sa kaniya: at siya'y isang Samaritano.

<span id="an_17:17">17:17</span> At pagsagot ni Jesus ay nagsabi, Hindi
baga sangpu ang nagsilinis? datapuwa't saan nangaroon ang siyam?

<span id="an_17:18">17:18</span> Walang nagbalik upang lumuwalhati sa
Dios, kundi itong taga ibang lupa?

<span id="an_17:19">17:19</span> At sinabi niya sa kaniya, Magtindig ka,
at yumaon ka sa iyong lakad: pinagaling ka ng iyong pananampalataya.

<span id="an_17:20">17:20</span> At palibhasa'y tinanong siya ng mga
Fariseo, kung kailan darating ang kaharian ng Dios, ay sinagot niya sila
at sinabi, Ang kaharian ng Dios ay hindi paririto na mapagkikita:

<span id="an_17:21">17:21</span> Ni sasabihin man nila, Naririto! o
Naririyan! sapagka't narito, ang kaharian ng Dios ay nasa loob ninyo.

<span id="an_17:22">17:22</span> At sinabi niya sa mga alagad, Darating
ang mga araw, na hahangarin ninyong makita ang isa sa mga araw ng Anak
ng tao, at hindi ninyo makikita.

<span id="an_17:23">17:23</span> At sasabihin nila sa inyo, Naririyan!
Naririto! huwag kayong magsisiparoon, ni magsisisisunod man sa kanila:

<span id="an_17:24">17:24</span> Sapagka't gaya ng kidlat, na pagkislap
buhat sa isang panig ng silong ng langit, ay nagliliwanag hanggang sa
kabilang panig ng silong ng langit; gayon din naman ang Anak ng tao sa
kaniyang kaarawan.

<span id="an_17:25">17:25</span> Datapuwa't kailangan muna siyang
magbata ng maraming bagay at itakuwil ng lahing ito.

<span id="an_17:26">17:26</span> At kung paano ang nangyari sa mga
kaarawan ni Noe, ay gayon din naman ang mangyayari sa mga kaarawan ng
Anak ng tao.

<span id="an_17:27">17:27</span> Sila'y nagsisikain, sila'y nagsisiinom,
sila'y nangagaasawa, at sila'y pinapagaasawa, hanggang sa araw na
pumasok sa daong si Noe, at dumating ang paggunaw, at nilipol silang
lahat.

<span id="an_17:28">17:28</span> Gayon din naman kung paano ang nangyari
sa mga kaarawan ni Lot; sila'y nagsisikain, sila'y nagsisiinom, sila'y
nagsisibili, sila'y nangagbibili, sila'y nangagtatanim, sila'y
nangagtatayo ng bahay.

<span id="an_17:29">17:29</span> Datapuwa't nang araw na umalis sa
Sodoma si Lot, ay umulan mula sa langit ng apoy at asupre, at nilipol
silang lahat:

<span id="an_17:30">17:30</span> Gayon din naman ang mangyayari sa araw
na ang Anak ng tao ay mahayag.

<span id="an_17:31">17:31</span> Sa araw na yaon, ang mapapasa bubungan,
at nasa bahay ng kaniyang mga pag-aari, ay huwag silang manaog upang
kunin: at ang nasa bukid ay gayon din, huwag siyang umuwi.

<span id="an_17:32">17:32</span> Alalahanin ninyo ang asawa ni Lot.

<span id="an_17:33">17:33</span> Sinomang nagsisikap ingatan ang
kaniyang buhay ay mawawalan nito: datapuwa't ang sinomang mawalan ng
kaniyang buhay ay maiingatan yaon.

<span id="an_17:34">17:34</span> Sinasabi ko sa inyo, Sa gabing yaon ay
dalawang lalake ang sasa isang higaan; ang isa'y kukunin, at ang isa'y
iiwan.

<span id="an_17:35">17:35</span> Magkasamang gigiling ang dalawang
babae; kukunin ang isa, at ang isa'y iiwan.

<span id="an_17:36">17:36</span> Mapapasa bukid ang dalawang lalake; ang
isa'y kukunin at ang isa'y iiwan.

<span id="an_17:37">17:37</span> At pagsagot nila ay sinabi sa kaniya,
Saan, Panginoon? At sinabi niya sa kanila, Kung saan naroon ang bangkay
ay doon din naman magkakatipon ang mga uwak.

<span id="an_18:1">18:1</span> At sinalita niya sa kanila ang isang
talinghaga, na sila'y dapat magsipanalanging lagi, at huwag
manganglupaypay;

<span id="an_18:2">18:2</span> Na sinasabi, May isang hukom sa isang
bayan, na hindi natatakot sa Dios, at walang taong pinagpipitaganan:

<span id="an_18:3">18:3</span> At sa bayang yaon ay may isang babaing
bao; at siya'y naparoroong madalas sa kaniya, na sinasabi, Iganti mo ako
sa aking kaalit.

<span id="an_18:4">18:4</span> At may ilang panahon na siya'y
tumatanggi: datapuwa't pagkatapos ay sinabi sa kaniyang sarili, Bagaman
di ako natatakot sa Dios, at di nagpipitagan sa tao:

<span id="an_18:5">18:5</span> Gayon man, sapagka't nililigalig ako ng
baong ito, ay igaganti ko siya, baka niya ako bagabagin ng kapaparito.

<span id="an_18:6">18:6</span> At sinabi ng Panginoon, Pakinggan ninyo
ang sinabi ng likong hukom.

<span id="an_18:7">18:7</span> At hindi baga, igaganti ng Dios ang
kaniyang mga hirang, na sumisigaw sa kaniya sa araw at gabi, at siya'y
may pagpapahinuhod sa kanila?

<span id="an_18:8">18:8</span> Sinasabi ko sa inyo, na sila'y madaling
igaganti niya. Gayon ma'y pagparito ng Anak ng tao, makakasumpong kaya
siya ng pananampalataya sa lupa?

<span id="an_18:9">18:9</span> At kaniyang sinalita naman ang
talinghagang ito sa nagsisiasa sa kanilang sarili, na nangagpapanggap na
sila'y matutuwid, at pinawawalang halaga ang lahat ng mga iba:

<span id="an_18:10">18:10</span> May dalawang lalaking nagsipanhik sa
templo upang magsipanalangin; ang isa'y Fariseo, at ang isa'y maniningil
ng buwis.

<span id="an_18:11">18:11</span> Ang Fariseo ay nakatayo at nanalangin
sa kaniyang sarili ng ganito, Dios, pinasasalamatan kita, na hindi ako
gaya ng ibang mga tao, na mga manglulupig, mga liko, mga mapangalunya, o
hindi man lamang gaya ng maniningil ng buwis na ito.

<span id="an_18:12">18:12</span> Makalawa akong nagaayuno sa isang
linggo; nagbibigay ako ng ikapu ng lahat kong kinakamtan.

<span id="an_18:13">18:13</span> Datapuwa't ang maniningil ng buwis, na
nakatayo sa malayo, ay ayaw na itingin man lamang ang kaniyang mga mata
sa langit, kundi dinadagukan ang kaniyang dibdib, na sinasabi, Dios,
ikaw ay mahabag sa akin, na isang makasalanan.

<span id="an_18:14">18:14</span> Sinasabi ko sa inyo, Nanaog at umuwi sa
kaniyang bahay ang taong ito na inaaaringganap kay sa isa: sapagka't ang
bawa't nagmamataas sa kaniyang sarili ay mabababa; datapuwa't ang
nagpapakababa sa kaniyang sarili ay matataas.

<span id="an_18:15">18:15</span> At dinala naman nila sa kaniya ang
kanilang mga sanggol, upang kaniyang hipuin sila; datapuwa't nang
mangakita ito ng mga alagad, ay sila'y sinaway nila.

<span id="an_18:16">18:16</span> Datapuwa't pinalapit sila ni Jesus sa
kaniya, na sinasabi, Pabayaan ninyong magsilapit sa akin ang maliliit na
bata, at huwag ninyo silang pagbawalan: sapagka't sa mga ganito nauukol
ang kaharian ng Dios.

<span id="an_18:17">18:17</span> Katotohanang sinasabi ko sa inyo,
Sinomang hindi tumanggap ng kaharian ng Dios na gaya ng isang maliit na
bata, ay hindi siya papasok doon sa anomang paraan.

<span id="an_18:18">18:18</span> At tinanong siya ng isang pinuno, na
sinasabi, Mabuting Guro, anong gagawin ko upang magmana ng walang
hanggang buhay?

<span id="an_18:19">18:19</span> At sinabi sa kaniya ni Jesus, Bakit mo
ako tinatawag na mabuti? walang mabuti, kundi isa, ang Dios lamang.

<span id="an_18:20">18:20</span> Talastas mo ang mga utos, Huwag kang
mangalunya, Huwag kang pumatay, Huwag kang magnakaw, Huwag kang sumaksi
sa di katotohanan, Igalang mo ang iyong ama at ina.

<span id="an_18:21">18:21</span> At sinabi niya, Ginanap ko ang lahat ng
mga bagay na ito buhat pa sa aking pagkabata.

<span id="an_18:22">18:22</span> At nang marinig ito ni Jesus, ay sinabi
niya sa kaniya, Isang bagay pa ang kulang sa iyo: ipagbili mo ang lahat
mong tinatangkilik, at ipamahagi mo sa mga dukha, at magkakaroon ka ng
kayamanan sa langit: at pumarito ka, sumunod ka sa akin.

<span id="an_18:23">18:23</span> Datapuwa't nang marinig niya ang mga
bagay na ito, siya'y namanglaw na lubha; sapagka't siya'y totoong
mayaman.

<span id="an_18:24">18:24</span> At sa pagmamasid sa kaniya ni Jesus ay
sinabi, Pagkahiraphirap na makapasok sa kaharian ng Dios ang mga may
kayamanan!

<span id="an_18:25">18:25</span> Sapagka't magaan pa sa isang kamelyo
ang pumasok sa butas ng isang karayom, kay sa isang taong mayaman na
pumasok sa kaharian ng Dios.

<span id="an_18:26">18:26</span> At sinabi ng mga nakarinig nito, Sino
nga kaya ang makaliligtas?

<span id="an_18:27">18:27</span> Datapuwa't sinabi niya, Ang mga bagay
na di mangyayari sa mga tao ay may pangyayari sa Dios.

<span id="an_18:28">18:28</span> At sinabi ni Pedro, Narito, iniwan
namin ang aming sarili, at nagsisunod sa iyo.

<span id="an_18:29">18:29</span> At sinabi niya sa kanila, Katotohanang
sinasabi ko sa inyo, Walang taong nagiwan ng bahay, o asawang babae, o
mga kapatid, o mga magulang o mga anak, dahil sa kaharian ng Dios,

<span id="an_18:30">18:30</span> Na di tatanggap ng makapupung higit sa
panahong ito, at sa sanglibutang darating, ng walang hanggang buhay.

<span id="an_18:31">18:31</span> At isinama niya ng bukod ang
labingdalawa, at sa kanila'y sinabi, Narito, nagsisiahon tayo sa
Jerusalem, at ang lahat ng mga bagay na isinulat ng mga propeta ay
mangagaganap sa Anak ng tao.

<span id="an_18:32">18:32</span> Sapagka't siya'y ibibigay sa mga
Gentil, at siya'y aalimurahin, at duduwahaginin, at luluraan.

<span id="an_18:33">18:33</span> At kanilang papaluin at papatayin siya:
at sa ikatlong araw ay muling magbabangon siya.

<span id="an_18:34">18:34</span> At wala silang napagunawa sa mga bagay
na ito; at ang sabing ito ay nalingid sa kanila, at hindi nila
napagtalastas ang sinabi.

<span id="an_18:35">18:35</span> At nangyari, na nang nalalapit na sila
sa Jerico, isang bulag ay nakaupo sa tabi ng daan na nagpapalimos:

<span id="an_18:36">18:36</span> At pagkarinig na nagdaraan ang maraming
tao, ay itinanong niya kung ano ang ibig sabihin noon.

<span id="an_18:37">18:37</span> At sinabi nila sa kaniya, na nagdaraan
si Jesus na taga Nazaret.

<span id="an_18:38">18:38</span> At siya'y nagsisigaw, na sinasabi,
Jesus, ikaw na anak ni David, mahabag ka sa akin.

<span id="an_18:39">18:39</span> At siya'y sinaway ng nangasa unahan,
upang siya'y tumahimik: datapuwa't siya'y lalong nagsisigaw, Ikaw na
anak ni David, mahabag ka sa akin.

<span id="an_18:40">18:40</span> At si Jesus ay tumigil, at ipinagutos
na dalhin siya sa kaniya: at nang mailapit siya, ay itinanong niya sa
kaniya,

<span id="an_18:41">18:41</span> Anong ibig mo na sa iyo'y gawin ko? At
sinabi niya, Panginoon, na tanggapin ko ang aking paningin.

<span id="an_18:42">18:42</span> At sinabi sa kaniya ni Jesus, Tanggapin
mo ang iyong paningin: pinagaling ka ng pananampalataya mo.

<span id="an_18:43">18:43</span> At pagdaka'y tinanggap niya ang
kaniyang paningin, at sumunod sa kaniya, na niluluwalhati ang Dios: at
pagkakita nito ng buong bayan, ay nangagpuri sa Dios.

<span id="an_19:1">19:1</span> At siya'y pumasok at nagdaan sa Jerico.

<span id="an_19:2">19:2</span> At narito, isang lalake na tinatawag sa
pangalang Zaqueo; at siya'y isang puno ng mga maniningil ng buwis, at
siya'y mayaman.

<span id="an_19:3">19:3</span> At pinagpipilitan niyang makita si Jesus
kung sino kaya siya; at hindi mangyari, dahil sa maraming tao, sapagka't
siya'y pandak.

<span id="an_19:4">19:4</span> At tumakbo siya sa unahan, at umakyat sa
isang punong kahoy na sikomoro upang makita siya: sapagka't siya'y
magdaraan sa daang yaon.

<span id="an_19:5">19:5</span> At nang dumating si Jesus sa dakong yaon,
ay siya'y tumingala, at sinabi sa kaniya, Zaqueo, magmadali ka, at
bumaba ka; sapagka't ngayo'y kinakailangang ako'y tumuloy sa bahay mo.

<span id="an_19:6">19:6</span> At siya'y nagmadali, at bumaba, at
tinanggap siyang may tuwa.

<span id="an_19:7">19:7</span> At nang makita nila ito, ay
nangagbulongbulungan silang lahat, na nangagsasabi, Siya'y pumasok na
nanunuluyan sa isang taong makasalanan.

<span id="an_19:8">19:8</span> At si Zaqueo ay nagtindig, at sinabi sa
Panginoon, Narito, Panginoon, ang kalahati ng aking mga pag-aari ay
ibinibigay ko sa mga dukha; at kung sakali't nakasingil akong may daya
sa kanino mang tao, ay isinasauli ko ng makaapat.

<span id="an_19:9">19:9</span> At sinabi sa kaniya ni Jesus, Dumating sa
bahay na ito ngayon ang pagkaligtas, sapagka't siya'y anak din naman ni
Abraham.

<span id="an_19:10">19:10</span> Sapagka't ang Anak ng tao ay naparito
upang hanapin at iligtas ang nawala.

<span id="an_19:11">19:11</span> At samantalang pinakikinggan nila ang
mga bagay na ito, ay dinugtungan niya at sinalita ang isang talinghaga,
sapagka't siya'y malapit na sa Jerusalem, at sapagka't kanilang inakala
na pagdaka'y mahahayag ang kaharian ng Dios.

<span id="an_19:12">19:12</span> Sinabi nga niya, Isang mahal na tao ay
naparoon sa isang malayong lupain, upang tumanggap ng isang kaharian na
ukol sa kaniyang sarili, at magbalik.

<span id="an_19:13">19:13</span> At tinawag niya ang sangpu sa kaniyang
mga alipin at binigyan sila ng sangpung mina, at sinabi sa kanila,
Ipangalakal ninyo ito hanggang sa ako'y dumating.

<span id="an_19:14">19:14</span> Datapuwa't kinapopootan siya ng
kaniyang mga mamamayan, at ipinahabol siya sa isang sugo, na nagsasabi,
Ayaw kami na ang taong ito'y maghari pa sa amin.

<span id="an_19:15">19:15</span> At nangyari, na nang siya'y muling
magbalik, nang matanggap na ang kaharian, ay ipinatawag niya sa kaniyang
harapan ang mga aliping yaon, na binigyan niya ng salapi, upang maalaman
niya kung gaano ang kanilang tinubo sa pangangalakal.

<span id="an_19:16">19:16</span> At dumating sa harapan niya ang una, na
nagsasabi, Panginoon, nagtubo ang iyong mina ng sangpung mina pa.

<span id="an_19:17">19:17</span> At sinabi niya sa kaniya, Mabuting
gawa, ikaw na mabuting alipin: sapagka't nagtapat ka sa kakaunti,
magkaroon ka ng kapamahalaan sa sangpung bayan.

<span id="an_19:18">19:18</span> At dumating ang ikalawa, na nagsasabi,
Panginoon, nagtubo ang iyong mina ng limang mina.

<span id="an_19:19">19:19</span> At sinabi niya sa kaniya, Magkaroon ka
naman ng kapamahalaan sa limang bayan.

<span id="an_19:20">19:20</span> At dumating ang iba pa, na nagsasabi,
Panginoon, narito ang iyong mina, na aking itinago sa isang panyo:

<span id="an_19:21">19:21</span> Dahil sa ako'y natakot sa iyo,
sapagka't ikaw ay taong mabagsik kinukuha mo ang hindi mo inilagay, at
ginagapas mo ang hindi mo inihasik.

<span id="an_19:22">19:22</span> Sinabi niya sa kaniya, Sa sariling
bibig mo kita hinahatulan ikaw na masamang alipin. Nalalaman mo na ako'y
taong mabagsik, na kumukuha ng hindi ko inilagay, at gumagapas ng hindi
ko inihasik;

<span id="an_19:23">19:23</span> Kung gayon, bakit hindi mo inilagay ang
salapi ko sa bangko, at nang sa aking pagbalik ay mahingi ko yaon pati
ng tinubo?

<span id="an_19:24">19:24</span> At sinabi niya sa mga nahaharap, Alisin
ninyo sa kaniya ang mina, at ibigay ninyo sa may sangpung mina.

<span id="an_19:25">19:25</span> At sinabi nila sa kaniya, Panginoon,
siya'y mayroong sangpung mina.

<span id="an_19:26">19:26</span> Sinasabi ko sa inyo, na bibigyan ang
bawa't mayroon; datapuwa't ang wala, pati ng nasa kaniya ay aalisin sa
kaniya.

<span id="an_19:27">19:27</span> Datapuwa't itong aking mga kaaway, na
ayaw na ako'y maghari sa kanila, ay dalhin ninyo rito, at patayin ninyo
sila sa harapan ko.

<span id="an_19:28">19:28</span> At nang masabi niyang gayon, ay
nagpatuloy siya sa unahan, na umahon sa Jerusalem.

<span id="an_19:29">19:29</span> At nangyari, na nang siya'y malapit na
sa Betfage at Betania, sa bundok na tinatawag na Olivo, ay sinugo niya
ang dalawa sa kaniyang mga alagad,

<span id="an_19:30">19:30</span> Na sinasabi, Magsiyaon kayo sa inyong
lakad sa katapat na nayon; sa pagpasok ninyo roon, ay masusumpungan
ninyo ang isang nakatali na batang asno, na hindi pa nasasakyan ng
sinomang tao: kalagin ninyo siya, at dalhin ninyo siya rito.

<span id="an_19:31">19:31</span> At kung may sinomang tumanong sa inyo,
Bakit ninyo kinakalag iyan? ganito ang inyong sasabihin, Kinakailangan
siya ng Panginoon.

<span id="an_19:32">19:32</span> At nagsiparoon ang mga sugo at
nasumpungan ng ayon sa sinabi niya sa kanila.

<span id="an_19:33">19:33</span> At nang kinakalag nila ang batang asno,
ay sinabi sa kanila ng mga mayari niyaon, Bakit kinakalag ninyo ang
batang asno?

<span id="an_19:34">19:34</span> At sinabi nila, Kinakailangan siya ng
Panginoon.

<span id="an_19:35">19:35</span> At dinala nila siya kay Jesus: at
inilagay nila ang kanilang mga damit sa ibabaw ng batang asno, at
isinakay nila si Jesus sa ibabaw noon.

<span id="an_19:36">19:36</span> At samantalang siya'y lumalakad, ay
inilalatag nila ang kanilang mga damit sa daan.

<span id="an_19:37">19:37</span> At nang nalalapit siya sa libis ng
bundok ng mga Olivo, ang buong karamihan ng mga alagad ay
nangagpasimulang mangagkatuwa at mangagpuri sa Dios ng malakas na tinig
dahil sa lahat ng mga gawang makapangyarihan na kanilang mangakita.

<span id="an_19:38">19:38</span> Na sinasabi, Mapalad ang Hari na
pumaparito sa pangalan ng Panginoon: kapayapaan sa langit, at
kaluwalhatian sa kataastaasan.

<span id="an_19:39">19:39</span> At ilan sa mga Fariseo na mula sa
karamihan ay nangagsabi sa kaniya, Guro, sawayin mo ang iyong mga
alagad.

<span id="an_19:40">19:40</span> At sumagot siya at nagsabi, Sinasabi ko
sa inyo na kung hindi mangagsiimik ang mga ito, ang mga bato'y sisigaw.

<span id="an_19:41">19:41</span> At nang malapit na siya, nakita niya
ang bayan, at ito'y kaniyang tinangisan,

<span id="an_19:42">19:42</span> Na sinasabi, Kung sa araw na ito ay
nakilala mo sana, sa iyong sarili, ang mga bagay na nauukol sa iyong
kapayapaan! datapuwa't ngayo'y pawang nangatatago sa iyong mga mata.

<span id="an_19:43">19:43</span> Sapagka't darating sa iyo ang mga araw,
na babakuran ka ng kuta ng mga kaaway mo, at kukubkubin ka, at gigipitin
ka sa magkabikabila,

<span id="an_19:44">19:44</span> At ilulugso ka sa lupa, at ang mga anak
mo na nasa loob mo; at sa iyo'y hindi sila magiiwan ng bato sa ibabaw ng
kapuwa bato; sapagka't hindi mo nakilala ang panahon ng sa iyo'y
pagdalaw.

<span id="an_19:45">19:45</span> At pumasok siya sa templo, at
pinasimulang itaboy sa labas ang mga nangagbibili,

<span id="an_19:46">19:46</span> Na sinasabi sa kanila, Nasusulat nga,
At ang aking bahay ay magiging bahay-panalanginan: datapuwa't ginawa
ninyong yungib ng mga tulisan.

<span id="an_19:47">19:47</span> At nagtuturo siya arawaraw sa templo.
Datapuwa't ang mga pangulong saserdote, at ang mga eskriba, at ang mga
taong pangunahin sa bayan ay nangagsisikap na siya'y patayin:

<span id="an_19:48">19:48</span> At di nila masumpungan kung ano ang
kanilang magagawa; sapagka't natitigilan ang buong bayan sa pakikinig sa
kaniya.

<span id="an_20:1">20:1</span> At nangyari, sa isa sa mga araw,
samantalang tinuturuan niya ang bayan sa templo, at ipinangangaral ang
evangelio, na nagsilapit sa kaniya ang mga saserdote, at ang mga eskriba
pati ng matatanda;

<span id="an_20:2">20:2</span> At sila'y nangagsalita, na nangagsasabi
sa kaniya, Sabihin mo sa amin: Sa anong kapamahalaan ginagawa mo ang mga
bagay na ito? o sino ang nagbigay sa iyo ng kapamahalaang ito?

<span id="an_20:3">20:3</span> At siya'y sumagot, at sinabi sa kanila,
Tatanungin ko naman kayo ng isang tanong; at sabihin ninyo sa akin:

<span id="an_20:4">20:4</span> Ang bautismo ni Juan, ay mula baga sa
langit, o sa mga tao?

<span id="an_20:5">20:5</span> At sila'y nangagkatuwiranan, na
nangagsasabi, Kung sabihin natin, Mula sa langit; ay sasabihin niya,
Bakit hindi ninyo siya pinaniwalaan?

<span id="an_20:6">20:6</span> Datapuwa't kung sabihin natin, Mula sa
mga tao; ay babatuhin tayo ng buong bayan, sapagka't sila'y
nanganiniwala na si Juan ay propeta.

<span id="an_20:7">20:7</span> At sila'y nagsisagot, na hindi nila
nalalaman kung saan mula.

<span id="an_20:8">20:8</span> At sinabi sa kanila ni Jesus, Hindi ko
rin naman sasabihin sa inyo kung sa anong kapamahalaan ginagawa ko ang
mga bagay na ito.

<span id="an_20:9">20:9</span> At siya'y nagpasimulang magsabi sa bayan
ng talinghagang ito: Nagtanim ang isang tao ng isang ubasan, at
ipinagkatiwala sa mga magsasaka, at napasa ibang lupain na mahabang
panahon.

<span id="an_20:10">20:10</span> At sa kapanahunan ay nagsugo siya ng
isang alipin sa mga magsasaka, upang siya'y bigyan ng bunga ng ubas:
datapuwa't hinampas siya ng mga magsasaka, at pinauwing walang dala.

<span id="an_20:11">20:11</span> At nagsugo pa siya ng ibang alipin: at
ito nama'y kanilang hinampas, at inalimura, at pinauwing walang dala.

<span id="an_20:12">20:12</span> At nagsugo pa siya ng ikatlo: at kanila
ring sinugatan ito, at pinalayas.

<span id="an_20:13">20:13</span> At sinabi ng panginoon ng ubasan, Anong
gagawin ko? aking susuguin ang minamahal kong anak; marahil siya'y
igagalang nila.

<span id="an_20:14">20:14</span> Datapuwa't nang makita siya ng mga
magsasaka, ay nangagsangusapan sila, na sinasabi, Ito ang tagapagmana;
atin siyang patayin upang ang mana ay maging atin.

<span id="an_20:15">20:15</span> At itinaboy nila siya sa ubasan, at
pinatay siya. Ano nga kaya ang gagawin sa kanila ng panginoon ng ubasan?

<span id="an_20:16">20:16</span> Paroroon siya at pupuksain niya ang mga
magsasakang ito, at ibibigay ang ubasan sa mga iba. At nang marinig nila
ito, ay sinabi nila, Huwag nawang mangyari.

<span id="an_20:17">20:17</span> Datapuwa't kaniyang tinitigan sila, at
sinabi, Ano nga baga ito na nasusulat, Ang batong itinakuwil ng
nangagtatayo ng gusali. Ay siya ring ginawang pangulo sa panulok?

<span id="an_20:18">20:18</span> Ang bawa't mahulog sa ibabaw ng batong
yaon ay madudurog; datapuwa't sinomang kaniyang malagpakan, ay kaniyang
pangangalating gaya ng alabok.

<span id="an_20:19">20:19</span> At pinagsisikapan siyang hulihin sa
oras ding yaon ng mga eskriba at ng mga pangulong saserdote; at sila'y
nangatatakot sa bayan: sapagka't nahalata nila na sinabi niya ang
talinghagang ito laban sa kanila.

<span id="an_20:20">20:20</span> At siya'y inaabangan nila, at sila'y
nangagsugo ng mga tiktik, na nangagpakunwaring mga matuwid, upang siya'y
mahuli sa kaniyang salita, na siya'y maibigay sa pamiminuno at sa
kapamahalaan ng gobernador.

<span id="an_20:21">20:21</span> At kanilang tinanong siya, na sinasabi,
Guro, nalalaman namin na ikaw ay nagsasabi at nagtuturo ng matuwid, at
wala kang itinatanging tao, kundi itinuturo mo ang katotohanan ng daan
ng Dios.

<span id="an_20:22">20:22</span> Matuwid bagang kami ay bumuwis kay
Cesar, o hindi?

<span id="an_20:23">20:23</span> Datapuwa't napagkilala niya ang
kanilang lalang, at sinabi sa kanila,

<span id="an_20:24">20:24</span> Pagpakitaan ninyo ako ng isang denario.
Kanino ang larawan at ang nasusulat dito? At sinabi nila, Kay Cesar.

<span id="an_20:25">20:25</span> At sinabi niya sa kanila, Kung gayo'y
ibigay ninyo kay Cesar ang kay Cesar, at ang sa Dios ang sa Dios.

<span id="an_20:26">20:26</span> At sila'y hindi nakahuli sa kaniyang
mga pananalita sa harap ng bayan: at sila'y nanganggilalas sa kaniyang
sagot, at hindi nangagsiimik.

<span id="an_20:27">20:27</span> At may lumapit sa kaniyang ilan sa mga
Saduceo, na nagsisipagsabi na walang pagkabuhay na maguli;

<span id="an_20:28">20:28</span> At kanilang itinanong sa kaniya, na
sinasabi, Guro, isinulat sa amin ni Moises, na kung ang kapatid na
lalake ng isang lalake ay mamatay, na may asawa, at siya'y walang anak,
ay kunin ng kaniyang kapatid ang asawa, at bigyang anak ang kaniyang
kapatid.

<span id="an_20:29">20:29</span> Mayroon ngang pitong lalaking
magkakapatid: at nagasawa ang panganay, at namatay na walang anak;

<span id="an_20:30">20:30</span> At ang pangalawa:

<span id="an_20:31">20:31</span> At ang pangatlo'y nagasawa sa bao; at
gayon din ang pito naman ay hindi nagiwan ng mga anak, at nangamatay.

<span id="an_20:32">20:32</span> Pagkatapos ay namatay naman ang babae.

<span id="an_20:33">20:33</span> Sa pagkabuhay na maguli nga, kanino sa
kanila magiging asawa kaya ang babaing yaon? sapagka't siya'y naging
asawa ng pito.

<span id="an_20:34">20:34</span> At sinabi sa kanila ni Jesus,
Nagsisipagasawa ang mga anak ng sanglibutang ito, at pinapagaasawa:

<span id="an_20:35">20:35</span> Datapuwa't ang mga inaaring
karapatdapat magkamit ng sanlibutang yaon, at ng pagkabuhay na maguli sa
mga patay, ay hindi mangagaasawa, ni papagaasawahin:

<span id="an_20:36">20:36</span> Sapagka't hindi na sila maaaring
mangamatay pa: sapagka't kahalintulad na sila ng mga anghel; at sila'y
mga anak ng Dios, palibhasa'y mga anak ng pagkabuhay na maguli.

<span id="an_20:37">20:37</span> Datapuwa't tungkol sa pagbabangon ng
mga patay, ay ipinakilala rin naman ni Moises sa Mababang punong kahoy,
nang tinawag niya ang Panginoon na Dios ni Abraham, at Dios ni Isaac, at
Dios ni Jacob.

<span id="an_20:38">20:38</span> Siya nga'y hindi Dios ng mga patay,
kundi ng mga buhay: sapagka't nangabubuhay sa kaniya ang lahat.

<span id="an_20:39">20:39</span> At pagsagot ng ilan sa mga eskriba, ay
nangagsabi, Guro, mabuti ang pagkasabi mo.

<span id="an_20:40">20:40</span> Sapagka't hindi na nga sila nangahas
tumanong pa sa kaniya ng anomang tanong.

<span id="an_20:41">20:41</span> At kaniyang sinabi sa kanila, Paanong
sinasabi nila na ang Cristo ay anak ni David?

<span id="an_20:42">20:42</span> Sapagka't si David din ang nagsasabi sa
aklat ng Mga Awit, Sinabi ng Panginoon sa aking Panginoon; Maupo ka sa
aking kanan,

<span id="an_20:43">20:43</span> Hanggang sa gawin ko ang iyong mga
kaaway na tuntungan ng iyong mga paa.

<span id="an_20:44">20:44</span> Dahil dito tinatawag siyang Panginoon
ni David, at paanong siya'y anak niya?

<span id="an_20:45">20:45</span> At sinabi niya sa kaniyang mga alagad,
na naririnig ng buong bayan,

<span id="an_20:46">20:46</span> Mangagingat kayo sa mga eskriba na ibig
magsilakad na may mahahabang damit, at iniibig nila ang sila'y
pagpugayan sa mga pamilihan, at ang mga pangulong upuan sa mga sinagoga,
at ang mga pangulong dako sa mga pigingan;

<span id="an_20:47">20:47</span> Na sinasakmal nila ang mga bahay ng mga
babaing bao, at sa pagpakunwaring banal ay nanalangin ng mahaba: ang mga
ito'y tatanggap ng lalong malaking kahatulan.

<span id="an_21:1">21:1</span> At siya'y tumunghay, at nakita ang mga
taong mayayaman na nangaghuhulog ng kanilang mga alay sa kabangyaman.

<span id="an_21:2">21:2</span> At nakita niya ang isang dukhang babaing
bao na doo'y naghuhulog ng dalawang lepta.

<span id="an_21:3">21:3</span> At sinabi niya, Sa katotohana'y sinasabi
ko sa inyo, Ang dukhang babaing baong ito ay naghulog ng higit kay sa
kanilang lahat.

<span id="an_21:4">21:4</span> Sapagka't ang lahat ng mga yaon ay
nangaghulog sa mga alay ng sa kanila'y labis; datapuwa't siya, sa
kaniyang kasalatan ay inihulog ang buong kaniyang ikabubuhay na nasa
kaniya.

<span id="an_21:5">21:5</span> At samantalang sinasalita ng ilan ang
tungkol sa templo, kung paanong ito'y pinalamutihan ng magagandang bato
at mga hain, ay kaniyang sinabi,

<span id="an_21:6">21:6</span> Tungkol sa mga bagay na ito na inyong
nangakikita, ay darating ang mga araw, na walang maiiwan ditong isang
bato sa ibabaw ng kapuwa bato, na hindi ibabagsak.

<span id="an_21:7">21:7</span> At kanilang itinanong sa kaniya, na
sinasabi, Guro, kailan nga mangyayari ang mga bagay na ito? At ano ang
magiging tanda pagka malapit ng mangyari ang mga bagay na ito?

<span id="an_21:8">21:8</span> At sinabi niya, Mangagingat kayo na huwag
kayong mangailigaw: sapagka't marami ang paririto sa aking pangalan, na
mangagsasabi, Ako ang Cristo; at, Malapit na ang panahon: huwag kayong
magsisunod sa kanila.

<span id="an_21:9">21:9</span> At pagka kayo'y nangakarinig ng mga
digmaan at mga kaguluhan, ay huwag kayong mangasindak: sapagka't
kinakailangang mangyari muna ang mga bagay na ito; datapuwa't hindi pa
malapit ang wakas.

<span id="an_21:10">21:10</span> Nang magkagayo'y sinabi niya sa kanila,
Magtitindig ang isang bansa laban sa bansa, at ang isang kaharian laban
sa kaharian;

<span id="an_21:11">21:11</span> At magkakaroon ng malalakas na lindol,
at sa iba't ibang dako ay magkakagutom at magkakasalot; at magkakaroon
ng mga bagay na kakilakilabot, at ng mga dakilang tanda mula sa langit.

<span id="an_21:12">21:12</span> Datapuwa't bago mangyari ang lahat ng
mga bagay na ito, ay huhulihin kayo, at paguusigin kayo, na kayo'y
ibibigay sa mga sinagoga at sa mga bilangguan, na kayo'y dadalhin sa
harapan ng mga hari at mga gobernador dahil sa aking pangalan.

<span id="an_21:13">21:13</span> Ito'y magiging patotoo sa inyo.

<span id="an_21:14">21:14</span> Pagtibayin nga ninyo ang inyong mga
puso, na huwag munang isipin kung paano ang inyong isasagot:

<span id="an_21:15">21:15</span> Sapagka't bibigyan ko kayo ng isang
bibig at karunungan, na hindi mangyayaring masalangsang o matutulan man
ng lahat ninyong mga kaalit.

<span id="an_21:16">21:16</span> Datapuwa't kayo'y ibibigay ng kahit mga
magulang, at mga kapatid, at mga kamaganak, at mga kaibigan; at
ipapapatay nila ang iba sa inyo.

<span id="an_21:17">21:17</span> At kayo'y kapopootan ng lahat ng mga
tao dahil sa aking pangalan.

<span id="an_21:18">21:18</span> At hindi mawawala kahit isang buhok ng
inyong ulo.

<span id="an_21:19">21:19</span> Sa inyong pagtitiis ay maipagwawagi
ninyo ang inyong mga kaluluwa.

<span id="an_21:20">21:20</span> Datapuwa't pagka nangakita ninyong
nakukubkob ng mga hukbo ang Jerusalem, kung magkagayo'y talastasin ninyo
na ang kaniyang pagkawasak ay malapit na.

<span id="an_21:21">21:21</span> Kung magkagayo'y ang mga nasa Judea ay
magsitakas sa mga bundok; at ang mga nasa loob ng bayan ay magsilabas;
at ang mga nasa parang ay huwag magsipasok sa bayan.

<span id="an_21:22">21:22</span> Sapagka't ito ang mga araw ng
paghihiganti, upang maganap ang lahat ng mga bagay na nangasusulat.

<span id="an_21:23">21:23</span> Sa aba ng mga nagdadalangtao, at ng mga
nagpapasuso sa mga araw na yaon! sapagka't magkakaroon ng malaking
kahapisan sa ibabaw ng lupa, at kagalitan sa bayang ito.

<span id="an_21:24">21:24</span> At sila'y mangabubuwal sa pamamagitan
ng talim ng tabak, at dadalhing bihag sa lahat ng mga bansa: at
yuyurakan ang Jerusalem ng mga Gentil, hanggang sa matupad ang mga
panahon ng mga Gentil.

<span id="an_21:25">21:25</span> At magkakaroon ng mga tanda sa araw at
buwan at mga bituin; at sa lupa'y magkakaroon ng kasalatan sa mga bansa,
na matitilihan dahil sa ugong ng dagat at mga daluyong;

<span id="an_21:26">21:26</span> Magsisipanglupaypay ang mga tao dahil
sa takot, at dahil sa paghihintay ng mga bagay na darating sa ibabaw ng
sanglibutan: sapagka't mangangatal ang mga kapangyarihan sa mga langit.

<span id="an_21:27">21:27</span> At kung magkagayo'y makikita nila ang
Anak ng tao na pariritong nasa isang alapaap na may kapangyarihan at
dakilang kaluwalhatian.

<span id="an_21:28">21:28</span> Datapuwa't kung magpasimulang mangyari
ang mga bagay na ito, ay magsitingin kayo, at itaas ninyo ang inyong mga
ulo; sapagka't malapit na ang pagkatubos ninyo.

<span id="an_21:29">21:29</span> At sinalita niya sa kanila ang isang
talinghaga: Masdan ninyo ang puno ng igos at ang lahat ng mga punong
kahoy:

<span id="an_21:30">21:30</span> Pagka nangagdadahon na sila, ay
nakikita ninyo at nalalaman ninyo sa inyong sarili na malapit na ang
tagaraw.

<span id="an_21:31">21:31</span> Gayon din naman kayo, pagka nangakita
ninyong nangyari ang mga bagay na ito, talastasin ninyo na malapit na
ang kaharian ng Dios.

<span id="an_21:32">21:32</span> Katotohanang sinasabi ko sa inyo, Hindi
lilipas ang lahing ito, hanggang sa maganap ang lahat ng mga bagay.

<span id="an_21:33">21:33</span> Ang langit at ang lupa ay lilipas:
datapuwa't ang aking mga salita ay hindi lilipas.

<span id="an_21:34">21:34</span> Datapuwa't mangagingat kayo sa inyong
sarili, baka mangalugmok ang inyong mga puso sa katakawan, at sa
kalasingan, at sa mga pagsusumakit ukol sa buhay na ito, at dumating na
bigla sa inyo ang araw na yaon na gaya ng silo:

<span id="an_21:35">21:35</span> Sapagka't gayon darating sa kanilang
lahat na nangananahan sa ibabaw ng buong lupa.

<span id="an_21:36">21:36</span> Datapuwa't mangagpuyat kayo sa bawa't
panahon, na mangagsidaing, upang kamtin ninyo ang makatakas sa lahat ng
mga bagay na ito na mangyayari, at upang mangakatayo kayo sa harapan ng
Anak ng tao.

<span id="an_21:37">21:37</span> At araw-araw ay nagtuturo siya sa
templo; at lumalabas gabi-gabi at tumatahan sa bundok na tinatawag na
Olivo.

<span id="an_21:38">21:38</span> At ang buong bayan ay maagang
pumaparoon sa kaniya sa templo, upang makinig sa kaniya.

<span id="an_22:1">22:1</span> Malapit na nga ang pista ng mga tinapay
na walang lebadura, na tinatawag na Paskua.

<span id="an_22:2">22:2</span> At pinagsisikapan ng mga pangulong
saserdote at ng mga eskriba kung paanong kanilang maipapapatay siya;
sapagka't nangatatakot sila sa bayan.

<span id="an_22:3">22:3</span> At pumasok si Satanas kay Judas, na
tinatawag na Iscariote, na kabilang sa labingdalawa.

<span id="an_22:4">22:4</span> At siya'y umalis, at nakipagusap sa mga
pangulong saserdote at mga punong kawal kung paanong maibibigay niya
siya sa kanila.

<span id="an_22:5">22:5</span> At sila'y nangagalak, at pinagkasunduang
bigyan siya ng salapi.

<span id="an_22:6">22:6</span> At pumayag siya, at humanap ng ukol na
panahon upang kaniyang maibigay siya sa kanila, nang hindi kaharap ang
karamihan.

<span id="an_22:7">22:7</span> At dumating ang araw ng mga tinapay na
walang lebadura, na noon ay kinakailangang ihain ang paskua.

<span id="an_22:8">22:8</span> At sinugo niya si Pedro at si Juan, na
sinasabi, Magsihayo kayo at magsipaghanda kayo ng kordero ng paskua para
sa atin, upang tayo'y magsikain.

<span id="an_22:9">22:9</span> At kanilang sinabi sa kaniya, Saan mo
ibig na aming ihanda?

<span id="an_22:10">22:10</span> At kaniyang sinabi sa kanila, Narito,
pagpasok ninyo sa bayan, ay masasalubong ninyo ang isang lalake na may
dalang isang bangang tubig; sundan ninyo siya hanggang sa bahay na
kaniyang papasukan.

<span id="an_22:11">22:11</span> At sasabihin ninyo sa puno ng
sangbahayan, Sinasabi ng Guro sa iyo, Saan naroon ang tuluyang aking
makakanan ng kordero ng paskua na kasalo ng aking mga alagad?

<span id="an_22:12">22:12</span> At ituturo niya sa inyo ang isang
malaking silid sa itaas na nagagayakan: doon ninyo ihanda.

<span id="an_22:13">22:13</span> At nagsiparoon sila, at nasumpungan
ayon sa sinabi niya sa kanila: at inihanda nila ang kordero ng paskua.

<span id="an_22:14">22:14</span> At nang dumating ang oras, ay naupo
siya, at ang mga apostol ay kasalo niya.

<span id="an_22:15">22:15</span> At sinabi niya sa kanila,
Pinakahahangad kong kanin na kasalo ninyo ang kordero ng paskuang ito
bago ako maghirap:

<span id="an_22:16">22:16</span> Sapagka't sinasabi ko sa inyo, Ito'y
hindi ko kakanin, hanggang sa ito'y maganap sa kaharian ng Dios.

<span id="an_22:17">22:17</span> At siya'y tumanggap ng isang saro, at
nang siya'y makapagpasalamat, ay sinabi niya, Kunin ninyo ito, at inyong
pagbahabahaginin:

<span id="an_22:18">22:18</span> Sapagka't sinasabi ko sa inyo, na hindi
na ako iinom mula ngayon ng bunga ng ubas, hanggang sa dumating ang
kaharian ng Dios.

<span id="an_22:19">22:19</span> At siya'y dumampot ng tinapay, at nang
siya'y makapagpasalamat, ay kaniyang pinagputolputol, at ibinigay sa
kanila, na sinasabi, Ito'y aking katawan, na ibinibigay dahil sa inyo:
gawin ninyo ito sa pagaalaala sa akin.

<span id="an_22:20">22:20</span> Gayon din naman ang saro, pagkatapos na
makahapon, na sinasabi, Ang sarong ito'y ang bagong tipan sa aking dugo,
na nabubuhos nang dahil sa inyo.

<span id="an_22:21">22:21</span> Datapuwa't narito, ang kamay ng
nagkakanulo sa akin, ay kasalo ko sa dulang.

<span id="an_22:22">22:22</span> Sapagka't ang Anak ng tao nga ay
yayaon, ayon sa itinakda: datapuwa't sa aba niyaong taong nagkakanulo sa
kaniya!

<span id="an_22:23">22:23</span> At sila'y nagpasimulang nangagtanungan
sa isa't isa, kung sino sa kanila ang gagawa ng bagay na ito.

<span id="an_22:24">22:24</span> At nagkaroon naman ng isang
pagtatalotalo sa gitna nila, kung sino kaya sa kanila ang ibibilang na
pinakadakila.

<span id="an_22:25">22:25</span> At kaniyang sinabi sa kanila, Ang mga
hari ng mga Gentil ay napapanginoon sa kanila; at ang mga may
kapamahalaan sa kanila'y tinatawag na mga Tagapagpala.

<span id="an_22:26">22:26</span> Datapuwa't sa inyo'y hindi gayon: kundi
bagkus ang lalong dakila sa inyo ay maging tulad sa lalong bata; at ang
nangungulo ay maging gaya ng naglilingkod.

<span id="an_22:27">22:27</span> Sapagka't alin ang lalong dakila, ang
nakaupo baga sa dulang, o ang naglilingkod? hindi baga ang nakaupo sa
dulang? datapuwa't ako'y nasa gitna ninyo na gaya niyaong naglilingkod.

<span id="an_22:28">22:28</span> Datapuwa't kayo ay yaong nagsipanatili
sa akin sa mga pagtukso sa akin;

<span id="an_22:29">22:29</span> At kayo'y inihahalal kong isang
kaharian, na gaya nga ng pagkahalal sa akin ng aking Ama,

<span id="an_22:30">22:30</span> Upang kayo'y magsikain at magsiinom sa
aking dulang sa kaharian ko; at kayo'y magsisiupo sa mga luklukan, na
inyong huhukuman ang labingdalawang angkan ni Israel.

<span id="an_22:31">22:31</span> Simon, Simon, narito, hiningi ka ni
Satanas upang ikaw ay maliglig niyang gaya ng trigo:

<span id="an_22:32">22:32</span> Datapuwa't ikaw ay ipinamanhik ko, na
huwag magkulang ang iyong pananampalataya; at ikaw, kung makapagbalik ka
nang muli, ay papagtibayin mo ang iyong mga kapatid.

<span id="an_22:33">22:33</span> At sinabi niya sa kaniya, Panginoon,
nakatalaga akong sumama sa iyo sa bilangguan at sa kamatayan.

<span id="an_22:34">22:34</span> At kaniyang sinabi, Sinasabi ko sa iyo,
Pedro, na hindi titilaok ngayon ang manok, hanggang sa ikaila mong
makaitlo na ako'y hindi mo nakikilala.

<span id="an_22:35">22:35</span> At sinabi niya sa kanila, Nang kayo'y
suguin ko na walang supot ng salapi, at supot ng pagkain, at mga
pangyapak, kinulang baga kayo ng anoman? At kanilang sinabi, Hindi.

<span id="an_22:36">22:36</span> At sinabi niya sa kanila, Nguni't
ngayon, ang mayroong supot ng salapi ay dalhin ito, at gayon din ang
supot ng pagkain; at ang wala, ay ipagbili niya ang kaniyang balabal, at
bumili ng isang tabak.

<span id="an_22:37">22:37</span> Sapagka't sinasabi ko sa inyo, na
kinakailangang matupad sa akin itong nasusulat, At ibinilang siya sa mga
suwail: sapagka't ang nauukol sa akin ay may katuparan.

<span id="an_22:38">22:38</span> At sinabi nila, Panginoon, narito ang
dalawang tabak. At sinabi niya sa kanila, Sukat na.

<span id="an_22:39">22:39</span> At siya'y lumabas, at pumaroon, ayon sa
kaniyang kaugalian, sa bundok ng mga Olivo; at nagsisunod naman sa
kaniya ang mga alagad.

<span id="an_22:40">22:40</span> At nang siya'y dumating sa dakong yaon,
ay sinabi niya sa kanila, Magsipanalangin kayo nang huwag kayong
magsipasok sa tukso.

<span id="an_22:41">22:41</span> At siya'y humiwalay sa kanila na may
agwat na isang itsang bato; at siya'y nanikluhod at nanalangin,

<span id="an_22:42">22:42</span> Na sinasabi, Ama, kung ibig mo, ilayo
mo sa akin ang sarong ito: gayon ma'y huwag mangyari ang aking kalooban,
kundi ang iyo.

<span id="an_22:43">22:43</span> At napakita sa kaniya ang isang anghel
na mula sa langit, na nagpalakas sa kaniya.

<span id="an_22:44">22:44</span> At nang siya'y nanglulumo ay nanalangin
siya ng lalong maningas; at ang kaniyang pawis ay naging gaya ng
malalaking patak ng dugo na nagsisitulo sa lupa.

<span id="an_22:45">22:45</span> At nang magtindig siya sa kaniyang
pananalangin, ay lumapit siya sa mga alagad, at naratnan silang
nangatutulog dahil sa hapis,

<span id="an_22:46">22:46</span> At sinabi sa kanila, Bakit kayo
nangatutulog? mangagbangon kayo at magsipanalangin, upang huwag kayong
magsipasok sa tukso.

<span id="an_22:47">22:47</span> Samantalang nagsasalita pa siya,
narito, ang isang karamihan, at siyang tinatawag na Judas, na isa sa
labingdalawa, ay nangunguna sa kanila; at siya'y lumapit kay Jesus upang
ito'y hagkan.

<span id="an_22:48">22:48</span> Datapuwa't sinabi ni Jesus sa kaniya,
Judas, sa isang halik baga ay ipinagkakanulo mo ang Anak ng tao?

<span id="an_22:49">22:49</span> At nang makita ng mga kasama niya ang
mangyayari, ay kanilang sinabi, Panginoon, magsisipanaga baga kami ng
tabak?

<span id="an_22:50">22:50</span> At tinaga ng isa sa kanila ang alipin
ng dakilang saserdote, at tinigpas ang kanang tainga niya.

<span id="an_22:51">22:51</span> Datapuwa't sumagot si Jesus, na
nagsabi, Pabayaan ninyo sila hanggang dito. At hinipo niya ang tainga ng
alipin, at ito'y pinagaling.

<span id="an_22:52">22:52</span> At sinabi ni Jesus sa mga pangulong
saserdote, at sa mga punong kawal sa templo, at sa mga matanda, na
nagsidating laban sa kaniya, Kayo'y nagsilabas, na tila laban sa isang
tulisan, na may mga tabak at mga panghampas?

<span id="an_22:53">22:53</span> Nang ako'y kasama ninyo sa templo
araw-araw, ay hindi ninyo iniunat ang inyong mga kamay laban sa akin;
datapuwa't ito ang inyong oras, at ang kapangyarihan ng kadiliman.

<span id="an_22:54">22:54</span> At kanilang dinakip siya, at dinala
siya, at ipinasok siya sa bahay ng pangulong saserdote. Datapuwa't sa
malayo'y sumusunod si Pedro.

<span id="an_22:55">22:55</span> At nang makapagpadikit nga sila ng apoy
sa gitna ng looban, at mangakaupong magkakasama, si Pedro ay nakiumpok
sa gitna nila.

<span id="an_22:56">22:56</span> At isang alilang babae, na nakakakita
sa kaniya samantalang siya'y nakaupo sa liwanag ng apoy, ay tinitigan
siya, at sinabi, Ang taong ito ay kasama rin niya.

<span id="an_22:57">22:57</span> Datapuwa't siya'y nagkaila, na
nagsasabi, Babae, hindi ko siya nakikilala.

<span id="an_22:58">22:58</span> At pagkaraan ng isang sangdali ay
nakita siya ng iba, at sinabi, Ikaw man ay isa sa kanila. Datapuwa't
sinabi ni Pedro, Lalake, ako'y hindi.

<span id="an_22:59">22:59</span> At nang makaraan ang may isang oras, ay
pinatotohanan ng iba pa, na nagsasabi, Sa katotohanan, ang taong ito'y
kasama rin niya; sapagka't siya'y Galileo.

<span id="an_22:60">22:60</span> Datapuwa't sinabi ni Pedro, Lalake,
hindi ko nalalaman ang sinasabi mo. At pagdaka, samantalang siya'y
nagsasalita pa, ay tumilaok ang manok.

<span id="an_22:61">22:61</span> At lumingon ang Panginoon, at tinitigan
si Pedro. At naalaala ni Pedro ang salita ng Panginoon, kung paanong
sinabi niya sa kaniya, Bago tumilaok ang manok ngayon, ay ikakaila mo
akong makaitlo.

<span id="an_22:62">22:62</span> At siya'y lumabas, at nanangis ng
kapaitpaitan.

<span id="an_22:63">22:63</span> At nililibak si Jesus, at siya'y
sinasaktan ng mga taong nangagbabantay.

<span id="an_22:64">22:64</span> At siya'y piniringan nila, at
tinatanong siya, na sinasabi, Hulaan mo; sino ang sa iyo'y humampas?

<span id="an_22:65">22:65</span> At sinabi nila ang ibang maraming bagay
laban sa kaniya, na siya'y inaalimura.

<span id="an_22:66">22:66</span> At nang araw na, ay nagkatipon ang
kapulungan ng matatanda sa bayan, ang mga pangulong saserdote, at gayon
din ang mga eskriba, at dinala siya sa kanilang Sanedrin, na sinasabi,

<span id="an_22:67">22:67</span> Kung ikaw ang Cristo, ay sabihin mo sa
amin. Datapuwa't sinabi niya sa kanila, Kung sabihin ko sa inyo, ay
hindi ninyo ako paniniwalaan:

<span id="an_22:68">22:68</span> At kung kayo'y aking tanungin, ay hindi
kayo magsisisagot.

<span id="an_22:69">22:69</span> Datapuwa't magmula ngayon ang Anak ng
tao ay mauupo sa kanan ng kapangyarihan ng Dios.

<span id="an_22:70">22:70</span> At sinabi nilang lahat, Kung gayo'y
ikaw baga ang Anak ng Dios? At sinabi niya sa kanila, Kayo ang
nangagsasabi na ako nga.

<span id="an_22:71">22:71</span> At sinabi nila, Ano pa ang kailangan
natin ng patotoo? sapagka't tayo rin ang nangakarinig sa kaniyang
sariling bibig.

<span id="an_23:1">23:1</span> At nagsitindig ang buong kapulungan nila,
at dinala siya sa harap ni Pilato.

<span id="an_23:2">23:2</span> At nangagpasimula silang isumbong siya,
na sinasabi, Nasumpungan namin ang taong ito na pinasasama ang aming
bansa, at ipinagbabawal na bumuwis kay Cesar, at sinasabi na siya rin
nga ang Cristo, ang hari.

<span id="an_23:3">23:3</span> At tinanong siya ni Pilato, na nagsasabi,
Ikaw baga ang Hari ng mga Judio? At sumagot siya at sinabi, Ikaw ang
nagsasabi.

<span id="an_23:4">23:4</span> At sinabi ni Pilato sa mga pangulong
saserdote at sa mga karamihan, Wala akong masumpungang kasalanan sa
taong ito.

<span id="an_23:5">23:5</span> Datapuwa't sila'y lalong nangagpipilit na
sinasabi, Ginugulo niya ang bayan, na nagtuturo sa buong Judea, magbuhat
sa Galilea hanggang sa dakong ito.

<span id="an_23:6">23:6</span> Datapuwa't nang ito'y marinig ni Pilato,
ay itinanong niya kung ang taong yaon ay Galileo.

<span id="an_23:7">23:7</span> At nang maunawa na siya'y nasasakop ni
Herodes, ay ipinadala niya siya kay Herodes, na nang mga araw na yaon ay
nasa Jerusalem din naman.

<span id="an_23:8">23:8</span> Nang makita nga ni Herodes si Jesus, ay
nagalak siyang lubha: sapagka't malaon nang hinahangad niya na makita
siya, sapagka't siya'y nakabalita tungkol sa kaniya; at siya'y
naghihintay na makakita ng ilang himalang gawa niya.

<span id="an_23:9">23:9</span> At tinanong niya siya ng maraming salita;
datapuwa't siya'y hindi sumagot ng anoman.

<span id="an_23:10">23:10</span> At ang mga pangulong saserdote at mga
eskriba ay nagsitindig, na isinusumbong siyang mainam.

<span id="an_23:11">23:11</span> At si Herodes na kasama ang kaniyang
mga kawal ay inalimura siya, at siya'y nilibak, at sinuutan siya ng
maringal na damit, at ipinabalik siya kay Pilato.

<span id="an_23:12">23:12</span> At nang araw ding yaon ay naging
magkaibigan si Herodes at si Pilato: sapagka't dating sila'y
nagkakagalit.

<span id="an_23:13">23:13</span> At tinipon ni Pilato ang mga pangulong
saserdote, at ang mga pinuno at ang bayan,

<span id="an_23:14">23:14</span> At sinabi sa kanila, Dinala ninyo sa
akin ang taong ito na gaya ng isang nagpapasama sa bayan: at narito,
nang aking siyasatin siya sa harapan ninyo, ay wala akong nasumpungang
anomang sala sa taong ito, tungkol sa mga bagay na isinusumbong ninyo
laban sa kaniya;

<span id="an_23:15">23:15</span> Wala, kahit si Herodes man; sapagka't
siya'y ipinabalik niyang muli sa atin; at narito, walang anomang
karapatdapat sa kamatayan na ginawa niya.

<span id="an_23:16">23:16</span> Siya nga'y aking parurusahan, at siya'y
pawawalan.

<span id="an_23:17">23:17</span> Kinakailangan nga niyang sa kanila'y
magpakawala ng isang bilanggo sa kapistahan.

<span id="an_23:18">23:18</span> Datapuwa't silang lahat ay
nagsisigawang paminsan, na nangagsabi, Alisin mo ang taong ito, at
pawalan mo sa amin si Barrabas:

<span id="an_23:19">23:19</span> Isa na ibinilanggo dahil sa isang
paghihimagsik na ginawa sa bayan, at sa pagpatay.

<span id="an_23:20">23:20</span> At si Pilato'y nagsalitang muli sa
kanila, sa pagnanais na pawalan si Jesus;

<span id="an_23:21">23:21</span> Datapuwa't sila'y nagsigawan, na
sinasabi, Ipako sa krus, ipako siya sa krus.

<span id="an_23:22">23:22</span> At kaniyang sinabi sa kanila, na bilang
ikatlo, Bakit, anong masama ang ginawa ng taong ito? Wala akong
nasumpungang anomang kadahilanang ipatay sa kaniya: parurusahan ko nga
siya, at siya'y pawawalan.

<span id="an_23:23">23:23</span> Datapuwa't pinipilit nilang hingin sa
malalakas na tinig, na siya'y ipako sa krus. At nanaig ang kanilang mga
tinig.

<span id="an_23:24">23:24</span> At hinatulan ni Pilato na gawin ang
kanilang hinihingi,

<span id="an_23:25">23:25</span> At pinawalan niya yaong ibinilanggo
dahil sa paghihimagsik at sa pagpatay, na siyang kanilang hiningi;
datapuwa't ibinigay si Jesus sa kalooban nila.

<span id="an_23:26">23:26</span> At nang siya'y kanilang dalhin ay
kanilang pinigil ang isang Simong taga Cirene, na nanggaling sa bukid,
at ipinasan sa kaniya ang krus, upang dalhin sa likuran ni Jesus.

<span id="an_23:27">23:27</span> At siya'y sinusundan ng isang makapal
na karamihan sa bayan, at ng mga babaing nagiiyakan at nananambitan
dahil sa kaniya.

<span id="an_23:28">23:28</span> Datapuwa't paglingon sa kanila ni Jesus
ay sinabi, Mga anak na babae ng Jerusalem, huwag ninyo akong tangisan,
kundi tangisan ninyo ang inyong sarili, at ang inyong mga anak.

<span id="an_23:29">23:29</span> Sapagka't narito, darating ang mga
araw, na kanilang sasabihin, Mapapalad ang mga baog, at ang mga tiyang
kailan ma'y hindi nangagdalang-tao, at ang mga dibdib na kailan man ay
hindi nangagpapasuso.

<span id="an_23:30">23:30</span> Kung magkagayon ay magpapasimulang
sabihin nila sa mga bundok, mangahulog kayo sa ibabaw namin; at sa mga
burol, Takpan ninyo kami.

<span id="an_23:31">23:31</span> Sapagka't kung ginagawa ang mga bagay
na ito sa punong kahoy na sariwa, ano kaya ang gagawin sa tuyo?

<span id="an_23:32">23:32</span> At dinala rin naman na kasama niya, ang
dalawang tampalasan, upang patayin.

<span id="an_23:33">23:33</span> At nang dumating sa dakong tinatawag na
Bungo, ay kanilang ipinako roon siya sa krus, at ang mga tampalasan, isa
sa kanan at isa sa kaliwa.

<span id="an_23:34">23:34</span> At sinabi ni Jesus, Ama, patawarin mo
sila; sapagka't hindi nila nalalaman ang kanilang ginagawa. At sa
pagbabahabahagi nila ng kaniyang mga suot ay kanilang pinagsapalaranan.

<span id="an_23:35">23:35</span> At nakatayong nanonood ang bayan. At
tinutuya naman siya ng mga pinuno, na sinasabi, Nagligtas siya sa mga
iba; iligtas niya ang kaniyang sarili, kung ito ang Cristo ng Dios, ang
hinirang niya.

<span id="an_23:36">23:36</span> At nililibak rin naman siya ng mga
kawal, na nagsisilapit sa kaniya, na dinudulutan siya ng suka,

<span id="an_23:37">23:37</span> At sinabi, Kung ikaw ang Hari ng mga
Judio, iligtas mo ang iyong sarili.

<span id="an_23:38">23:38</span> At mayroon naman sa itaas niya na isang
pamagat, ITO'Y ANG HARI NG MGA JUDIO.

<span id="an_23:39">23:39</span> At siya'y inalipusta ng isa sa mga
tampalasang nabibitin, na sinasabi, Hindi baga ikaw ang Cristo? iligtas
mo ang iyong sarili at kami.

<span id="an_23:40">23:40</span> Datapuwa't sumagot ang isa, at pagsaway
sa kaniya'y sinabi, Hindi ka pa baga natatakot sa Dios, yamang ikaw ay
nasa gayon ding kaparusahan?

<span id="an_23:41">23:41</span> At tayo sa katotohanan ay ayon sa
katuwiran; sapagka't tinanggap natin ang nararapat na kabayaran sa ating
mga gawa; datapuwa't ang taong ito'y hindi gumagawa ng anomang masama.

<span id="an_23:42">23:42</span> At sinabi niya, Jesus, alalahanin mo
ako, pagdating mo sa iyong kaharian.

<span id="an_23:43">23:43</span> At sinabi niya sa kaniya, Katotohanang
sinasabi ko sa iyo, Ngayon ay kakasamahin kita sa Paraiso.

<span id="an_23:44">23:44</span> At nang may oras na ikaanim na, ay
nagdilim sa ibabaw ng buong lupa, hanggang sa oras na ikasiyam,

<span id="an_23:45">23:45</span> At nagdilim ang araw: at nahapak sa
gitna ang tabing ng templo.

<span id="an_23:46">23:46</span> At si Jesus, na sumigaw ng malakas na
tinig, ay nagsabi, Ama, sa mga kamay mo ay ipinagtatagubilin ko ang
aking espiritu: at pagkasabi nito, ay nalagot ang hininga.

<span id="an_23:47">23:47</span> At nang makita ng senturion ang
nangyari, ay niluwalhati niya ang Dios na nagsasabi, Tunay na ito'y
isang taong matuwid.

<span id="an_23:48">23:48</span> At ang lahat ng mga karamihang
nangagkatipon sa panonood nito, pagkakita nila sa mga bagay na nangyari
ay nangagsiuwing dinadagukan ang kanilang mga dibdib.

<span id="an_23:49">23:49</span> At ang lahat ng mga kakilala niya at
ang mga babaing sa kaniya'y nagsisunod buhat sa Galilea, at nangasa
malayo na pinagmamasdan ang mga bagay na ito.

<span id="an_23:50">23:50</span> At narito ang isang lalaking
nagngangalang Jose, na isang kasangguni, isang lalaking mabuti at
matuwid:

<span id="an_23:51">23:51</span> (Siya'y hindi umayon sa kanilang payo
at gawa), isang lalaking taga Arimatea, bayan ng mga Judio, na
naghihintay ng kaharian ng Dios;

<span id="an_23:52">23:52</span> Ang taong ito'y naparoon kay Pilato: at
hiningi ang bangkay ni Jesus.

<span id="an_23:53">23:53</span> At ito'y ibinababa niya, at binalot ng
isang kayong lino, at inilagay sa isang libingang hinukay sa bato, na
doo'y wala pang nalilibing.

<span id="an_23:54">23:54</span> At noo'y araw ng Paghahanda, at
nalalapit na ang sabbath.

<span id="an_23:55">23:55</span> At ang mga babae, na nagsisama sa
kaniya mula sa Galilea, ay nagsisunod, at tiningnan ang libingan, at
kung paano ang pagkalagay ng kaniyang bangkay.

<span id="an_23:56">23:56</span> At sila'y nagsiuwi, at nangaghanda ng
mga pabango at mga unguento. At nang araw ng sabbath sila'y
nangagpahinga ayon sa utos.

<span id="an_24:1">24:1</span> Datapuwa't nang unang araw ng sanglinggo
pagkaumagang-umaga, ay nagsiparoon sila sa libingan, na may dalang mga
pabango na kanilang inihanda.

<span id="an_24:2">24:2</span> At nasumpungan nilang naigulong na ang
bato mula sa libingan.

<span id="an_24:3">24:3</span> At sila'y nagsipasok, at hindi nila
nangasumpungan ang bangkay ng Panginoong Jesus.

<span id="an_24:4">24:4</span> At nangyari, na samantalang sila'y
nangatitilihan dahil dito, narito, tumayo sa tabi nila ang dalawang
lalake na nakasisilaw ang mga damit:

<span id="an_24:5">24:5</span> At nang sila'y nangatatakot at
nangakatungo ang kanilang mga mukha sa lupa ay sinabi nila sa kanila,
Bakit hinahanap ninyo ang buhay sa gitna ng mga patay?

<span id="an_24:6">24:6</span> Wala siya rito, datapuwa't nagbangon:
alalahanin ninyo ang salita niya sa inyo nang siya'y nasa Galilea pa,

<span id="an_24:7">24:7</span> Na sinasabi, Kinakailangan na ang Anak ng
tao ay ibigay sa mga kamay ng mga taong makasalanan, at ipako sa krus,
at magbangong muli sa ikatlong araw.

<span id="an_24:8">24:8</span> At naalaala nila ang kaniyang mga salita,

<span id="an_24:9">24:9</span> At nagsibalik mula sa libingan, at
ibinalita ang lahat ng mga bagay na ito sa labingisa, at sa lahat ng mga
iba pa.

<span id="an_24:10">24:10</span> Sila nga'y si Maria Magdalena, si
Juana, at si Mariang ina ni Santiago: at iba pang mga babaing kasama
nila ang nangagbalita ng mga bagay na ito sa mga apostol.

<span id="an_24:11">24:11</span> At ang mga salitang ito'y inakala
nilang walang kabuluhan; at hindi nila pinaniwalaan.

<span id="an_24:12">24:12</span> Datapuwa't nagtindig si Pedro, at
tumakbo sa libingan; at nang siya'y tumungo pagtingin niya sa loob, ay
nakita niya ang mga kayong lino na nangasa isang tabi; at umuwi siya sa
kaniyang bahay na nanggigilalas sa nangyaring yaon.

<span id="an_24:13">24:13</span> At narito, dalawa sa kanila ay
naparoroon nang araw ding yaon sa isang nayong ngala'y Emaus, na may
anim na pung estadio ang layo sa Jerusalem.

<span id="an_24:14">24:14</span> At kanilang pinaguusapan ang lahat ng
mga bagay na nangyari.

<span id="an_24:15">24:15</span> At nangyari, na samantalang sila'y
naguusap at nagtatanongan, na si Jesus din ay lumapit, at nakisabay sa
kanila.

<span id="an_24:16">24:16</span> Datapuwa't sa mga mata nila'y may
nakatatakip upang siya'y huwag nilang makilala.

<span id="an_24:17">24:17</span> At sinabi niya sa kanila, Ano ang mga
salitaan ninyong ito sa inyong paglalakad? At sila'y nagsitigil, na
nangalulumbay ang mga mukha.

<span id="an_24:18">24:18</span> At isa sa kanila, na nagngangalang
Cleopas, sa pagsagot ay sinabi sa kaniya, Ikaw baga'y nakikipamayan
lamang sa Jerusalem, at hindi nakaalam ng mga bagay na doo'y nangyari
nang mga araw na ito?

<span id="an_24:19">24:19</span> At sinabi niya sa kanila, Anong mga
bagay? At sinabi nila sa kaniya, Ang mga bagay tungkol kay Jesus na
Nazareno, na isang propetang makapangyarihan sa gawa at sa salita sa
harap ng Dios at ng buong bayan:

<span id="an_24:20">24:20</span> At kung paano ang pagkabigay sa kaniya
ng mga pangulong saserdote at ng mga pinuno upang hatulan sa kamatayan,
at siya'y ipako sa krus.

<span id="an_24:21">24:21</span> Datapuwa't hinihintay naming siya ang
tutubos sa Israel. Oo at bukod sa lahat ng mga ito ay ngayon ang
ikatlong araw buhat nang mangyari ang mga bagay na ito.

<span id="an_24:22">24:22</span> Bukod sa rito iba sa mga babaing
kasamahan namin na nagsiparoong maaga sa libingan, ay nakapagtaka sa
amin;

<span id="an_24:23">24:23</span> At nang hindi mangasumpungan ang
kaniyang bangkay, ay nangagbalik sila, na nangagsabing sila nama'y
nakakita ng isang pangitain ng mga anghel, na nangagsabing siya'y buhay.

<span id="an_24:24">24:24</span> At nagsiparoon sa libingan ang ilang
kasama namin, at nasumpungan nila alinsunod sa sinabi ng mga babae:
datapuwa't siya'y hindi nila nakita.

<span id="an_24:25">24:25</span> At sinabi niya sa kanila, Oh mga taong
haling, at makukupad ang mga pusong magsisampalataya sa lahat ng salita
ng mga propeta!

<span id="an_24:26">24:26</span> Hindi baga kinakailangang si Cristo ay
maghirap ng mga bagay na ito, at pumasok sa kaniyang kaluwalhatian?

<span id="an_24:27">24:27</span> At magmula kay Moises at sa mga
propeta, ay ipinaaninaw niya sa kanila ang mga bagay tungkol sa kaniya
sa lahat ng mga kasulatan.

<span id="an_24:28">24:28</span> At sila'y malapit na sa nayong kanilang
paroroonan: at naganyo siyang wari may paroroonang lalo pang malayo.

<span id="an_24:29">24:29</span> At siya'y kanilang pinigil, na
sinasabi, tumuloy ka sa amin, sapagka't gumagabi na, at kumikiling na
ang araw. At pumasok siya upang tumuloy sa kanila.

<span id="an_24:30">24:30</span> At nangyari, nang siya'y nakaupo na
kasalo nila sa dulang ng pagkain, ay kaniyang dinampot ang tinapay at
binasbasan; at ito'y pinagputolputol, at ibinigay sa kanila.

<span id="an_24:31">24:31</span> At nangabuksan ang kanilang mga mata,
at siya'y nakilala nila; at siya'y nawala sa kanilang mga paningin.

<span id="an_24:32">24:32</span> At sila-sila'y nangagsabihan, Hindi
baga nagaalab ang ating puso sa loob natin, habang tayo'y kinakausap
niya sa daan, samantalang binubuksan niya sa atin ang mga kasulatan?

<span id="an_24:33">24:33</span> At sila'y nagsitindig sa oras ding
yaon, at nangagbalik sa Jerusalem, at naratnang nangagkakatipon ang
labingisa, at ang kanilang mga kasama.

<span id="an_24:34">24:34</span> Na nangagsasabi, Tunay na nagbangong
muli ang Panginoon, at napakita kay Simon,

<span id="an_24:35">24:35</span> At isinaysay nila ang mga bagay na
nangyari sa daan, at kung paanong siya'y nakilala nila nang
pagputolputulin ang tinapay.

<span id="an_24:36">24:36</span> At samantalang kanilang pinaguusapan
ang mga bagay na ito, siya rin ay tumayo sa gitna nila, at sa kanila'y
nagsabi, Kapayapaa'y suma inyo.

<span id="an_24:37">24:37</span> Datapuwa't sila'y kinilabutan, at
nangahintakutan, at inakala nila na nakakakita sila ng isang espiritu.

<span id="an_24:38">24:38</span> At sinabi niya sa kanila, Bakit kayo'y
nangagugulumihanan? at bakit nangyayari ang pagtatalo sa inyong puso?

<span id="an_24:39">24:39</span> Tingnan ninyo ang aking mga kamay at
ang aking mga paa, ako rin nga: hipuin ninyo ako, at tingnan; sapagka't
ang isang espiritu'y walang laman at mga buto, na gaya ng inyong
nakikita na nasa akin.

<span id="an_24:40">24:40</span> At pagkasabi niya nito, ay ipinakita
niya sa kanila ang kaniyang mga kamay at ang kaniyang mga paa.

<span id="an_24:41">24:41</span> At samantalang hindi pa sila
nagsisisampalataya dahil sa galak, at nagsisipanggilalas, ay sinabi niya
sa kanila, Mayroon baga kayo ritong anomang makakain?

<span id="an_24:42">24:42</span> At binigyan nila siya ng isang putol na
isdang inihaw.

<span id="an_24:43">24:43</span> At kaniyang inabot yaon, at kumain sa
harap nila.

<span id="an_24:44">24:44</span> At sinabi niya sa kanila, Ito ang aking
mga salitang sinabi ko sa inyo, nang ako'y sumasa inyo pa, na
kinakailangang matupad ang lahat ng mga bagay na nangasusulat tungkol sa
akin sa kautusan ni Moises, at sa mga propeta, at sa mga awit.

<span id="an_24:45">24:45</span> Nang magkagayo'y binuksan niya ang
kanilang mga pagiisip, upang mapagunawa nila ang mga kasulatan;

<span id="an_24:46">24:46</span> At sinabi niya sa kanila, Ganyan ang
pagkasulat, na kinakailangang maghirap ang Cristo, at magbangong muli sa
mga patay sa ikatlong araw;

<span id="an_24:47">24:47</span> At ipangaral sa kaniyang pangalan ang
pagsisisi at pagpapatawad ng mga kasalanan sa lahat ng mga bansa,
magbuhat sa Jerusalem.

<span id="an_24:48">24:48</span> Kayo'y mga saksi ng mga bagay na ito.

<span id="an_24:49">24:49</span> At narito, ipadadala ko sa inyo ang
pangako ng aking Ama, datapuwa't magsipanatili kayo sa bayan, hanggang
sa kayo'y masangkapan ng kapangyarihang galing sa itaas.

<span id="an_24:50">24:50</span> At kaniyang dinala sila sa labas
hanggang sa tapat ng Betania: at itinaas niya ang kaniyang mga kamay, at
sila'y binasbasan.

<span id="an_24:51">24:51</span> At nangyari, na samantalang sila'y
binabasbasan niya, ay iniwan niya sila; at dinala siya sa itaas sa
langit.

<span id="an_24:52">24:52</span> At siya'y sinamba nila, at nagsibalik
sila sa Jerusalem na may malaking galak:

<span id="an_24:53">24:53</span> At palaging sila'y nasa templo, na
nangagpupuri sa Dios.

------------------------------------------------------------------------

[Next: John](joh)
