[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](act)  [Next](co1) 

------------------------------------------------------------------------

### Tagalog Bible: Romans

<span id="an_1:1">1:1</span> Si Pablo na alipin ni Jesucristo, na
tinawag na maging apostol, ibinukod sa evangelio ng Dios,

<span id="an_1:2">1:2</span> Na kaniyang ipinangako nang una sa
pamamagitan ng kaniyang mga propeta sa mga banal na kasulatan,

<span id="an_1:3">1:3</span> Tungkol sa kaniyang Anak, na ipinanganak sa
binhi ni David ayon sa laman,

<span id="an_1:4">1:4</span> Na ipinahayag na Anak ng Dios na may
kapangyarihan ayon sa espiritu ng kabanalan, sa pamamagitan ng
pagkabuhay na maguli ng mga patay, sa makatuwid baga'y si Jesucristo na
Panginoon natin,

<span id="an_1:5">1:5</span> Na sa pamamagitan niya'y tinanggap namin
ang biyaya at pagkaapostol, sa pagtalima sa pananampalataya sa lahat ng
mga bansa, dahil sa kaniyang pangalan;

<span id="an_1:6">1:6</span> Sa mga ito kayo naman, ay tinawag kay
Jesucristo:

<span id="an_1:7">1:7</span> Sa lahat ninyong nangasa Roma, mga iniibig
ng Dios, tinawag na mangagbanal: Sumainyo nawa ang biyaya at kapayapaang
mula sa Dios na ating Ama at Panginoong Jesucristo.

<span id="an_1:8">1:8</span> Kaunaunahan, ay nagpapasalamat ako sa aking
Dios sa pamamagitan ni Jesucristo tungkol sa inyong lahat, na ang inyong
pananampalataya ay bantog sa buong sanglibutan.

<span id="an_1:9">1:9</span> Sapagka't ang Dios ang aking saksi, na
siyang pinaglilingkuran ko sa aking espiritu sa evangelio ng kaniyang
Anak, na walang patid na aking kayong binabanggit, sa aking mga
panalangin,

<span id="an_1:10">1:10</span> At laging isinasamo ko, kung ngayon sa
wakas sa anomang paraan ay magkapalad ako sa kalooban ng Dios na
makarating sa inyo.

<span id="an_1:11">1:11</span> Sapagka't ninanasa kong makita kayo,
upang ako'y makapamahagi sa inyo ng kaloob na ukol sa espiritu, upang
kayo'y mangagsitibay;

<span id="an_1:12">1:12</span> Sa makatuwid baga, upang ako't kayo ay
maaliw sa inyo, ang bawa't isa sa atin sa pananampalataya ng iba, ang sa
inyo at sa akin.

<span id="an_1:13">1:13</span> At hindi ko ibig, mga kapatid, na hindi
ninyo matalastas na madalas kong inaakalang makarating sa inyo
(datapuwa't hanggang ngayon ako'y nahahadlangan), upang magkaroon naman
ako sa inyo ng anomang bunga, na gaya sa mga ibang Gentil.

<span id="an_1:14">1:14</span> Ako'y may utang sa mga Griego at gayon
din naman sa mga barbaro, sa marurunong at gayon din sa mga mangmang.

<span id="an_1:15">1:15</span> Kaya nga, sa ganang akin, ay handa akong
ipangaral din ang evangelio sa inyong nangasa Roma.

<span id="an_1:16">1:16</span> Sapagka't hindi ko ikinahihiya ang
evangelio: sapagka't siyang kapangyarihan ng Dios sa ikaliligtas ng
bawa't sumasampalataya; una'y sa Judio, at gayon din sa Griego.

<span id="an_1:17">1:17</span> Sapagka't dito ang katuwiran ng Dios ay
nahahayag mula sa pananampalataya hanggang sa pananampalataya: gaya ng
nasusulat, Nguni't ang ganap ay mabubuhay sa pamamagitan ng
pananampalataya.

<span id="an_1:18">1:18</span> Sapagka't ang poot ng Dios ay nahahayag
mula sa langit laban sa lahat na kasamaan at kalikuan ng mga tao, na mga
sinasawata ang katotohanan ng kalikuan;

<span id="an_1:19">1:19</span> Sapagka't ang nakikilala tungkol sa Dios
ay hayag sa kanila; sapagka't ito'y ipinahayag ng Dios sa kanila.

<span id="an_1:20">1:20</span> Sapagka't ang mga bagay niyang hindi
nakikita buhat pa nang lalangin ang sanglibutan ay nakikitang maliwanag,
sa pagkatanto sa pamamagitan ng mga bagay na ginawa niya, maging ang
walang hanggan niyang kapangyarihan at pagka Dios; upang sila'y walang
madahilan:

<span id="an_1:21">1:21</span> Sapagka't kahit kilala nila ang Dios,
siya'y hindi niluwalhati nilang tulad sa Dios, ni pinasalamatan; kundi
bagkus niwalang kabuluhan sa kanilang mga pagmamatuwid at ang mangmang
nilang puso ay pinapagdilim.

<span id="an_1:22">1:22</span> Ang mga nangagmamarunong ay naging mga
mangmang,

<span id="an_1:23">1:23</span> At pinalitan nila ang kaluwalhatian ng
Dios na hindi nasisira, ng isang katulad ng larawan ng tao na nasisira,
at ng mga ibon, at ng mga hayop na may apat na paa, at ng mga
nagsisigapang.

<span id="an_1:24">1:24</span> Dahil dito'y sa karumihan ng mga pita ng
kanilang mga puso ay ibinigay sila ng Dios sa kahalayan, upang alisan
nila ng puri ang kanilang mga katawan sa kanikanilang sarili:

<span id="an_1:25">1:25</span> Sapagka't pinalitan nila ang katotohanan
ng Dios ng kasinungalingan, at sila'y nagsisamba at nangaglingkod sa
nilalang kay sa Lumalang, na siyang pinupuri magpakailan man. Siya nawa.

<span id="an_1:26">1:26</span> Dahil dito'y ibinigay sila ng Dios sa mga
mahahalay na pita: sapagka't pinalitan ng kanilang mga babae ang
katutubong kagamitan niyaong nalalaban sa katutubo:

<span id="an_1:27">1:27</span> At gayon din naman ang mga lalake, na
nang iwan na ang katutubong kagamitan sa mga babae, ay nangagningas sa
kanilang karumihan ng pita ang isa't isa, na gumagawa ng kahalayan ang
mga lalake sa mga kapuwa lalake, at tumatanggap sa kanilang sarili ng
kagantihan ng kanilang pagkakamali.

<span id="an_1:28">1:28</span> At palibhasa'y hindi nila minagaling na
kilalanin ang Dios, ibinigay sila ng Dios sa isang mahalay na pagiisip,
upang gawin yaong mga bagay na hindi nangararapat;

<span id="an_1:29">1:29</span> Nangapuspus sila ng buong kalikuan, ng
kasamaan, ng kasakiman, ng kahalayan; puspos ng kapanaghilian, ng
pagpatay sa kapuwa tao, ng pagtatalo, ng pagdaraya, ng mga kasamaan; mga
mapagupasala,

<span id="an_1:30">1:30</span> Mga mapanirang puri, mga napopoot sa
Dios, mga manglalait, mga palalo, mga mapagmapuri, mga mangangatha ng
mga kasamaan, mga masuwayin sa mga magulang,

<span id="an_1:31">1:31</span> Mga haling, mga hindi tapat sa tipanan,
mga walang katutubong paggiliw, mga walang habag:

<span id="an_1:32">1:32</span> Na, bagama't nalalaman nila ang kautusan
ng Dios, na ang mga nagsisigawa ng gayong mga bagay ay mga karapatdapat
sa kamatayan, ay hindi lamang gayon ang ginagawa, kundi naman
pinapayagan ang mga nagsisigawa ng mga yaon.

<span id="an_2:1">2:1</span> Dahil dito'y wala kang madadahilan, Oh tao,
sino ka man na humahatol: sapagka't sa iyong paghatol sa iba, ay ang
iyong sarili ang hinahatulan mo; sapagka't ikaw na humahatol ay gumagawa
ka ng gayon ding mga bagay.

<span id="an_2:2">2:2</span> At nalalaman natin na ang hatol ng Dios ay
ayon sa katotohanan laban sa kanila na mga nagsisigawa ng gayong mga
bagay.

<span id="an_2:3">2:3</span> At iniisip mo baga ito, Oh tao, na
humahatol sa mga nagsisigawa ng gayong mga bagay, at ginagawa mo ang
gayon din, na ikaw ay makatatanan sa hatol ng Dios?

<span id="an_2:4">2:4</span> O hinahamak mo ang mga kayamanan ng
kaniyang kabutihan at pagtitiis at pagpapahinuhod, na hindi mo nalalaman
na ang kabutihan ng Dios ay siyang umaakay sa iyo sa pagsisisi?

<span id="an_2:5">2:5</span> Datapuwa't ayon sa iyong katigasan at iyong
pusong hindi nagsisisi ay nagtitipon ka sa iyong sarili ng poot sa
kaarawan ng kapootan at pagpapahayag ng tapat na paghuhukom ng Dios;

<span id="an_2:6">2:6</span> Na siya ang magbibigay sa bawa't tao ayon
sa kaniyang mga gawa:

<span id="an_2:7">2:7</span> Sa mga nagsisipagtiyaga sa mabubuting gawa
sa paghanap ng kaluwalhatian at puri at ng di pagkasira, ay ang buhay na
walang hanggan:

<span id="an_2:8">2:8</span> Datapuwa't ang sa mga palaaway, at mga
hindi nagsisitalima sa katotohanan, kundi bagkus nagsisisunod sa
kalikuan, ay ang kagalitan at kapootan,

<span id="an_2:9">2:9</span> Kapighatian at kahapisan, ang sa bawa't
kaluluwa ng tao na gumagawa ng masama, ng Judio una-una, at gayon din ng
Griego;

<span id="an_2:10">2:10</span> Datapuwa't kaluwalhatian at karangalan at
kapayapaan ang sa bawa't taong gumagawa ng mabuti, sa Judio ang una-una,
at gayon din sa Griego:

<span id="an_2:11">2:11</span> Sapagka't ang Dios ay hindi nagtatangi ng
mga tao.

<span id="an_2:12">2:12</span> Sapagka't ang lahat ng nangagkasala ng
walang kautusan ay mangapapahamak din naman ng walang kautusan: at ang
lahat na nangagkasala sa ilalim ng kautusan ay sa kautusan din sila
hahatulan;

<span id="an_2:13">2:13</span> Sapagka't hindi ang mga tagapakinig ng
kautusan ang siyang mga ganap sa harapan ng Dios, kundi ang
nangagsisitalima sa kautusan ay aariing mga ganap;

<span id="an_2:14">2:14</span> (Sapagka't kung ang mga Gentil na walang
kautusan sa katutubo, ay nagsisigawa ng mga bagay ng kautusan, ang mga
ito, na walang kautusan, ay siyang kautusan sa kanilang sarili;

<span id="an_2:15">2:15</span> Na nangagtatanyag ng gawa ng kautusang
nasusulat sa kanilang puso, na pinatotohanan ito pati ng kanilang budhi,
at ang kanilang mga pagiisip ay nangagsusumbungan o nangagdadahilanan sa
isa't isa);

<span id="an_2:16">2:16</span> Sa araw na hahatulan ng Dios ang mga
lihim ng mga tao, ayon sa aking evangelio, sa pamamagitan ni Jesucristo.

<span id="an_2:17">2:17</span> Nguni't kung ikaw na may taglay na
pangalang Judio, at nasasalig sa kautusan, at nagmamapuri sa Dios,

<span id="an_2:18">2:18</span> At nakaaalam ng kaniyang kalooban, at
sumasangayon sa mga bagay na magagaling, palibhasa'y tinuruan ka ng
kautusan,

<span id="an_2:19">2:19</span> At nagkakatiwala ka na ikaw ay tagaakay
ng mga bulag, ilaw ng mga nasa kadiliman,

<span id="an_2:20">2:20</span> Tagasaway sa mga di nakaaalam, guro ng
mga bata, na sa kautusan ay mayroon kang anyo ng pagkakilala at ng
katotohanan;

<span id="an_2:21">2:21</span> Ikaw nga na nagtuturo sa iba, hindi mo
tinuturuan ang iyong sarili? ikaw na nangangaral sa tao na huwag
magnanakaw, ay nagnanakaw ka?

<span id="an_2:22">2:22</span> Ikaw na nagsasabing ang tao ay huwag
mangalunya, ay nangangalunya ka? ikaw na nasusuklam sa mga diosdiosan,
ay nanakawan mo ang mga templo?

<span id="an_2:23">2:23</span> Ikaw na nagmamapuri sa kautusan, sa iyong
pagsuway sa kautusan ay niwawalan mo ng puri ang Dios?

<span id="an_2:24">2:24</span> Sapagka't ang pangalan ng Dios ay
nalalait ng mga Gentil dahil sa iyo, gaya ng nasusulat.

<span id="an_2:25">2:25</span> Sapagka't ang pagtutuli'y tunay na
pinakikinabangan, kung tinutupad mo ang kautusan; datapuwa't kung ikaw
ay masuwayin sa kautusan, ang iyong pagtutuli ay nagiging di pagtutuli.

<span id="an_2:26">2:26</span> Kung ang di pagtutuli nga ay tumutupad ng
katuwiran ng kautusan, hindi baga aariing pagtutuli ang kaniyang di
pagtutuli?

<span id="an_2:27">2:27</span> At ang di pagtutuli sa katutubo, kung
tumupad ng kautusan, ay hindi baga hahatol sa iyo na may titik at may
pagtutuli na masuwayin sa kautusan?

<span id="an_2:28">2:28</span> Sapagka't siya'y hindi Judio kung sa
labas lamang; ni magiging pagtutuli yaong hayag sa laman;

<span id="an_2:29">2:29</span> Datapuwa't siya'y Judio sa loob; at ang
pagtutuli ay yaong sa puso, sa Espiritu hindi sa titik; ang kaniyang
kapurihan ay hindi sa mga tao, kundi sa Dios.

<span id="an_3:1">3:1</span> Ano nga ang kahigitan ng Judio? o ano ang
mapapakinabang sa pagtutuli?

<span id="an_3:2">3:2</span> Marami sa anomang paraan: ang una sa lahat,
ay ipinagkatiwala sa kanila ang mga aral ng Dios.

<span id="an_3:3">3:3</span> Ano nga kung ang ilan ay hindi
nangagsisampalataya? ang di pananampalataya nila ay nagpapawalang halaga
baga sa pagtatapat ng Dios?

<span id="an_3:4">3:4</span> Huwag nawang mangyari: oo, bagkus pa nga
ang Dios ay tapat, datapuwa't ang bawa't tao'y sinungaling; gaya ng
nasusulat, Upang ikaw ay ariing ganap sa iyong mga salita, At
makapagtagumpay ka kung ikaw ay mahatulan.

<span id="an_3:5">3:5</span> Datapuwa't kung ang ating kalikuan ay
nagbibigay dilag sa katuwiran ng Dios, ano ang ating sasabihin? Liko
baga ang Dios na dumadalaw na may poot? (nagsasalita akong ayon sa
pagkatao.)

<span id="an_3:6">3:6</span> Huwag nawang mangyari: sapagka't kung
gayo'y paanong paghatol ng Dios sa sanglibutan?

<span id="an_3:7">3:7</span> Datapuwa't kung ang katotohanan ng Dios sa
pamamagitan ng aking kasinungalingan ay sumagana sa ikaluluwalhati niya,
bakit pa naman ako'y hinahatulang tulad sa isang makasalanan?

<span id="an_3:8">3:8</span> At bakit hindi (gaya ng pagkalibak sa atin,
at gaya ng pinatotohanan ng ilan na ating sinasabi), Magsigawa tayo ng
masama upang dumating ang mabuti? ang kaparusahan sa mga gayon ay
matuwid.

<span id="an_3:9">3:9</span> Ano nga? tayo baga'y lalong mabuti kay sa
kanila? Hindi, sa anomang paraan: sapagka't ating kapuwa isinasakdal na
muna ang mga Judio at ang mga Griego, na silang lahat ay nangasa ilalim
ng kasalanan;

<span id="an_3:10">3:10</span> Gaya ng nasusulat, Walang matuwid, wala,
wala kahit isa;

<span id="an_3:11">3:11</span> Walang nakatatalastas, Walang humahanap
sa Dios;

<span id="an_3:12">3:12</span> Silang lahat ay nagsilihis, magkakasamang
nawalan ng kasaysayan; Walang gumagawa ng mabuti, wala, wala kahit isa:

<span id="an_3:13">3:13</span> Ang kanilang lalamunan ay isang libingang
bukas; Nagsigamit ng daya sa pamamagitan ng kanilang mga dila: Ang
kamandag ng mga ulupong ang siyang nasa ilalim ng kanilang mga labi:

<span id="an_3:14">3:14</span> Ang kanilang bibig ay puno ng panunumpa
at ng kapaitan:

<span id="an_3:15">3:15</span> Ang kanilang mga paa ay matulin sa
pagbububo ng dugo;

<span id="an_3:16">3:16</span> Kagibaan at kahirapan ang nasa kanilang
mga daan;

<span id="an_3:17">3:17</span> At ang daan ng kapayapaan ay hindi nila
nakilala;

<span id="an_3:18">3:18</span> Walang pagkatakot sa Dios sa harap ng
kanilang mga mata.

<span id="an_3:19">3:19</span> Ngayon ay nalalaman natin na ang anomang
sinasabi ng kautusan, yaon ay sinasabi sa nangasa ilalim ng kautusan;
upang matikom ang bawa't bibig, at ang buong sanglibutan ay mapasa
ilalim ng hatol ng Dios:

<span id="an_3:20">3:20</span> Sapagka't sa pamamagitan ng mga gawa ng
kautusan ay walang laman na aariing-ganap sa paningin niya; sapagka't sa
pamamagitan ng kautusan ay ang pagkakilala ng kasalanan.

<span id="an_3:21">3:21</span> Datapuwa't ngayon bukod sa kautusan ay
ipinahahayag ang isang katuwiran ng Dios, na sinasaksihan ng kautusan at
ng mga propeta;

<span id="an_3:22">3:22</span> Sa makatuwid baga'y ang katuwiran ng Dios
sa pamamagitan ng pananampalataya kay Jesucristo sa lahat ng mga
nagsisisampalataya; sapagka't walang pagkakaiba;

<span id="an_3:23">3:23</span> Sapagka't ang lahat ay nangagkasala nga,
at hindi nangakaabot sa kaluwalhatian ng Dios;

<span id="an_3:24">3:24</span> Palibhasa'y inaring-ganap na walang bayad
ng kaniyang biyaya sa pamamagitan ng pagtubos na nasa kay Cristo Jesus:

<span id="an_3:25">3:25</span> Na siyang inilagay ng Dios na maging
pangpalubagloob, sa pamamagitan ng pananampalataya, sa kaniyang dugo,
upang maipakilala ang kaniyang katuwiran dahil sa hindi pagpansin sa mga
kasalanan na nagawa nang nagdaang panahon sa pagpapahinuhod ng Dios;

<span id="an_3:26">3:26</span> Sa pagpapakilala'y aking sinasabi, ng
kaniyang katuwiran sa panahong kasalukuyan, upang siya'y maging ganap at
tagaaring-ganap sa may pananampalataya kay Cristo.

<span id="an_3:27">3:27</span> Kaya nga saan naroon ang pagmamapuri?
Ito'y inihiwalay na. Sa pamamagitan ng anong kautusan? ng mga gawa?
Hindi: kundi sa pamamagitan ng kautusan ng pananampalataya.

<span id="an_3:28">3:28</span> Kaya nga maipasisiya natin na ang tao ay
inaaring-ganap sa pananampalataya na hiwalay sa mga gawa ng kautusan.

<span id="an_3:29">3:29</span> O ang Dios baga ay Dios ng mga Judio
lamang? hindi baga siya ang Dios din ng mga Gentil? Oo, ng mga Gentil
din naman:

<span id="an_3:30">3:30</span> Kung gayon nga na iisa ang Dios, at
kaniyang aariing-ganap ang pagtutuli sa pamamagitan ng pananampalataya,
at ang di pagtutuli sa pamamagitan ng pananampalataya.

<span id="an_3:31">3:31</span> Niwawalan kaya nating kabuluhan ang
kautusan sa pamamagitan ng pananampalataya? Huwag nawang mangyari: kundi
pinagtitibay pa nga natin ang kautusan.

<span id="an_4:1">4:1</span> Ano nga ang ating sasabihin, na nasumpungan
ni Abraham na ating magulang ayon sa laman?

<span id="an_4:2">4:2</span> Sapagka't kung si Abraham ay inaring-ganap
sa pamamagitan ng mga gawa, ay mayroon sana siyang ipagmamapuri;
datapuwa't hindi sa Dios.

<span id="an_4:3">4:3</span> Sapagka't ano ang sinasabi ng kasulatan? At
sumampalataya si Abraham sa Dios, at sa kaniya'y ibinilang na katuwiran.

<span id="an_4:4">4:4</span> Ngayon sa kaniya na gumagawa'y, hindi
ibinibilang na biyaya ang ganti, kundi utang.

<span id="an_4:5">4:5</span> Datapuwa't sa kaniya na hindi gumagawa,
nguni't sumasampalataya sa kaniya na umaaring ganap sa masama, ang
kaniyang pananampalataya ay ibibilang na katuwiran.

<span id="an_4:6">4:6</span> Gaya naman ng sinasambit ni David na
kapalaran ng tao, na sa kaniya'y ibinibilang ng Dios ang katuwiran nang
walang mga gawa,

<span id="an_4:7">4:7</span> Na sinasabi, Mapapalad yaong ang kanilang
mga pagsalangsang ay ipinatawad, At ang kanilang mga kasalanan ay
nangatakpan.

<span id="an_4:8">4:8</span> Mapalad ang tao na sa kaniya'y hindi
ibibilang ng Panginoon ang kasalanan.

<span id="an_4:9">4:9</span> Sinambit nga baga ang kapalarang ito
tungkol sa pagtutuli, o tungkol din naman sa di-pagtutuli? sapagka't
sinasabi natin, Kay Abraham ay ibinilang na katuwiran ang kaniyang
pananampalataya.

<span id="an_4:10">4:10</span> Paano ngang ito'y ibinilang? nang siya
baga'y nasa pagtutuli, o sa di-pagtutuli? Hindi sa pagtutuli, kundi sa
di-pagtutuli:

<span id="an_4:11">4:11</span> At tinanggap niya ang tanda ng pagtutuli,
na isang tatak ng katuwiran ng pananampalataya na nasa kaniya
samantalang siya'y nasa di-pagtutuli: upang siya'y maging ama ng lahat
ng mga nagsisisampalataya, bagaman sila'y nasa di-pagtutuli, upang ang
katuwiran ay maibilang sa kanila;

<span id="an_4:12">4:12</span> At ang ama ng pagtutuli nila na hindi
lamang sa pagtutuli, kundi pati naman sa mga nagsisilakad sa mga bakas
niyaong pananampalataya ng ating amang si Abraham na nasa kaniya nang
siya'y nasa di-pagtutuli.

<span id="an_4:13">4:13</span> Sapagka't hindi sa pamamagitan ng
kautusan ginawa ang pangako kay Abraham o sa kaniyang binhi na siyang
magmamana ng sanglibutan, kundi sa pamamagitan ng katuwiran ng
pananampalataya.

<span id="an_4:14">4:14</span> Sapagka't kung silang nangasa kautusan ay
siyang mga tagapagmana, ay walang kabuluhan ang pananampalataya, at
nawawalang kabuluhan ang pangako:

<span id="an_4:15">4:15</span> Sapagka't ang kautusan ay gumagawa ng
galit; datapuwa't kung saan walang kautusan ay wala ring pagsalangsang.

<span id="an_4:16">4:16</span> Dahil dito'y sa pananampalataya, upang
maging ayon sa biyaya; upang ang pangako ay lumagi sa lahat ng binhi;
hindi lamang sa nasa kautusan, kundi pati naman sa nasa pananampalataya
ni Abraham, na ama nating lahat.

<span id="an_4:17">4:17</span> (Gaya ng nasusulat, Ginawa kitang ama ng
maraming bansa) sa harapan niyaong kaniyang pinanampalatayanan, sa
makatuwid baga'y ang Dios, na nagbibigay ng buhay sa mga patay, at
tumatawag sa mga bagay na hindi pa hayag na tila hayag na.

<span id="an_4:18">4:18</span> Siya na sumampalataya na nasa pagasa
laban sa pagasa, upang maging ama ng maraming bansa ayon sa sabi,
Magiging gayon ang iyong binhi.

<span id="an_4:19">4:19</span> At hindi humina sa pananampalataya na
ipinalagay man ang kaniyang katawang tulad sa patay na (gayon siya'y may
mga isang daang taon na), at ang pagkabaog ng bahay-bata ni Sara;

<span id="an_4:20">4:20</span> Kundi, sa pagtingin niya sa pangako ng
Dios, ay hindi nagalinlangan sa pamamagitan ng di pananampalataya, kundi
lumakas ng lumakas sa pamamagitan ng pananampalataya, na niluluwalhati
ang Dios,

<span id="an_4:21">4:21</span> At lubos nanalig na ang Dios na nangako
ay may kapangyarihang makagawa noon.

<span id="an_4:22">4:22</span> Dahil dito'y ibinilang naman na katuwiran
sa kaniya.

<span id="an_4:23">4:23</span> Ngayo'y hindi lamang dahil sa kaniya
isinulat, na sa kaniya'y ibinilang;

<span id="an_4:24">4:24</span> Kundi dahil din naman sa atin, na
ibibilang sa ating mga nagsisisampalataya sa kaniya na bumuhay na maguli
sa mga patay, kay Jesus na ating Panginoon,

<span id="an_4:25">4:25</span> Na ibinigay dahil sa ating mga kasuwayan,
at binuhay na maguli sa ikaaaring-ganap natin.

<span id="an_5:1">5:1</span> Yaman nga na mga inaaring-ganap sa
pananampalataya, mayroon tayong kapayapaan sa Dios sa pamamagitan ng
ating Panginoong Jesucristo;

<span id="an_5:2">5:2</span> Sa pamamagitan din naman niya'y
nangagkaroon tayo ng ating pagpasok sa pamamagitan ng pananampalataya sa
biyayang ito na diyan ay nagsisilagi tayo; at nangagagalak tayo sa
pagasa ng kaluwalhatian ng Dios.

<span id="an_5:3">5:3</span> At hindi lamang gayon, kundi naman
nangagagalak tayo sa ating mga kapighatian na nalalamang ang kapighatian
ay gumagawa ng katiyagaan;

<span id="an_5:4">5:4</span> At ang katiyagaan, ng pagpapatunay; at ang
pagpapatunay, ng pagasa:

<span id="an_5:5">5:5</span> At ang pagasa ay hindi humihiya; sapagka't
ang pagibig ng Dios ay nabubuhos sa ating mga puso sa pamamagitan ng
Espiritu Santo na ibinigay sa atin.

<span id="an_5:6">5:6</span> Sapagka't nang tayo ay mahihina pa ay
namatay si Cristo sa kapanahunan dahil sa mga masama.

<span id="an_5:7">5:7</span> Sapagka't ang isang tao'y bahagya nang
mamatay dahil sa isang taong matuwid: bagama't dahil sa isang taong
mabuti marahil ay may mangangahas mamatay.

<span id="an_5:8">5:8</span> Datapuwa't ipinagtatagubilin ng Dios ang
kaniyang pagibig sa atin, na nang tayo'y mga makasalanan pa, si Cristo
ay namatay dahil sa atin.

<span id="an_5:9">5:9</span> Lubha pa nga ngayong inaaring-ganap sa
pamamagitan ng kaniyang dugo, ay mangaliligtas tayo sa galit ng Dios sa
pamamagitan niya.

<span id="an_5:10">5:10</span> Sapagka't kung, noong tayo'y mga kaaway
ay pinakipagkasundo tayo sa Dios sa pamamagitan ng kamatayan ng kaniyang
Anak, lubha pa, ngayong nangagkakasundo na, ay mangaliligtas tayo sa
kaniyang buhay;

<span id="an_5:11">5:11</span> At hindi lamang gayon, kundi tayo'y
nangagagalak naman sa Dios sa pamamagitan ng ating Panginoong
Jesucristo, na sa pamamagitan niya'y tinamo natin ngayon ang
pagkakasundo.

<span id="an_5:12">5:12</span> Kaya, kung paano na sa pamamagitan ng
isang tao ay pumasok ang kasalanan sa sanglibutan, at ang kamataya'y sa
pamamagitan ng kasalanan; at sa ganito'y ang kamatayan ay naranasan ng
lahat ng mga tao, sapagka't ang lahat ay nangagkasala:

<span id="an_5:13">5:13</span> Sapagka't ang kasalanan ay nasa
sanglibutan hanggang sa dumating ang kautusan: nguni't hindi ibinibilang
ang kasalanan kung walang kautusan.

<span id="an_5:14">5:14</span> Bagaman ang kamatayan ay naghari mula kay
Adam hanggang kay Moises, kahit doon sa hindi nangagkasala man ng tulad
sa pagsalangsang ni Adam, na siyang anyo niyaong darating.

<span id="an_5:15">5:15</span> Datapuwa't gayon din ang kaloob na walang
bayad ay hindi gaya ng pagsuway. Sapagka't kung sa pagsuway ng isa ay
nangamatay ang marami, lubha pang sumagana sa marami ang biyaya ng Dios,
at ang kaloob dahil sa biyaya ng isang lalaking si Jesucristo.

<span id="an_5:16">5:16</span> At ang kaloob ay hindi gaya ng nangyari
sa pamamagitan ng isang nagkasala: sapagka't ang kahatulan ay dumating
sa isa sa ipagdurusa, datapuwa't ang kaloob na walang bayad ay dumating
sa maraming pagsuway sa ikaaaring ganap.

<span id="an_5:17">5:17</span> Sapagka't kung, sa pagsuway ng isa, ay
naghari ang kamatayan sa pamamagitan ng isa; lubha pang magsisipaghari
sa buhay ang nagsisitanggap ng kasaganaan ng biyaya at kaloob ng
katuwiran sa pamamagitan ng isa, sa makatuwid baga'y si Jesucristo.

<span id="an_5:18">5:18</span> Kaya kung paanong sa pamamagitan ng isang
pagsuway ay dumating ang hatol sa lahat ng mga tao sa ipagdurusa; gayon
din naman sa pamamagitan ng isang gawa ng katuwiran, ang kaloob na
walang bayad ay dumating sa lahat ng mga tao sa ikaaaring-ganap ng
buhay.

<span id="an_5:19">5:19</span> Sapagka't kung paanong sa pamamagitan ng
pagsuway ng isang tao ang marami ay naging mga makasalanan, gayon din sa
pamamagitan ng pagtalima ng isa ang marami ay magiging mga matuwid.

<span id="an_5:20">5:20</span> At bukod sa rito ay pumasok ang kautusan,
upang ang pagsuway ay makapanagana; datapuwa't kung saan nanagana ang
kasalanan, ay nanaganang lubha ang biyaya:

<span id="an_5:21">5:21</span> Upang, kung paanong ang kasalanan ay
naghari sa ikamamatay, ay gayon din naman ang biyaya ay makapaghahari sa
pamamagitan ng katuwiran sa ikabubuhay na walang hanggan sa pamamagitan
ni Jesucristo na Panginoon natin.

<span id="an_6:1">6:1</span> Ano nga ang ating sasabihin? Magpapatuloy
baga tayo sa pagkakasala upang ang biyaya ay makapanagana?

<span id="an_6:2">6:2</span> Huwag nawang mangyari. Tayong mga patay na
sa pagkakasala, paano nga tayong mabubuhay pa riyan?

<span id="an_6:3">6:3</span> O hindi baga ninyo nalalaman na tayong
lahat na mga nabautismuhan kay Cristo Jesus ay nangabautismuhan sa
kaniyang kamatayan?

<span id="an_6:4">6:4</span> Tayo nga'y nangalibing na kalakip niya sa
pamamagitan ng bautismo sa kamatayan: na kung paanong si Cristo ay
nabuhay na maguli sa mga patay sa pamamagitan ng kaluwalhatian ng Ama,
ay gayon din naman tayo'y makalalakad sa panibagong buhay.

<span id="an_6:5">6:5</span> Sapagka't kung tayo nga ay naging kalakip
niya dahil sa kawangisan ng kaniyang kamatayan, ay magkakagayon din
naman tayo dahil sa kawangisan ng kaniyang pagkabuhay na maguli;

<span id="an_6:6">6:6</span> Na nalalaman natin, na ang ating datihang
pagkatao ay kalakip niyang napako sa krus, upang ang katawang salarin ay
magiba, at nang sa gayo'y huwag na tayong maalipin pa ng kasalanan;

<span id="an_6:7">6:7</span> Sapagka't ang namatay ay ligtas na sa
kasalanan.

<span id="an_6:8">6:8</span> Datapuwa't kung tayo'y nangamatay na
kalakip ni Cristo, ay naniniwala tayo na mangabubuhay naman tayong
kalakip niya;

<span id="an_6:9">6:9</span> Na nalalaman nating si Cristo na nabuhay na
maguli sa mga patay ay hindi na mamamatay; ang kamataya'y hindi
naghahari sa kaniya.

<span id="an_6:10">6:10</span> Sapagka't ang kamatayan na ikinamatay
niya, ay kaniyang ikinamatay na minsan sa kasalanan: datapuwa't ang
buhay na kaniyang ikinabubuhay, ay kaniyang ikinabubuhay sa Dios.

<span id="an_6:11">6:11</span> Gayon din naman kayo, ibilang ninyong
kayo'y tunay na mga patay na sa kasalanan, nguni't mga buhay sa Dios kay
Cristo Jesus.

<span id="an_6:12">6:12</span> Huwag ngang maghari ang kasalanan sa
inyong katawang may kamatayan, upang kayo'y magsisunod sa kaniyang mga
pita:

<span id="an_6:13">6:13</span> At huwag din naman ninyong ihandog ang
inyong mga sangkap sa kasalanan na pinaka kasangkapan ng kalikuan; kundi
ihandog ninyo ang inyong sarili sa Dios, na tulad sa nangabuhay sa mga
patay, at ang inyong mga sangkap na pinaka kasangkapan ng katuwiran sa
Dios.

<span id="an_6:14">6:14</span> Sapagka't ang kasalanan ay hindi
makapaghahari sa inyo: sapagka't wala kayo sa ilalim ng kautusan, kundi
sa ilalim ng biyaya.

<span id="an_6:15">6:15</span> Ano nga? mangagkakasala baga tayo, dahil
sa tayo'y wala sa ilalim ng kautusan, kundi sa ilalim ng biyaya? Huwag
nawang mangyari.

<span id="an_6:16">6:16</span> Hindi baga ninyo nalalaman, na kung
kanino ninyo inihahandog ang inyong mga sarili na pinaka alipin upang
tumalima ay kayo'y mga alipin niyaong inyong tinatalima; maging ng
kasalanan sa ikamamatay, maging ng pagtalima sa ikapagiging matuwid?

<span id="an_6:17">6:17</span> Datapuwa't salamat sa Dios, na, bagama't
kayo'y naging mga alipin ng kasalanan, kayo'y naging mga matalimahin sa
puso doon sa uri ng aral na pinagbigyan sa inyo;

<span id="an_6:18">6:18</span> At yamang pinalaya kayo sa kasalanan ay
naging mga alipin kayo ng katuwiran.

<span id="an_6:19">6:19</span> Nagsasalita ako ayon sa kaugalian ng mga
tao dahil sa karupukan ng inyong laman: sapagka't kung paanong inyong
inihandog ang inyong mga sangkap ng katawan na pinaka alipin ng
karumihan at ng lalo't lalong kasamaan, gayon din ihandog ninyo ngayon
ang inyong mga sangkap na pinaka alipin ng katuwiran sa ikababanal.

<span id="an_6:20">6:20</span> Sapagka't nang kayo ay mga alipin ng
kasalanan, kayo'y laya tungkol sa katuwiran.

<span id="an_6:21">6:21</span> Ano nga ang ibinunga ninyo sa panahong
yaon sa mga bagay na ngayo'y ikinahihiya ninyo? sapagka't ang wakas ng
mga bagay na yaon ay kamatayan.

<span id="an_6:22">6:22</span> Datapuwa't ngayong mga laya na kayo sa
kasalanan at naging mga alipin ng Dios, kayo ay mayroong inyong bunga sa
ikababanal, at ang wakas ay ang buhay na walang hanggan.

<span id="an_6:23">6:23</span> Sapagka't ang kabayaran ng kasalanan ay
kamatayan; datapuwa't ang kaloob na walang bayad ng Dios ay buhay na
walang hanggan kay Cristo Jesus na Panginoon natin.

<span id="an_7:1">7:1</span> O hindi baga ninyo nalalaman mga kapatid
(sapagka't nagsasalita ako sa mga taong nakakaalam ng kautusan), na ang
kautusan ay naghahari sa tao samantalang siya'y nabubuhay?

<span id="an_7:2">7:2</span> Sapagka't ang babae na may asawa ay itinali
ng kautusan sa asawa samantalang ito ay nabubuhay; datapuwa't kung ang
asawa'y mamatay, ay kalag na sa kautusan ng asawa.

<span id="an_7:3">7:3</span> Kaya nga kung, samantalang nabubuhay ang
asawa, siya'y makikisama sa ibang lalake, siya'y tatawaging
mangangalunya: datapuwa't kung mamatay ang asawa, ay laya na siya sa
kautusan, ano pa't siya'y hindi na mangangalunya, bagaman siya'y
makisama sa ibang lalake.

<span id="an_7:4">7:4</span> Gayon din naman, mga kapatid ko, kayo'y
nangamatay rin sa kautusan sa pamamagitan ng katawan ni Cristo; upang
kayo'y makisama sa iba, sa makatuwid baga'y doon sa nabuhay na maguli,
upang tayo'y magsipagbunga sa Dios.

<span id="an_7:5">7:5</span> Sapagka't nang tayo'y nangasa laman, ang
mga pitang salarin na pawang sa pamamagitan ng kautusan, ay nagsigawa sa
ating mga sangkap upang magsipagbunga sa kamatayan.

<span id="an_7:6">7:6</span> Datapuwa't ngayon tayo'y nangaligtas sa
kautusan, yamang tayo'y nangamatay doon sa nakatatali sa atin; ano pa't
nagsisipaglingkod na tayo sa panibagong espiritu, at hindi sa karatihan
ng sulat.

<span id="an_7:7">7:7</span> Ano nga ang ating sasabihin? Ang kautusan
baga'y kasalanan? Huwag nawang mangyari. Datapuwa't, hindi ko sana
nakilala ang kasalanan, kundi sa pamamagitan ng kautusan: sapagka't
hindi ko sana nakilala ang kasakiman, kung hindi sinasabi ng kautusan,
Huwag kang mananakim:

<span id="an_7:8">7:8</span> Datapuwa't ang kasalanan, nang makasumpong
ng pagkakataon, ay gumawa sa akin sa pamamagitan ng utos ng sarisaring
kasakiman: sapagka't kung walang kautusan ang kasalanan ay patay.

<span id="an_7:9">7:9</span> At nang isang panahon ako'y nabubuhay na
walang kautusan: datapuwa't nang dumating ang utos, ay muling nabuhay
ang kasalanan at ako'y namatay;

<span id="an_7:10">7:10</span> At ang utos na sa ikabubuhay, ay
nasumpungan kong ito'y sa ikamamatay;

<span id="an_7:11">7:11</span> Sapagka't ang kasalanan, nang makasumpong
ng pagkakataon, ay dinaya ako sa pamamagitan ng utos, at sa pamamagitan
nito ay pinatay ako.

<span id="an_7:12">7:12</span> Kaya nga ang kautusan ay banal, at ang
utos ay banal, at matuwid, at mabuti.

<span id="an_7:13">7:13</span> Ang mabuti nga baga ay naging kamatayan
sa akin? Huwag nawang mangyari. Kundi ang kasalanan, upang maipakilalang
kasalanan, sa pamamagitan ng mabuti ay gumawa sa akin ng kamatayan; na
sa pamamagitan ng utos ang kasalanan ay maging lalong sala.

<span id="an_7:14">7:14</span> Sapagka't nalalaman natin na ang
kautusa'y sa espiritu: nguni't ako'y sa laman, na ipinagbili sa ilalim
ng kasalanan.

<span id="an_7:15">7:15</span> Sapagka't ang ginagawa ko'y hindi ko
nalalaman: sapagka't ang hindi ko ibig, ang ginagawa ko; datapuwa't ang
kinapopootan ko, yaon ang ginagawa ko.

<span id="an_7:16">7:16</span> Nguni't kung ang hindi ko ibig, ang
siyang ginagawa ko, ay sumasangayon ako na mabuti ang kautusan.

<span id="an_7:17">7:17</span> Kaya ngayo'y hindi ako ang gumagawa nito,
kundi ang kasalanang tumitira sa akin.

<span id="an_7:18">7:18</span> Sapagka't nalalaman ko na sa akin, sa
makatuwid ay sa aking laman, ay hindi tumitira ang anomang bagay na
mabuti: sapagka't ang pagnanasa ay nasa akin, datapuwa't ang paggawa ng
mabuti ay wala.

<span id="an_7:19">7:19</span> Sapagka't ang mabuti na aking ibig, ay
hindi ko ginagawa: nguni't ang masama na hindi ko ibig, ay siya kong
ginagawa.

<span id="an_7:20">7:20</span> Datapuwa't kung ang hindi ko ibig, ang
siya kong ginagawa, ay hindi na ako ang gumagawa nito, kundi ang
kasalanang tumitira sa akin.

<span id="an_7:21">7:21</span> Kaya nga nasumpungan ko ang isang
kautusan na, kung ibig kong gumawa ng mabuti, ang masama ay nasa akin.

<span id="an_7:22">7:22</span> Sapagka't ako'y nagagalak sa kautusan ng
Dios ayon sa pagkataong loob:

<span id="an_7:23">7:23</span> Datapuwa't nakikita ko ang ibang kautusan
sa aking mga sangkap na nakikipagbaka laban sa kautusan ng aking
pagiisip, at dinadala akong bihag sa ilalim ng kautusan ng kasalanan na
nasa aking mga sangkap.

<span id="an_7:24">7:24</span> Abang tao ako! sino ang magliligtas sa
akin sa katawan nitong kamatayan?

<span id="an_7:25">7:25</span> Nagpapasalamat ako sa Dios sa pamamagitan
ni Jesucristo na Panginoon natin. Kaya nga tunay kong ipinaglilingkod
ang aking pagiisip, sa kautusan ng Dios; datapuwa't ang laman ay sa
kautusan ng kasalanan.

<span id="an_8:1">8:1</span> Ngayon nga'y wala nang anomang hatol sa mga
na kay Cristo Jesus.

<span id="an_8:2">8:2</span> Sapagka't ang kautusan ng Espiritu ng buhay
na kay Cristo Jesus ay pinalaya ako sa kautusan ng kasalanan at ng
kamatayan.

<span id="an_8:3">8:3</span> Sapagka't ang hindi magawa ng kautusan, na
mahina sa pamamagitan ng laman, sa pagsusugo ng Dios sa kaniyang
sariling Anak na naganyong lamang salarin at dahil sa kasalanan, ay
hinatulan ng Dios sa laman ang kasalanan:

<span id="an_8:4">8:4</span> Upang ang kahilingan ng kautusan ay matupad
sa atin, na hindi nangagsisilakad ayon sa laman, kundi ayon sa Espiritu.

<span id="an_8:5">8:5</span> Sapagka't ang mga ayon sa laman ay
nangagsisitalima sa mga bagay ng laman; datapuwa't ang mga ayon sa
Espiritu ay sa mga bagay ng Espiritu.

<span id="an_8:6">8:6</span> Sapagka't ang kaisipan ng laman ay
kamatayan; datapuwa't ang kaisipan ng Espiritu ay buhay at kapayapaan.

<span id="an_8:7">8:7</span> Sapagka't ang kaisipan ng laman ay
pakikipagalit laban sa Dios; sapagka't hindi napasasaklaw sa kautusan ng
Dios, ni hindi nga maaari:

<span id="an_8:8">8:8</span> At ang nangasa laman ay hindi makalulugod
sa Dios.

<span id="an_8:9">8:9</span> Datapuwa't kayo'y wala sa laman kundi nasa
sa Espiritu, kung gayo'y tumitira sa inyo ang Espiritu ng Dios.
Datapuwa't kung ang sinoma'y walang Espiritu ni Cristo, siya'y hindi sa
kaniya.

<span id="an_8:10">8:10</span> At kung si Cristo ay nasa sa inyo, ang
katawan ay patay dahil sa kasalanan; datapuwa't ang espiritu ay buhay
dahil sa katuwiran.

<span id="an_8:11">8:11</span> Nguni't kung ang Espiritu niyaong bumuhay
na maguli kay Jesus ay tumira sa inyo, ang bumuhay na maguli kay Cristo
Jesus sa mga patay ay magbibigay buhay naman sa inyong mga katawang may
kamatayan, sa pamamagitan ng kaniyang Espiritu na tumitira sa inyo.

<span id="an_8:12">8:12</span> Kaya nga, mga kapatid, mga may utang
tayo, hindi sa laman, upang mabuhay ayon sa laman:

<span id="an_8:13">8:13</span> Sapagka't kung mangabuhay kayo ng ayon sa
laman, ay mangamamatay kayo; datapuwa't kung sa pamamagitan ng Espiritu
ay pinapatay ninyo ang mga gawa ng laman, ay mangabubuhay kayo.

<span id="an_8:14">8:14</span> Sapagka't ang lahat ng mga pinapatnubayan
ng Espiritu ng Dios, ay sila ang mga anak ng Dios.

<span id="an_8:15">8:15</span> Sapagka't hindi ninyo muling tinanggap
ang espiritu ng pagkaalipin sa ikatatakot; datapuwa't tinanggap ninyo
ang espiritu ng pagkukupkop, na dahil dito'y sumisigaw tayo, Abba, Ama.

<span id="an_8:16">8:16</span> Ang Espiritu rin ang nagpapatotoo kasama
ng ating espiritu, na tayo'y mga anak ng Dios:

<span id="an_8:17">8:17</span> At kung mga anak, ay mga tagapagmana nga;
mga tagapagmana sa Dios, at mga kasamang tagapagmana ni Cristo; kung
gayon nga makipagtiis tayo sa kaniya, upang tayo'y lumuwalhati namang
kasama niya.

<span id="an_8:18">8:18</span> Sapagka't napatutunayan ko na ang
pagtitiis sa panahong ito'y hindi karapatdapat maitumbas sa
kaluwalhatiang mahahayag sa atin.

<span id="an_8:19">8:19</span> Sapagka't ang maningas na pagmimithi ng
buong nilalang ay naghihintay ng pagkahayag ng mga anak ng Dios.

<span id="an_8:20">8:20</span> Sapagka't ang buong nilalang ay nasakop
ng kawalang kabuluhan, hindi sa kaniyang kalooban, kundi dahil doon sa
sumakop sa kaniya, sa pagasa

<span id="an_8:21">8:21</span> Na ang buong nilalang naman ay magiging
laya mula sa pagkaalipin ng kabulukan sa kalayaang maluwalhati ng mga
anak ng Dios.

<span id="an_8:22">8:22</span> Sapagka't nalalaman natin na ang buong
nilalang ay humihibik at nagdaramdam na may kahirapan na kasama natin
hanggang ngayon.

<span id="an_8:23">8:23</span> At hindi lamang gayon, kundi pati naman
tayo na mayroong mga pangunahing bunga ng Espiritu, sa makatuwid baga'y
tayo nama'y nangagsisihibik din sa ating sarili, sa paghihintay ng
pagkukupkop, na dili iba't, ang pagtubos sa ating katawan.

<span id="an_8:24">8:24</span> Sapagka't tayo'y iniligtas sa pagasa:
datapuwa't ang pagasa na nakikita ay hindi pagasa: kaya't sino nga ang
umaasa sa nakikita?

<span id="an_8:25">8:25</span> Datapuwa't kung nagsisiasa tayo sa hindi
natin nakikita, kung magkagayo'y hinihintay nating may pagtitiis.

<span id="an_8:26">8:26</span> At gayon din naman ang Espiritu ay
tumutulong sa ating kahinaan: sapagka't hindi tayo marunong manalangin
ng nararapat; nguni't ang Espiritu rin ang namamagitan dahil sa atin ng
mga hibik na hindi maisasaysay sa pananalita;

<span id="an_8:27">8:27</span> At ang nakasisiyasat ng mga puso'y
nakakaalam kung ano ang kaisipan ng Espiritu, sapagka't siya ang
namamagitan dahil sa mga banal alinsunod sa kalooban ng Dios.

<span id="an_8:28">8:28</span> At nalalaman natin na ang lahat ng mga
bagay ay nagkakalakip na gumagawa sa ikabubuti ng mga nagsisiibig sa
Dios, sa makatuwid baga'y niyaong mga tinawag alinsunod sa kaniyang
nasa.

<span id="an_8:29">8:29</span> Sapagka't yaong mga nang una pa'y
kaniyang nakilala, ay itinalaga naman niya na maging katulad ng larawan
ng kaniyang Anak, upang siya ang maging panganay sa maraming
magkakapatid:

<span id="an_8:30">8:30</span> At yaong mga itinalaga niya, ay kaniyang
tinawag naman: at ang mga tinawag ay inaring-ganap naman niya: at ang
mga inaring-ganap ay niluwalhati din naman niya.

<span id="an_8:31">8:31</span> Ano ang ating sasabihin sa mga bagay na
ito? Kung ang Dios ay kakampi natin, sino ang laban sa atin?

<span id="an_8:32">8:32</span> Siya, na hindi ipinagkait ang kaniyang
sariling anak kundi ibinigay dahil sa ating lahat, bakit hindi naman
ibibigay sa atin ng walang bayad ang lahat ng mga bagay?

<span id="an_8:33">8:33</span> Sino ang magsasakdal ng anoman laban sa
mga hirang ng Dios? Ang Dios ay ang umaaring-ganap;

<span id="an_8:34">8:34</span> Sino ang hahatol? Si Cristo Jesus na
namatay, oo, yaong nabuhay na maguli sa mga patay na siyang nasa kanan
ng Dios, na siya namang namamagitan dahil sa atin.

<span id="an_8:35">8:35</span> Sino ang maghihiwalay sa atin sa pagibig
ni Cristo? ang kapighatian, o ang kahapisan, o ang paguusig, o ang
kagutum, o ang kahubaran, o ang panganib, o ang tabak?

<span id="an_8:36">8:36</span> Gaya ng nasusulat, Dahil sa iyo kami'y
pinapatay sa buong araw; Kami ay nabilang na parang mga tupa sa patayan.

<span id="an_8:37">8:37</span> Hindi, kundi sa lahat ng mga bagay na ito
tayo'y higit pa sa mga mapagtagumpay sa pamamagitan niyaong sa atin ay
umibig.

<span id="an_8:38">8:38</span> Sapagka't ako'y naniniwalang lubos, na
kahit ang kamatayan man, kahit ang buhay, kahit ang mga anghel, kahit
ang mga pamunuan, kahit ang mga bagay na kasalukuyan, kahit ang mga
bagay na darating, kahit ang mga kapangyarihan,

<span id="an_8:39">8:39</span> Kahit ang kataasan, kahit ang kababaan,
kahit ang alin mang ibang nilalang, ay hindi makapaghihiwalay sa atin sa
pagibig ng Dios, na nasa kay Cristo Jesus na Panginoon natin.

<span id="an_9:1">9:1</span> Sinasabi ko ang katotohanang na kay Cristo,
na hindi ako nagsisinungaling, na ako'y sinasaksihan ng aking budhi sa
Espiritu Santo,

<span id="an_9:2">9:2</span> Na mayroon akong malaking kalungkutan at
walang tigil na karamdaman sa aking puso.

<span id="an_9:3">9:3</span> Sapagka't ako'y makapagnanasa na ako man ay
itakuwil mula kay Cristo dahil sa aking mga kapatid, na aking mga
kamaganak ayon sa laman.

<span id="an_9:4">9:4</span> Na pawang mga Israelita; na sa kanila ang
pagkukupkop, at ang kaluwalhatian, at ang mga tipan, at ang pagbibigay
ng kautusan, at ang paglilingkod sa Dios, at ang mga kapangakuan;

<span id="an_9:5">9:5</span> Na sa kanila ang mga magulang, at sa kanila
mula ang Cristo ayon sa laman, na siyang lalo sa lahat, Dios na
maluwalhati magpakailan man. Siya nawa.

<span id="an_9:6">9:6</span> Datapuwa't hindi sa ang salita ng Dios ay
nauwi sa wala. Sapagka't hindi ang lahat ng buhat sa Israel ay mga taga
Israel:

<span id="an_9:7">9:7</span> Ni sapagka't sila'y binhi ni Abraham, ay
mga anak na silang lahat: kundi, Kay Isaac tatawagin ang iyong binhi.

<span id="an_9:8">9:8</span> Sa makatuwid, ay hindi mga anak sa laman
ang mga anak ng Dios: kundi ang mga anak sa pangako'y siyang ibibilang
na isang binhi.

<span id="an_9:9">9:9</span> Sapagka't ito ang salita ng pangako, Ayon
sa panahong ito'y paririto ako, at magkakaroon si Sara ng isang anak na
lalake.

<span id="an_9:10">9:10</span> At hindi lamang gayon; kundi nang
maipaglihi na ni Rebeca sa pamamagitan ng isa, ito nga'y ng ating ama na
si Isaac-

<span id="an_9:11">9:11</span> Sapagka't ang mga anak nang hindi pa
ipinanganganak, at hindi pa nagsisigawa ng anomang mabuti o masama,
upang ang layon ng Dios ay mamalagi alinsunod sa pagkahirang, na hindi
sa mga gawa, kundi doon sa tumatawag,

<span id="an_9:12">9:12</span> Ay sinabi sa kaniya, Ang panganay ay
maglilingkod sa bunso.

<span id="an_9:13">9:13</span> Gaya ng nasusulat, Si Jacob ay inibig ko,
datapuwa't si Esau ay aking kinapootan.

<span id="an_9:14">9:14</span> Ano nga ang ating sasabihin? Mayroon baga
kayang kalikuan sa Dios? Huwag nawang mangyari.

<span id="an_9:15">9:15</span> Sapagka't sinasabi niya kay Moises, Ako'y
maaawa sa aking kinaaawaan, at ako'y mahahabag sa aking kinahahabagan.

<span id="an_9:16">9:16</span> Kaya nga hindi sa may ibig, ni hindi sa
tumatakbo, kundi sa Dios na naaawa.

<span id="an_9:17">9:17</span> Sapagka't sinasabi ng kasulatan tungkol
kay Faraon, Dahil sa layong ito, ay itinaas kita, upang aking maihayag
sa pamamagitan mo ang aking kapangyarihan, at upang ang aking pangala'y
maitanyag sa buong lupa.

<span id="an_9:18">9:18</span> Kaya nga sa kaniyang ibig siya'y naaawa,
at sa kaniyang ibig siya'y nagpapatigas.

<span id="an_9:19">9:19</span> Sasabihin mo nga sa akin, Bakit humahanap
pa siya ng kamalian? Sapagka't sino ang sumasalangsang sa kaniyang
kalooban?

<span id="an_9:20">9:20</span> Nguni't, Oh tao, sino kang tumututol sa
Dios? Sasabihin baga ng bagay na ginawa doon sa gumawa sa kaniya, Bakit
mo ako ginawang ganito?

<span id="an_9:21">9:21</span> O wala bagang kapangyarihan sa putik ang
magpapalyok, upang gawin sa isa lamang limpak ang isang sisidlan sa
ikapupuri, at ang isa'y sa ikahihiya.

<span id="an_9:22">9:22</span> Ano kung ang Dios ay inibig na ihayag ang
kaniyang kagalitan, at ipakilala ang kaniyang kapangyarihan, ay nagtiis
ng malaking pagpapahinuhod sa mga sisidlan ng galit na nangahahanda na
sa pagkasira:

<span id="an_9:23">9:23</span> At upang maipakilala ang kayamanan ng
kaniyang kaluwalhatian sa mga sisidlan ng awa, na kaniyang inihanda nang
una pa sa kaluwalhatian,

<span id="an_9:24">9:24</span> Maging sa atin na kaniya namang tinawag,
hindi lamang mula sa mga Judio, kundi naman mula sa mga Gentil?

<span id="an_9:25">9:25</span> Gaya naman ng sinasabi niya sa aklat ni
Oseas, Tatawagin kong aking bayan na hindi ko dating bayan; At iniibig,
na hindi dating iniibig.

<span id="an_9:26">9:26</span> At mangyayari, na sa dakong pinagsabihan
sa kanila, kayo'y hindi ko bayan, Ay diyan sila tatawaging mga anak ng
Dios na buhay.

<span id="an_9:27">9:27</span> At si Isaias ay sumisigaw tungkol sa
Israel, Kung ang bilang man ng mga anak ng Israel ay maging tulad sa
buhangin sa dagat, ay ang nalalabi lamang ang maliligtas:

<span id="an_9:28">9:28</span> Sapagka't isasagawa ng Panginoon ang
kaniyang salita sa lupa, na tatapusin at paiikliin.

<span id="an_9:29">9:29</span> At gaya ng sinabi nang una ni Isaias,
Kung hindi nagiwan sa atin ng isang binhi ang Panginoon ng mga hukbo,
Tayo'y naging katulad sana ng Sodoma, at naging gaya ng Gomorra.

<span id="an_9:30">9:30</span> Ano nga ang ating sasabihin? Na ang mga
Gentil, na hindi nangagsisisunod sa katuwiran, ay nagkamit ng katuwiran,
sa makatuwid baga'y ng katuwiran sa pananampalataya:

<span id="an_9:31">9:31</span> Datapuwa't ang Israel sa pagsunod sa
kautusan ng katuwiran, ay hindi umabot sa kautusang iyan.

<span id="an_9:32">9:32</span> Bakit? Sapagka't hindi nila hinanap sa
pamamagitan ng pananampalataya, kundi ng ayon sa mga gawa. Sila'y
nangatisod sa batong katitisuran;

<span id="an_9:33">9:33</span> Gaya ng nasusulat, Narito, inilalagay ko
sa Sion ang isang batong katitisuran, at batong pangbuwal: At ang
sumasampalataya sa kaniya'y hindi mapapahiya.

<span id="an_10:1">10:1</span> Mga kapatid, ang nais ng aking puso at
ang aking panalangin sa Dios ay patungkol sa kanila, upang sila'y
mangaligtas.

<span id="an_10:2">10:2</span> Sapagka't sila'y pinatotohanan ko na may
mga pagmamalasakit sa Dios, datapuwa't hindi ayon sa pagkakilala.

<span id="an_10:3">10:3</span> Sapagka't sa hindi nila pagkaalam ng
katuwiran ng Dios, at sa pagsusumakit na maitayo ang sariling kanila, ay
hindi sila napasakop sa katuwiran ng Dios.

<span id="an_10:4">10:4</span> Sapagka't si Cristo ang kinauuwian ng
kautusan sa ikatutuwid ng bawa't sumasampalataya.

<span id="an_10:5">10:5</span> Sapagka't isinulat ni Moises na ang tao
na gumagawa ng katuwirang ayon sa kautusan ay mabubuhay dahil dito.

<span id="an_10:6">10:6</span> Datapuwa't sinasabi ng katuwiran ayon sa
pananampalataya ang ganito, Huwag mong sabihin sa iyong puso, Sino ang
aakyat sa langit? (sa makatuwid baga'y upang ibaba si Cristo:)

<span id="an_10:7">10:7</span> O, Sino ang mananaog sa kalalimlaliman?
(sa makatuwid baga'y upang iakyat si Cristo mula sa mga patay.)

<span id="an_10:8">10:8</span> Datapuwa't ano ang sinasabi nito? Ang
salita ay malapit sa iyo, sa iyong bibig, at sa iyong puso: sa makatuwid
baga'y ang salita ng pananampalataya na aming ipinangangaral:

<span id="an_10:9">10:9</span> Sapagka't kung ipahahayag mo ng iyong
bibig si Jesus na Panginoon, at sasampalataya ka sa iyong puso na
binuhay siyang maguli ng Dios sa mga patay ay maliligtas ka:

<span id="an_10:10">10:10</span> Sapagka't ang tao'y nanampalataya ng
puso sa ikatutuwid; at ginagawa sa pamamagitan ng bibig ang pagpapahayag
sa ikaliligtas.

<span id="an_10:11">10:11</span> Sapagka't sinasabi ng kasulatan, Ang
lahat na sa kaniya'y nagsisisampalataya ay hindi mapapahiya.

<span id="an_10:12">10:12</span> Sapagka't walang pagkakaiba ang Judio
at ang Griego: sapagka't ang Panginoon din ay siyang Panginoon ng lahat,
at mayaman siya sa lahat ng sa kaniya'y nagsisitawag:

<span id="an_10:13">10:13</span> Sapagka't, Ang lahat na nagsisitawag sa
pangalan ng Panginoon ay mangaliligtas.

<span id="an_10:14">10:14</span> Paano nga silang magsisitawag doon sa
hindi nila sinampalatayanan? at paano silang magsisisampalataya sa
kaniya na hindi nila napakinggan? at paano silang mangakikinig na walang
tagapangaral?

<span id="an_10:15">10:15</span> At paano silang magsisipangaral, kung
hindi sila nga sinugo? gaya nga ng nasusulat, Anong pagkaganda ng mga
paa niyaong mga nagdadala ng masasayang balita ng mga bagay na mabuti!

<span id="an_10:16">10:16</span> Datapuwa't hindi silang lahat ay
nakinig ng masasayang balita. Sapagka't sinasabi ni Isaias, Panginoon,
sino ang naniwala sa aming balita?

<span id="an_10:17">10:17</span> Kaya nga ang paniniwala'y nanggagaling
sa pakikinig, at ang pakikinig ay sa pamamagitan ng salita ni Cristo.

<span id="an_10:18">10:18</span> Datapuwa't sinasabi ko, Hindi baga
sila'y nangakinig? Oo, tunay nga, Ang tinig nila ay kumalat sa buong
lupa, At ang kanilang mga salita'y hanggang sa mga dulo ng sanglibutan.

<span id="an_10:19">10:19</span> Datapuwa't sinasabi ko, Hindi baga
nalalaman ng Israel? Unauna'y sinasabi ni Moises, Ipamumungkahi ko kayo
sa paninibugho sa pamamagitan niyaong hindi bansa, Sa pamamagitan ng
isang bansang mangmang ay gagalitin ko kayo.

<span id="an_10:20">10:20</span> At si Isaias ay buong tapang na
nagsasabi, Ako'y nasumpungan nilang mga hindi nagsisihanap sa akin;
Nahayag ako sa kanilang mga hindi nagsisipagtanong tungkol sa akin.

<span id="an_10:21">10:21</span> Datapuwa't tungkol sa Israel ay
sinasabi niya, Sa buong araw ay iniunat ko ang aking mga kamay sa isang
bayang suwail at matutol.

<span id="an_11:1">11:1</span> Sinasabi ko nga, Itinakuwil baga ng Dios
ang kaniyang bayan? Huwag nawang mangyari. Sapagka't ako man ay
Israelita, sa binhi ni Abraham, sa angkan ni Benjamin.

<span id="an_11:2">11:2</span> Hindi itinakuwil ng Dios ang kaniyang
bayan na nang una pa'y kinilala niya. O hindi baga ninyo nalalaman ang
sinasabi ng kasulatan tungkol kay Elias? kung paanong namamagitan siya
sa Dios laban sa Israel na sinabi:

<span id="an_11:3">11:3</span> Panginoon, pinatay nila ang iyong mga
propeta, giniba nila ang iyong mga dambana; at ako'y naiwang nagiisa, at
hinahanap nila ang aking buhay.

<span id="an_11:4">11:4</span> Datapuwa't ano ang sinasabi ng kasagutan
ng Dios sa kaniya? Nagtira ako sa akin ng pitong libong lalake na hindi
nangagsiluhod kay Baal.

<span id="an_11:5">11:5</span> Gayon din nga sa panahong itong
kasalukuyan ay may isang nalalabi ayon sa pagkahirang ng biyaya.

<span id="an_11:6">11:6</span> Nguni't kung ito'y sa pamamagitan ng
biyaya, ay hindi na sa mga gawa: sa ibang paraan ang biyaya ay hindi
biyaya.

<span id="an_11:7">11:7</span> Ano nga? Ang hinahanap ng Israel ay hindi
niya kinamtan; datapuwa't ito'y kinamtan ng pagkahirang, at ang mga
iba'y pinapagmatigas:

<span id="an_11:8">11:8</span> Ayon sa nasusulat, Binigyan sila ng Dios
ng Espiritu ng pagkakatulog, ng mga matang hindi nangakakakita, at ng
mga pakinig na hindi nangakakarinig, hanggang sa araw na ito.

<span id="an_11:9">11:9</span> At sinasabi ni David, Ang kanilang dulang
nawa'y maging isang silo, at isang panghuli, At isang katitisuran, at
isang kabayaran sa kanila:

<span id="an_11:10">11:10</span> Manganglabo nawa ang kanilang mga mata,
upang sila'y huwag mangakakita, At laging baluktutin mo nawa ang
kanilang gulugod.

<span id="an_11:11">11:11</span> Sinasabi ko nga, Nangatisod kaya sila
upang mangahulog? Huwag nawang mangyari: datapuwa't sa pagkahulog nila'y
dumating ang pagkaligtas sa mga Gentil, upang ipamungkahi sila sa
paninibugho.

<span id="an_11:12">11:12</span> Ngayon kung ang pagkahulog nga nila ay
siyang kayamanan ng sanglibutan, at ang pagkalugi nila ay siyang
kayamanan ng mga Gentil; gaano pa ang kapunuan nila?

<span id="an_11:13">11:13</span> Datapuwa't nagsasalita ako sa inyong
mga Gentil. Palibasa'y ako nga'y apostol ng mga Gentil, ay niluluwalhati
ko ang aking ministerio;

<span id="an_11:14">11:14</span> Baka sa anomang paraan ay maipamungkahi
ko sa paninibugho yaong aking mga kalaman, at maligtas ang ilan sa
kanila.

<span id="an_11:15">11:15</span> Sapagka't kung ang pagkatakuwil sa
kanila ay siyang pakikipagkasundo ng sanglibutan, ano kaya ang
pagtanggap sa kanila, kundi buhay mula sa mga patay?

<span id="an_11:16">11:16</span> At kung ang pangunahing bunga ay banal,
ay gayon din ang lahat: at kung ang ugat ay banal, ay gayon din ang mga
sanga.

<span id="an_11:17">11:17</span> Datapuwa't kung ang ilang mga sanga'y
nangabali, at ikaw, na isang olibong ligaw ay isinanib ka sa kanila, at
ikaw ay naging kabahagi nila sa ugat ng katabaan ng punong olibo;

<span id="an_11:18">11:18</span> Huwag kang magpalalo sa mga sanga:
datapuwa't kung magpalalo ka, ay hindi ikaw ang nagkakandili sa ugat,
kundi ang ugat ang nagkakandili sa iyo.

<span id="an_11:19">11:19</span> Sasabihin mo nga, Ang mga sanga ay
nangabali upang ako ay makasanib.

<span id="an_11:20">11:20</span> Mabuti; sa kawalan nila ng
pananampalataya ay nangabali sila, at sa iyong pananampalataya'y
nakatayo ka. Huwag kang magpalalo kundi matakot ka:

<span id="an_11:21">11:21</span> Sapagka't kung hindi nga pinatawad ng
Dios ang mga talagang sanga, ikaw man ay hindi patatawarin.

<span id="an_11:22">11:22</span> Masdan mo nga ang kabutihan at ang
kabagsikan ng Dios: ang kabagsikan ay sa nangahulog, datapuwa't ang
kabutihan ng Dios ay sa iyo, kung mamamalagi ka sa kaniyang kabutihan:
sa ibang paraan ay ikaw man ay puputulin.

<span id="an_11:23">11:23</span> At sila naman, kung hindi
mangagsisilagi sa di pananampalataya ay mangakakasanib: sapagka't
makapangyarihan ang Dios upang sila'y isanib na muli.

<span id="an_11:24">11:24</span> Sapagka't kung ikaw ay pinutol doon sa
talagang olibong ligaw, at laban sa kaugalian ay isinanib ka sa mabuting
punong olibo; gaano pa nga ang mga ito, na mga talagang sanga, na
mangakakasanib sa kanilang sariling punong olibo?

<span id="an_11:25">11:25</span> Sapagka't hindi ko ibig, mga kapatid,
na di ninyo maalaman ang hiwagang ito, baka kayo'y mangagmarunong sa
inyong sariling mga haka, na ang katigasan ng isang bahagi ay nangyari
sa Israel, hanggang sa pumasok ang kapunuan ng mga Gentil;

<span id="an_11:26">11:26</span> At sa ganito'y ang buong Israel ay
maliligtas: gaya ng nasusulat, Magbubuhat sa Sion ang Tagapagligtas;
Siya ang maghihiwalay sa Jacob ng kalikuan:

<span id="an_11:27">11:27</span> At ito ang aking tipan sa kanila, Pagka
aalisin ko ang kanilang mga kasalanan.

<span id="an_11:28">11:28</span> Tungkol sa evangelio, ay mga kaaway
sila dahil sa inyo: datapuwa't tungkol sa pagkahirang, ay mga
pinakaiibig sila dahil sa mga magulang.

<span id="an_11:29">11:29</span> Sapagka't ang mga kaloob at ang
pagtawag ng Dios ay hindi nagbabago.

<span id="an_11:30">11:30</span> Sapagka't kung paanong kayo nang
nakaraang panahon ay mga masuwayin sa Dios, datapuwa't ngayon kayo'y
nangagkamit ng habag sa pamamagitan ng kanilang pagsuway,

<span id="an_11:31">11:31</span> Gayon din naman ang mga ito ay naging
mga masuwayin ngayon, upang sa pamamagitan ng habag na ipinagkaloob sa
inyo, sila nama'y magkamit ngayon ng habag.

<span id="an_11:32">11:32</span> Sapagka't ang lahat ay kinulong ng Dios
sa kasuwayan, upang siya'y mahabag sa lahat.

<span id="an_11:33">11:33</span> Oh kalaliman ng mga kayamanan ng
karunungan at ng kaalaman ng Dios! oh di matingkalang mga hatol niya, at
hindi malirip na kaniyang mga daan!

<span id="an_11:34">11:34</span> Sapagka't sino ang nakaalam ng pagiisip
ng Panginoon? o sino ang kaniyang naging kasangguni?

<span id="an_11:35">11:35</span> O sino ang nagbigay na una sa kaniya,
at siya'y babayarang muli?

<span id="an_11:36">11:36</span> Sapagka't kaniya, at sa pamamagitan
niya, at sa kaniya, ang lahat ng mga bagay. Sumakaniya nawa ang
kaluwalhatian magpakailan man. Siya nawa.

<span id="an_12:1">12:1</span> Kaya nga, mga kapatid, ipinamamanhik ko
sa inyo, alangalang sa mga kahabagan ng Dios, na inyong iharap ang
inyong mga katawan na isang haing buhay, banal, na kaayaaya sa Dios, na
siya ninyong katampatang pagsamba.

<span id="an_12:2">12:2</span> At huwag kayong magsiayon sa sanglibutang
ito: kundi magiba kayo sa pamamagitan ng pagbabago ng inyong pagiisip,
upang mapatunayan ninyo kung alin ang mabuti at kaayaaya at lubos na
kalooban ng Dios.

<span id="an_12:3">12:3</span> Sapagka't sinasabi ko, sa pamamagitan ng
biyaya na sa akin ay ibinigay, sa bawa't tao sa inyo, na huwag magisip
sa kaniyang sarili ng totoong matayog kay sa nararapat niyang isipin;
kundi magisip na may kahinahunan, ayon sa kasukatan ng pananampalataya
na ibinahagi ng Dios sa bawa't isa.

<span id="an_12:4">12:4</span> Sapagka't kung paanong sa isang katawan
ay mayroong tayong maraming mga sangkap, at ang lahat ng mga sangkap ay
hindi pareho ang gawain:

<span id="an_12:5">12:5</span> Ay gayon din tayo, na marami, ay iisang
katawan kay Cristo, at mga sangkap na samasama sa isa't isa.

<span id="an_12:6">12:6</span> At yamang may mga kaloob na nagkakaibaiba
ayon sa biyaya na ibinigay sa atin, kung hula, ay manganghula tayo ayon
sa kasukatan ng ating pananampalataya;

<span id="an_12:7">12:7</span> O kung ministerio, ay gamitin natin ang
ating sarili sa ating ministerio; o ang nagtuturo, ay sa kaniyang
pagtuturo;

<span id="an_12:8">12:8</span> O ang umaaral, ay sa kaniyang pagaral:
ang namimigay, ay magbigay na may magandang-loob; ang nagpupuno, ay
magsikap; ang nahahabag ay magsaya.

<span id="an_12:9">12:9</span> Ang pagibig ay maging walang
pagpapaimbabaw. Kapootan ninyo ang masama; makisanib kayo sa mabuti.

<span id="an_12:10">12:10</span> Sa pagibig sa mga kapatid ay
mangagmahalan kayo; sa kapurihan ay ipagpauna ng isa't isa ang iba;

<span id="an_12:11">12:11</span> Huwag mga tamad sa pagsusumikap;
maningas sa espiritu; mapaglingkod sa Panginoon;

<span id="an_12:12">12:12</span> Mangagalak sa pagasa; magmatiisin sa
kapighatian; magmatiyagain sa pananalangin;

<span id="an_12:13">12:13</span> Mapagdamay sa mga kailangan ng mga
banal; maging mapagpatuloy.

<span id="an_12:14">12:14</span> Pagpalain ninyo ang mga sa inyo'y
nagsisiusig; pagpalain ninyo, at huwag ninyong sumpain.

<span id="an_12:15">12:15</span> Makigalak kayo sa nangagagalak;
makiiyak kayo sa nagsisiiyak.

<span id="an_12:16">12:16</span> Mangagkaisa kayo ng pagiisip. Huwag
ninyong ilagak ang inyong pagiisip sa mga bagay na kapalaluan, kundi
makiayon kayo sa mga bagay na may kapakumbabaan. Huwag kayong mga pantas
sa inyong sariling mga haka.

<span id="an_12:17">12:17</span> Huwag kayong mangagbayad sa kanino man
ng masama sa masama. Isipin ninyo ang mga bagay na kapuripuri sa harapan
ng lahat ng mga tao.

<span id="an_12:18">12:18</span> Kung maaari, ayon sa inyong makakaya,
ay magkaroon kayo ng kapayapaan sa lahat ng mga tao.

<span id="an_12:19">12:19</span> Huwag kayong mangaghigantihan, mga
iniibig, kundi bigyan ninyong daan ang galit ng Dios: sapagka't
nasusulat, Akin ang paghihiganti; ako ang gaganti, sabi ng Panginoon.

<span id="an_12:20">12:20</span> Kaya't kung ang iyong kaaway ay
magutom, pakanin mo; kung siya'y mauhaw, painumin mo: sapagka't sa
paggawa mo ng gayon ay mga baga ng apoy ang ibubunton mo sa kaniyang
ulo.

<span id="an_12:21">12:21</span> Huwag kang padaig sa masama, kundi
bagkus daigin mo ng mabuti ang masama.

<span id="an_13:1">13:1</span> Ang bawa't kaluluwa ay pasakop sa
matataas na kapangyarihan: sapagka't walang kapangyarihan na hindi mula
sa Dios; at ang mga kapangyarihang yao'y hinirang ng Dios.

<span id="an_13:2">13:2</span> Kaya nga't ang sumasalangsang sa
kapangyarihan, ay sa utos ng Dios sumasalangsang: at ang mga
nagsisalangsang ay magsisitanggap ng kahatulan sa kanilang sarili.

<span id="an_13:3">13:3</span> Sapagka't ang mga pinuno ay hindi kilabot
sa gawang mabuti, kundi sa masama. At ibig mo bagang mawalaan ng takot
sa may kapangyarihan? gawin mo ang mabuti, at magkakamit ka ng kapurihan
sa kaniya:

<span id="an_13:4">13:4</span> Sapagka't siya'y ministro ng Dios sa
ikagagaling mo. Datapuwa't kung ginagawa mo ang masama, ay matakot ka;
sapagka't hindi walang kabuluhan ang pagdadala niya ng tabak: sapagka't
siya'y ministro ng Dios, tagapaghiganti sa ikagagalit sa gumagawa ng
masama.

<span id="an_13:5">13:5</span> Kaya nga't dapat na kayo'y pasakop, hindi
lamang dahil sa kagalitan, kundi naman dahil sa budhi.

<span id="an_13:6">13:6</span> Sapagka't dahil dito ay nagsisipagbayad
naman kayo ng buwis; sapagka't sila'y mga tagapangasiwa ng paglilingkod
sa Dios, na nagsisipamahalang walang patid sa bagay na ito.

<span id="an_13:7">13:7</span> Ibigay ninyo sa lahat ang sa kanila'y
nararapat: buwis sa dapat buwisan; ambag sa dapat ambagan; takot sa
dapat katakutan; puri sa dapat papurihan.

<span id="an_13:8">13:8</span> Huwag kayong magkautang ng ano pa man sa
kanino man, maliban na sa mangagibigan kayo: sapagka't ang umiibig sa
kaniyang kapuwa'y nakaganap na ng kautusan.

<span id="an_13:9">13:9</span> Sapagka't ito, Huwag kang mangangalunya,
Huwag kang papatay, Huwag kang magnanakaw, Huwag kang mananakim, at kung
mayroon pang ibang utos, ay nauuwi sa salitang ito, sa makatuwid baga'y
Ibigin mo ang iyong kapuwa na gaya ng sa iyong sarili.

<span id="an_13:10">13:10</span> Ang pagibig ay hindi gumagawa ng masama
sa kaniyang kapuwa: ang pagibig nga ay siyang katuparan ng kautusan.

<span id="an_13:11">13:11</span> At ito, yamang nakikilala ang panahon,
na ngayo'y kapanahunan nang magsigising kayo sa pagkakatulog: sapagka't
ngayon ay lalong malapit na sa atin ang kaligtasan kay sa nang tayo'y
magsisampalataya nang una.

<span id="an_13:12">13:12</span> Ang gabi ay totoong malalim, at ang
araw ay malapit na: iwaksi nga natin ang mga gawa ng kadiliman, at ating
isakbat ang mga sandata ng kaliwanagan.

<span id="an_13:13">13:13</span> Magsilakad tayong mahinhin, gaya ng sa
araw; huwag sa katakawan at paglalasing, huwag sa kalibugan at sa
kahalayan, huwag sa mga pagkakaalit at pagkakainggitan.

<span id="an_13:14">13:14</span> Kundi bagkus isakbat ninyo ang
Panginoong Jesucristo, at huwag ninyong paglaanan ang laman, upang
masunod ang mga kahalayan noon.

<span id="an_14:1">14:1</span> Datapuwa't ang mahina sa pananampalataya
ay tanggapin ninyo, hindi upang pagtalunan ang kaniyang pagaalinlangan.

<span id="an_14:2">14:2</span> May tao na may pananampalataya na
makakain ang lahat ng mga bagay: nguni't ang mahina'y kumakain ng mga
gulay.

<span id="an_14:3">14:3</span> Ang kumakain ay huwag magwalang halaga sa
hindi kumakain; at ang hindi kumakain ay huwag humatol sa kumakain:
sapagka't siya'y tinanggap ng Dios.

<span id="an_14:4">14:4</span> Sino kang humahatol sa alila ng iba? Sa
kaniyang sariling panginoon ay natatayo siya o nabubuwal. Oo, patatayuin
siya; sapagka't makapangyarihan ang Panginoon na siya'y maitayo.

<span id="an_14:5">14:5</span> May nagmamahal sa isang araw ng higit kay
sa iba: may ibang nagmamahal sa bawa't araw. Bawa't isa'y magtibay sa
kaniyang sariling pagiisip.

<span id="an_14:6">14:6</span> Ang nagmamahal sa araw, ay minamahal ito
sa Panginoon; at ang kumakain, ay kumakain sa Panginoon, sapagka't
siya'y nagpapasalamat sa Dios; at ang hindi kumakain, ay hindi kumakain
sa Panginoon, at nagpapasalamat sa Dios.

<span id="an_14:7">14:7</span> Sapagka't ang sinoman sa atin ay hindi
nabubuhay sa kaniyang sarili, at sinoman ay hindi namamatay sa kaniyang
sarili.

<span id="an_14:8">14:8</span> Sapagka't kung nangabubuhay tayo, sa
Panginoon tayo'y nangabubuhay; o kung nangamamatay tayo, sa Panginoon
tayo'y nangamamatay: kaya't sa mabuhay tayo, o sa mamatay man, tayo'y sa
Panginoon.

<span id="an_14:9">14:9</span> Sapagka't dahil dito ay namatay si Cristo
at nabuhay na maguli, upang siya'y maging Panginoon ng mga patay at
gayon din ng mga buhay.

<span id="an_14:10">14:10</span> Datapuwa't ikaw, bakit humahatol ka sa
iyong kapatid? at ikaw naman, bakit pinawalaang halaga mo ang iyong
kapatid? sapagka't tayong lahat ay tatayo sa harapan ng hukuman ng Dios.

<span id="an_14:11">14:11</span> Sapagka't nasusulat, Buhay ako, sabi ng
Panginoon, sa akin ang bawa't tuhod ay luluhod, At ang bawa't dila ay
magpapahayag sa Dios.

<span id="an_14:12">14:12</span> Kaya nga ang bawa't isa sa atin ay
magbibigay sulit sa Dios ng kaniyang sarili.

<span id="an_14:13">14:13</span> Huwag na nga tayong mangaghatulan pa sa
isa't isa: kundi bagkus ihatol ninyo ito, na ang sinoman ay huwag
maglagay ng katitisuran sa daan ng kaniyang kapatid o kadahilanan ng
ikararapa.

<span id="an_14:14">14:14</span> Nalalaman ko, at naniniwala akong lubos
kay Jesus na Panginoon, na walang anomang bagay na marumi sa kaniyang
sarili: maliban na doon sa nagaakala na ang anomang bagay ay marumi, sa
kaniya'y marumi ito.

<span id="an_14:15">14:15</span> Sapagka't kung dahil sa pagkain ang
iyong kapatid ay naghinanakit ay hindi ka na lumalakad sa pagibig. Huwag
mong ipamahamak sa iyong pagkain yaong pinagkamatayan ni Cristo.

<span id="an_14:16">14:16</span> Huwag nga ninyong pabayaan na
pagsalitaan ng masama ang inyong kabutihan:

<span id="an_14:17">14:17</span> Sapagka't ang kaharian ng Dios ay hindi
ang pagkain at paginom, kundi ang katuwiran at ang kapayapaan at ang
kagalakan sa Espiritu Santo.

<span id="an_14:18">14:18</span> Sapagka't ang sa ganito ay naglilingkod
kay Cristo ay kalugodlugod sa Dios, at pinatutunayan ng mga tao.

<span id="an_14:19">14:19</span> Kaya nga sundin ang mga bagay na
makapapayapa, at ang mga bagay na makapagpapatibay sa isa't isa.

<span id="an_14:20">14:20</span> Huwag mong sirain ang gawa ng Dios
dahil sa pagkain. Tunay na ang lahat ng mga bagay ay malilinis; gayon
man ay masama sa tao ang kumakain ng laban sa kaniyang budhi.

<span id="an_14:21">14:21</span> Mabuti ang huwag kumain ng lamangkati,
ni uminom ng alak, ni gumawa ng anoman na katitisuran ng iyong kapatid.

<span id="an_14:22">14:22</span> Ang pananampalataya mo na nasa iyo ay
ingatan mo sa iyong sarili sa harap ng Dios. Mapalad ang hindi humahatol
sa kaniyang sarili sa bagay na kaniyang sinasangayunan.

<span id="an_14:23">14:23</span> Nguni't ang nagaalinlangan ay
hinahatulan kung kumakain, sapagka't hindi siya kumakain sa
pananampalataya; at ang anomang hindi sa pananampalataya ay kasalanan.

<span id="an_15:1">15:1</span> Tayo ngang malalakas ay nararapat
mangagbata ng kahinaan ng mahihina, at huwag tayong mangagbigay lugod sa
ating sarili.

<span id="an_15:2">15:2</span> Bawa't isa sa atin ay magbigay lugod sa
kaniyang kapuwa, sa kaniyang ikabubuti sa ikatitibay.

<span id="an_15:3">15:3</span> Sapagka't si Cristo man ay hindi nagbigay
lugod sa kaniyang sarili; kundi gaya ng nasusulat, Ang mga pagalipusta
ng mga nagsisialipusta sa iyo, ay nangahulog sa akin.

<span id="an_15:4">15:4</span> Sapagka't ang anomang mga bagay na
isinulat nang una ay nangasulat dahil sa ikatututo natin, upang sa
pamamagitan ng pagtitiis at pagaliw ng mga kasulatan ay mangagkaroon
tayo ng pagasa.

<span id="an_15:5">15:5</span> Loobin nawa ng Dios ng pagtitiis at
paggiliw, na kayo ay magkaisa ng pagiisip sa isa't isa ayon kay Cristo
Jesus:

<span id="an_15:6">15:6</span> Upang kayo na may isang pagiisip sa
pamamagitan ng isang bibig ay luwalhatiin ninyo ang Dios at Ama ng ating
Panginoong Jesucristo.

<span id="an_15:7">15:7</span> Sa ganito'y mangagtanggapan kayo, gaya
naman ni Cristo na tinanggap kayo sa kaluwalhatian ng Dios.

<span id="an_15:8">15:8</span> Sapagka't sinasabi ko na si Cristo ay
ginawang ministro ng pagtutuli dahil sa katotohanan ng Dios, upang
kaniyang mapagtibay ang mga pangakong ibinigay sa mga magulang,

<span id="an_15:9">15:9</span> At upang ang mga Gentil ay makaluwalhati
sa Dios dahil sa kaniyang kahabagan; gaya ng nasusulat, Kaya nga't ikaw
ay aking pupurihin sa gitna ng mga Gentil. At aawit ako sa iyong
pangalan.

<span id="an_15:10">15:10</span> At muling sinasabi niya, Makigalak
kayo, kayong mga Gentil, sa kaniyang bayan.

<span id="an_15:11">15:11</span> At muli, Purihin ninyo ang Panginoon,
kayong lahat ng mga Gentil; At purihin siya ng lahat ng mga bayan.

<span id="an_15:12">15:12</span> At muli, sinasabi ni Isaias,
Magkakaroon ng ugat kay Jesse, At siya'y lilitaw upang maghari sa mga
Gentil; Ay sa kaniya magsisiasa ang mga Gentil.

<span id="an_15:13">15:13</span> Puspusin nga kayo ng Dios ng pagasa ng
buong kagalakan at kapayapaan sa pananampalataya, upang kayo'y managana
sa pagasa sa pamamagitan ng kapangyarihan ng Espiritu Santo.

<span id="an_15:14">15:14</span> At ako naman sa aking sarili ay
naniniwalang lubos tungkol sa inyo mga kapatid ko, na kayo naman ay
mangapuspos ng kabutihan, pinuspos ng lahat ng kaalaman, na ano pa't
makapagpapaalaala naman kayo sa isa't isa.

<span id="an_15:15">15:15</span> Nguni't sinulatan ko kayo na may
dakilang kalayaan na bilang pagpapaalaala sa inyo, dahil sa biyaya na sa
akin ay ibinigay ng Dios,

<span id="an_15:16">15:16</span> Upang ako'y maging ministro ni Cristo
Jesus sa mga Gentil, na nangangasiwa sa evangelio ng Dios, upang ang mga
Gentil ay maging kalugodlugod na handog, palibhasa'y pinapaging banal ng
Espiritu Santo.

<span id="an_15:17">15:17</span> Mayroon nga akong ipinagmamapuri kay
Cristo Jesus sa mga bagay na nauukol sa Dios.

<span id="an_15:18">15:18</span> Sapagka't hindi ako nangangahas
magsalita ng anomang mga bagay, maliban na sa mga ginawa ni Cristo sa
pamamagitan ko, sa pagtalima ng mga Gentil, sa salita at sa gawa,

<span id="an_15:19">15:19</span> Sa bisa ng mga tanda at ng mga
kababalaghan, sa kapangyarihan ng Espiritu ng Dios; ano pa't buhat sa
Jerusalem, at sa palibotlibot hanggang sa Ilirico, ay aking ipinangaral
na lubos ang evangelio ni Cristo;

<span id="an_15:20">15:20</span> Aking nilayon na maipangaral ang
evangelio, hindi doon sa napagbalitaan na kay Cristo, upang huwag akong
magtayo sa ibabaw ng pinagsaligan ng iba;

<span id="an_15:21">15:21</span> Kundi, gaya ng nasusulat, Makakakita
silang mga hindi dinatnan ng mga balita tungkol sa kaniya, At silang
hindi nangakapakinig, ay mangakakatalastas.

<span id="an_15:22">15:22</span> Kaya't madalas namang napigil ako ng
pagpariyan sa inyo:

<span id="an_15:23">15:23</span> Datapuwa't ngayon, na wala nang dako sa
mga lupaing ito, at malaon nang panahong ako'y may nasang pumariyan sa
inyo,

<span id="an_15:24">15:24</span> Pagparoon ko sa Espana ay paririyan ako
(sapagka't inaasahan kong makikita ko kayo sa aking paglalakbay, at
ako'y sasamahan ninyo patungo doon, pagkatapos na magkamit ng kaunting
kasiyahan sa pakikisama sa inyo).

<span id="an_15:25">15:25</span> Nguni't ngayon, sinasabi ko, ako'y
pasasa-Jerusalem, upang mamahagi sa mga banal.

<span id="an_15:26">15:26</span> Sapagka't minagaling ng Macedonia at ng
Acaya na gumawa ng isang ambagang laan sa mga dukha sa mga banal na nasa
Jerusalem.

<span id="an_15:27">15:27</span> Oo, ito'y kalugodlugod sa kanila; at
sila'y may utang na loob sa kanila. Sapagka't kung ang mga Gentil ay
naging mga kabahagi sa kanilang mga bagay na ayon sa Espiritu, nararapat
naman nilang paglingkuran ang mga yaon sa mga bagay na ayon sa laman.

<span id="an_15:28">15:28</span> Kung maganap ko nga ito, at aking
matatakan na sa kanila ang bungang ito, ay magdaraan ako sa inyong
patungo sa Espana.

<span id="an_15:29">15:29</span> At nalalaman ko na, pagpariyan ko sa
inyo, ay darating akong puspos ng pagpapala ng evangelio ni Cristo.

<span id="an_15:30">15:30</span> Ngayo'y ipinamamanhik ko sa inyo, mga
kapatid, alangalang sa Panginoon nating Jesucristo, at sa pagibig ng
Espiritu, na kayo'y makipagsikap na kasama ko sa inyong mga pananalangin
sa Dios patungkol sa akin;

<span id="an_15:31">15:31</span> Upang ako'y maligtas sa mga hindi
nagsisisampalataya na nangasa Judea, at nang ang aking pamamahagi sa
Jerusalem ay maging kalugodlugod sa mga banal;

<span id="an_15:32">15:32</span> Upang sa pamamagitan ng kalooban ng
Dios, ako'y makarating sa inyo na may kagalakan, at ako'y makipamahinga
sa inyo.

<span id="an_15:33">15:33</span> Ngayon ang Dios ng kapayapaan ay
sumainyo nawang lahat. Siya nawa.

<span id="an_16:1">16:1</span> Ipinagtatagubilin ko sa inyo si Febe na
ating kapatid na babae, na lingkod sa iglesia na nasa Cencrea:

<span id="an_16:2">16:2</span> Upang tanggapin ninyo siya sa Panginoon,
ayon sa nararapat sa mga banal, at tulungan ninyo siya sa anomang bagay
na magiging kailangan niya sa inyo: sapagka't siya nama'y naging
katulong ng marami, at ng aking sarili naman.

<span id="an_16:3">16:3</span> Batiin ninyo si Prisca at si Aquila na
aking mga kamanggagawa kay Cristo Jesus,

<span id="an_16:4">16:4</span> Na ipinain ang kanilang mga leeg dahil sa
aking buhay; na sa kanila'y hindi lamang ako ang nagpapasalamat, kundi
naman ang lahat ng mga iglesia ng mga Gentil:

<span id="an_16:5">16:5</span> At batiin ninyo ang iglesia na nasa
kanilang bahay. Batiin ninyo si Epeneto na minamahal ko, na siyang
pangunahing bunga ng Asia kay Cristo.

<span id="an_16:6">16:6</span> Batiin ninyo si Maria, na lubhang
nagpagal sa inyo.

<span id="an_16:7">16:7</span> Batiin ninyo si Andronico at si Junias,
na aking mga kamaganak, at mga kasama ko sa pagkabilanggo, na siyang mga
bantog sa mga apostol, na sila nama'y nangauna sa akin kay Cristo.

<span id="an_16:8">16:8</span> Batiin ninyo si Ampliato na aking
minamahal sa Panginoon.

<span id="an_16:9">16:9</span> Batiin ninyo si Urbano na aming
kamanggagawa kay Cristo, at si Estaquis na minamahal ko.

<span id="an_16:10">16:10</span> Batiin ninyo si Apeles na subok kay
Cristo. Batiin ninyo ang mga kasangbahay ni Aristobulo.

<span id="an_16:11">16:11</span> Batiin ninyo si Herodion na aking
kamaganak. Batiin ninyo ang mga kasangbahay ni Narciso, yaong nangasa
Panginoon.

<span id="an_16:12">16:12</span> Batiin ninyo si Trifena at si Trifosa,
na nangagpapagal sa Panginoon. Batiin ninyo si Persida na minamahal, na
lubhang nagpagal sa Panginoon.

<span id="an_16:13">16:13</span> Batiin ninyo si Rufo na hinirang sa
Panginoon, at ang kaniyang ina at akin.

<span id="an_16:14">16:14</span> Batiin ninyo si Asincrito, si Flegonte,
si Hermes, si Patrobas, si Hermas, at ang mga kapatid na kasama nila.

<span id="an_16:15">16:15</span> Batiin ninyo si Filologo at si Julia,
si Nereo at ang kaniyang kapatid na babae, at si Olimpas, at ang lahat
ng mga banal na kasama nila.

<span id="an_16:16">16:16</span> Mangagbatian kayo ng banal na halik.
Binabati kayo ng lahat ng mga iglesia ni Cristo.

<span id="an_16:17">16:17</span> Ngayo'y ipinamamanhik ko sa inyo, mga
kapatid, na tandaan ninyo yaong mga pinanggagalingan ng
pagkakabahabahagi at ng mga katitisuran, laban sa mga aral na inyong
nangapagaralan: at kayo'y magsilayo sa kanila.

<span id="an_16:18">16:18</span> Sapagka't ang mga gayon ay hindi
nagsisipaglingkod sa Cristong Panginoon, kundi sa kanilang sariling
tiyan; at sa pamamagitan ng kanilang mabuting pananalita at maiinam na
mga talumpati ay dinadaya ang mga puso ng mga walang malay.

<span id="an_16:19">16:19</span> Sapagka't ang inyong pagtalima ay
naging bantog sa lahat ng mga tao. Kaya't nagagalak ako tungkol sa inyo:
datapuwa't ibig ko na kayo'y maging marunong sa kabutihan, at musmos sa
kasamaan.

<span id="an_16:20">16:20</span> At si Satanas ay dudurugin ng Dios ng
kapayapaan sa madaling panahon sa ilalim ng inyong mga paa. Ang biyaya
nawa ng ating Panginoong Jesucristo ay sumainyo.

<span id="an_16:21">16:21</span> Binabati kayo ni Timoteo na aking
kamanggagawa; at ni Lucio at ni Jason at ni Sosipatro, na aking mga
kamaganak.

<span id="an_16:22">16:22</span> Akong si Tercio, na sumusulat ng sulat
na ito, ay bumabati sa inyo sa Panginoon.

<span id="an_16:23">16:23</span> Binabati kayo ni Gayo na
pinanunuluyanan ko, at ng buong iglesia. Binabati kayo ni Erasto na
ingat-yaman ng bayan, at ng kapatid na si Cuarto.

<span id="an_16:24">16:24</span> Ang biyaya ng ating Panginoong
Jesucristo ay sumainyong lahat. Siya nawa.

<span id="an_16:25">16:25</span> At ngayon sa kaniya na makapangyarihan
na sa inyo'y makapagpapatibay ayon sa aking evangelio at sa pangangaral
ni Jesucristo, ayon sa pahayag ng hiwaga na natago sa katahimikan nang
panahong walang hanggan.

<span id="an_16:26">16:26</span> Datapuwa't nahayag na ngayon, at sa
pamamagitan ng mga kasulatan ng mga propeta, ayon sa ipinagutos ng Dios
na walang hanggan, ay ipinakilala sa lahat ng mga bansa upang
magsitalima sa pananampalataya:

<span id="an_16:27">16:27</span> Sa iisang Dios na marunong, sa
pamamagitan ni Jesucristo, na sumasa kaniya ang kaluwalhatian
magpakailan man. Siya nawa.

------------------------------------------------------------------------

[Next: 1 Corinthians](co1)
