[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ezr)  [Next](est) 

------------------------------------------------------------------------

### Tagalog Bible: Nehemiah

<span id="an_1:1">1:1</span> Ang mga salita ni Nehemias na anak ni
Hachalias. Nangyari nga sa buwan ng Chislu, sa ikadalawang pung taon,
samantalang ako'y nasa bahay-hari sa Susan.

<span id="an_1:2">1:2</span> Na si Hanani, na isa sa aking mga kapatid,
ay dumating, siya at ilang lalake na mula sa Juda; at tinanong ko sila
ng tungkol sa mga Judio na nakatanan, na nangaiwan sa pagkabihag, at
tungkol sa Jerusalem.

<span id="an_1:3">1:3</span> At sinabi nila sa akin, Ang nalabi na
naiwan sa pagkabihag doon sa lalawigan, ay nasa malaking kapighatian at
kakutyaan: ang kuta naman sa Jerusalem ay nabagsak, at ang mga
pintuang-bayan ay nangasunog sa apoy.

<span id="an_1:4">1:4</span> At nangyari, nang marinig ko ang mga
salitang ito, na ako'y naupo at umiyak, at nanangis na ilang araw; at
ako'y nagayuno, at dumalangin sa harap ng Dios ng langit.

<span id="an_1:5">1:5</span> At nagsabi, Aking idinadalangin sa iyo, Oh
Panginoon, na Dios ng langit, na dakila at kakilakilabot na Dios, na
nagiingat ng tipan at kaawaan sa nagsisiibig sa kaniya, at nangagiingat
ng kaniyang mga utos:

<span id="an_1:6">1:6</span> Pakinggan ngayon ng iyong tainga, at idilat
ang iyong mga mata, upang iyong dinggin ang dalangin ng iyong lingkod,
na aking idinadalangin sa harap mo sa panahong ito, araw at gabi, dahil
sa mga anak ni Israel na iyong mga lingkod, habang aking ipinahahayag
ang mga kasalanan ng mga anak ni Israel, na aming ipinagkasala laban sa
iyo. Oo, ako at ang sangbahayan ng aking magulang ay nagkasala:

<span id="an_1:7">1:7</span> Kami ay lubhang nagpakahamak laban sa iyo,
at hindi nangagingat ng mga utos, o ng mga palatuntunan man, o ng mga
kahatulan, na iyong iniutos sa iyong lingkod na kay Moises.

<span id="an_1:8">1:8</span> Alalahanin mo, isinasamo ko sa iyo, ang
salita na iyong iniutos sa iyong lingkod na kay Moises, na sinasabi,
Kung kayo'y magsisalangsang, aking pangangalatin kayo sa lahat na bayan:

<span id="an_1:9">1:9</span> Nguni't kung kayo'y magsibalik sa akin, at
ingatan ninyo ang aking mga utos, at gawin, bagaman ang nangatapon sa
inyo ay nasa kaduluduluhang bahagi ng mga langit, akin ngang pipisanin
sila mula roon, at dadalhin ko sila sa dakong aking pinili upang
patahanin doon ang aking pangalan.

<span id="an_1:10">1:10</span> Ang mga ito nga'y ang iyong mga lingkod
at ang iyong bayan, na iyong tinubos sa pamamagitan ng iyong dakilang
kapangyarihan, at sa pamamagitan ng iyong malakas na kamay.

<span id="an_1:11">1:11</span> Oh Panginoon, isinasamo ko sa iyo,
pakinggan ngayon ng inyong pakinig ang dalangin ng iyong lingkod, at ang
dalangin ng iyong mga lingkod, na nangasasayahang matakot sa iyong
pangalan: at paginhawahin mo, isinasamo ko sa iyo, ang iyong lingkod sa
araw na ito, at pagkalooban mo siya ng kaawaan sa paningin ng lalaking
ito. (Ngayo'y tagahawak ako ng saro ng hari.)

<span id="an_2:1">2:1</span> At nangyari sa buwan ng Nisan, sa
ikadalawang pung taon ni Artajerjes na hari, nang ang alak ay nasa harap
niya, na aking kinuha ang alak at ibinigay ko sa hari. Hindi nga ako
nalungkot nang una sa kaniyang harapan.

<span id="an_2:2">2:2</span> At sinabi ng hari sa akin, Bakit ang iyong
mukha ay malungkot, dangang wala kang sakit? ito'y dili iba kundi
kalungkutan ng puso. Nang magkagayo'y natakot akong mainam.

<span id="an_2:3">2:3</span> At sinabi ko sa hari, Mabuhay ang hari
magpakailan man: bakit ang aking mukha ay hindi malulungkot, kung ang
bayan, ang dako ng mga libingan sa aking mga magulang ay giniba, at ang
mga pintuang-bayan niyaon ay nasupukan ng apoy?

<span id="an_2:4">2:4</span> Nang magkagayo'y sinabi ng hari sa akin,
Ano ang iyong hinihiling? Sa gayo'y dumalangin ako sa Dios ng langit.

<span id="an_2:5">2:5</span> At nagsabi ako sa hari, Kung ikinalulugod
ng hari, at kung ang iyong lingkod ay nakasumpong ng biyaya sa iyong
paningin ay suguin mo ako sa Juda, sa bayan ng libingan sa aking mga
magulang, upang aking maitayo.

<span id="an_2:6">2:6</span> At ang hari ay nagsabi sa akin, (ang reina
ay nakaupo naman sa siping niya,) Magiging gaano kalaon ang iyong
paglalakbay? at kailan ka babalik? Sa gayo'y nalugod ang hari na suguin
ako, at nagtakda ako sa kaniya ng panahon.

<span id="an_2:7">2:7</span> Bukod dito'y sinabi ko sa hari, Kung
ikinalulugod ng hari, bigyan ako ng mga sulat sa mga tagapamahala sa
dako roon ng Ilog, upang ako'y kanilang paraanin hanggang sa ako'y
dumating sa Juda;

<span id="an_2:8">2:8</span> At isang sulat kay Asaph na tagapagingat ng
gubat ng hari, upang bigyan niya ako ng mga kahoy na magawang mga
tahilan sa mga pintuang-daan ng kastillo na nauukol sa bahay, at sa kuta
ng bayan at sa bahay na aking papasukan. At pinagkalooban ako ng hari
ayon sa mabuting kamay ng aking Dios na sumasa akin.

<span id="an_2:9">2:9</span> Nang magkagayo'y pumaroon ako sa mga
tagapamahala sa dako roon ng Ilog, at ibinigay ko sa kanila ang mga
sulat ng hari. Sinugo nga ako ng hari na may kasamang mga punong kawal
ng hukbo at mga mangangabayo.

<span id="an_2:10">2:10</span> At nang mabalitaan ni Sanballat na
Horonita, at ni Tobias na lingkod, na Ammonita, ay namanlaw na mainam,
sapagka't may naparoong isang lalake upang hanapin ang ikagagaling ng
mga anak ni Israel.

<span id="an_2:11">2:11</span> Sa gayo'y naparoon ako sa Jerusalem, at
dumoon akong tatlong araw.

<span id="an_2:12">2:12</span> At ako'y bumangon sa kinagabihan, ako, at
ilang lalake na kasama ko; ni hindi ko man isinaysay sa kanino man kung
anong inilagak ng aking Dios sa aking puso na gawin sa ikagagaling ng
Jerusalem: wala rin namang anomang hayop na kasama ako, liban sa hayop
na aking sinasakyan.

<span id="an_2:13">2:13</span> At ako'y lumabas ng kinagabihan sa
pintuang-bayan ng libis, sa makatuwid baga'y sa dako ng balon ng dragon,
at sa pintuang-bayan ng tapunan ng dumi, at minasdan ko ang mga kuta ng
Jerusalem, na nangabagsak, at ang mga pintuang-bayan na sinupok ng apoy.

<span id="an_2:14">2:14</span> Nang magkagayo'y nagpatuloy ako sa
pintuang-bayan ng bukal at sa tangke ng hari: nguni't walang dakong
mararaanan ang hayop sa ilalim ko.

<span id="an_2:15">2:15</span> Nang magkagayo'y namaybay ako ng
kinagabihan sa batis, at aking minasdan ang kuta; at ako'y bumalik, at
pumasok sa pintuang-bayan ng libis, at sa gayo'y pumihit ako.

<span id="an_2:16">2:16</span> At hindi naalaman ng mga pinuno kung saan
ako naparoon, o kung ano ang ginawa ko; ni hindi ko rin isinaysay sa mga
Judio, ni sa mga saserdote man, ni sa mga mahal na tao man, ni sa mga
pinuno man, ni sa nalabi man na gumagawa ng gawain.

<span id="an_2:17">2:17</span> Nang magkagayo'y sinabi ko sa kanila,
Inyong nakikita ang masamang kalagayan na kinaroroonan natin, kung
paanong ang Jerusalem ay guho at ang mga pintuang-bayan nito ay nasunog
sa apoy: kayo'y parito, at ating itayo ang kuta ng Jerusalem, upang
tayo'y huwag nang maging kadustaan.

<span id="an_2:18">2:18</span> At isinaysay ko sa kanila ang kamay ng
aking Dios na naging mabuti sa akin, at gayon din ang mga salita ng hari
na sinalita niya sa akin. At kanilang sinabi, Magbangon tayo at magtayo.
Sa gayo'y kanilang pinalakas ang kanilang mga kamay sa mabuting gawa.

<span id="an_2:19">2:19</span> Nguni't nang mabalitaan ni Sanballat na
Horonita, at ni Tobias na lingkod, na Ammonita, at ni Gesem na taga
Arabia, ay kanilang tinawanang mainam kami, at hinamak kami, at sinabi,
Ano itong bagay na inyong ginagawa? manghihimagsik ba kayo laban sa
hari?

<span id="an_2:20">2:20</span> Nang magkagayo'y sumagot ako sa kanila,
at sinabi ko sa kanila, Ang Dios ng langit, siya ang magpapaginhawa sa
amin: kaya't kaming kaniyang mga lingkod ay magbabangon at magtatayo:
nguni't kayo'y walang bahagi, o matuwid man, o alaala man, sa Jerusalem.

<span id="an_3:1">3:1</span> Nang magkagayo'y si Eliasib na pangulong
saserdote ay tumayo na kasama ng kaniyang mga kapatid na mga saserdote,
at kanilang itinayo ang pintuang-bayan ng mga tupa; kanilang itinalaga,
at inilagay ang mga pinto niyaon; hanggang sa moog ng Meah ay kanilang
itinalaga, hanggang sa moog ng Hananeel.

<span id="an_3:2">3:2</span> At sumunod sa kaniya ay nagsipagtayo ang
mga lalake ng Jerico. At sumunod sa kanila ay nagtayo si Zachur na anak
ni Imri.

<span id="an_3:3">3:3</span> At ang pintuang-bayan ng mga isda ay
itinayo ng mga anak ni Senaa; kanilang inilapat ang mga tahilan niyaon,
at inilagay ang mga pinto niyaon, ang mga trangka niyaon, at ang mga
halang niyaon.

<span id="an_3:4">3:4</span> At sumunod sa kanila ay hinusay ni Meremoth
na anak ni Urias, na anak ni Cos. At sumunod sa kanila ay hinusay ni
Mesullam, na anak ni Berechias, na anak ni Mesezabeel. At sumunod sa
kanila ay hinusay ni Sadoc na anak ni Baana.

<span id="an_3:5">3:5</span> At sumunod sa kanila ay hinusay ng mga
Tecoita; nguni't hindi inilagay ng kanilang mga mahal na tao ang
kanilang mga leeg sa gawain ng kanilang Panginoon.

<span id="an_3:6">3:6</span> At ang dating pintuang-bayan ay hinusay ni
Joiada na anak ni Pasea at ni Mesullam na anak ni Besodias; kanilang
inilapat ang mga tahilan niyaon, at inilagay ang mga pinto niyaon, at
ang mga trangka niyaon, at ang mga halang niyaon.

<span id="an_3:7">3:7</span> At sumunod sa kanila ay hinusay ni Melatias
na Gabaonita, at ni Jadon na Meronothita, ng mga lalaking taga Gabaon,
at taga Mizpa, na ukol sa luklukan ng tagapamahala sa dako roon ng Ilog.

<span id="an_3:8">3:8</span> Sumunod sa kanila ay hinusay ni Uzziel na
anak ni Harhaia, na platero. At sumunod sa kaniya ay hinusay ni Hananias
na isa sa mga manggagawa ng pabango, at kanilang pinagtibay ang
Jerusalem, hanggang sa maluwang na kuta.

<span id="an_3:9">3:9</span> At sumunod sa kanila ay hinusay ni Repaias
na anak ni Hur, na pinuno ng kalahating distrito ng Jerusalem.

<span id="an_3:10">3:10</span> At sumunod sa kanila ay hinusay ni
Jedaias na anak ni Harumaph, sa tapat ng kaniyang bahay. At sumunod sa
kaniya ay hinusay ni Hattus na anak ni Hasbanias.

<span id="an_3:11">3:11</span> Ang ibang bahagi at ang moog ng mga hurno
ay hinusay ni Malchias na anak ni Harim, at ni Hasub na anak ni
Pahatmoab.

<span id="an_3:12">3:12</span> At sumunod sa kaniya ay hinusay ni Sallum
na anak ni Lohes, na pinuno ng kalahating distrito ng Jerusalem, niya at
ng kaniyang mga anak na babae.

<span id="an_3:13">3:13</span> Ang pintuang-bayan ng libis ay hinusay ni
Hanun, at ng mga taga Zanoa; kanilang itinayo, at inilagay ang mga pinto
niyaon, ang mga trangka niyaon, at ang mga halang niyaon, at isang
libong siko sa kuta hanggang sa pintuang-bayan ng tapunan ng dumi.

<span id="an_3:14">3:14</span> At ang pintuang-bayan ng tapunan ng dumi
ay hinusay ni Malchias na anak ni Rechab, na pinuno ng distrito ng
Beth-haccerem; kaniyang itinayo, at inilagay ang mga pinto niyaon, ang
mga trangka niyaon, at ang mga halang niyaon.

<span id="an_3:15">3:15</span> At ang pintuang-bayan ng bukal ay hinusay
ni Sallum na anak ni Cholhoce, na pinuno ng distrito ng Mizpa, kaniyang
itinayo, at tinakpan, at inilagay ang mga pinto niyaon, ang trangka
niyaon, at ang mga halang niyaon, at ang pader ng tangke ng Selah sa
tabi ng halamanan ng hari, hanggang sa mga baytang na paibaba mula sa
bayan ni David.

<span id="an_3:16">3:16</span> Sumunod sa kaniya ay hinusay ni Nehemias
na anak ni Azbuc, na pinuno ng kalahating distrito ng Beth-sur, hanggang
sa dako ng tapat ng mga libingan ni David, at hanggang sa tangke na
ginawa, at hanggang sa bahay ng mga makapangyarihang lalake.

<span id="an_3:17">3:17</span> Sumunod sa kaniya ay hinusay ng mga
Levita, ni Rehum na anak ni Bani. Sumunod sa kaniya, ay hinusay ni
Asabias, na pinuno ng kalahating distrito ng Ceila, na pinaka distrito
niya.

<span id="an_3:18">3:18</span> Sumunod sa kaniya ay hinusay ng kanilang
mga kapatid, ni Bavvai na anak ni Henadad, na pinuno ng kalahating
distrito ng Ceila.

<span id="an_3:19">3:19</span> At sumunod sa kaniya ay hinusay ni Ezer
na anak ni Jesua, na pinuno ng Mizpa, na ibang bahagi, sa tapat ng
sampahan sa lagayan ng mga sandata sa pagliko ng kuta.

<span id="an_3:20">3:20</span> Sumunod sa kaniya ay hinusay na masikap
ni Baruch na anak ni Zachai ang ibang bahagi, mula sa may pagliko ng
kuta hanggang sa pintuan ng bahay ni Eliasib na pangulong saserdote.

<span id="an_3:21">3:21</span> Sumunod sa kaniya ay hinusay ni Meremoth,
na anak ni Urias na anak ni Cos ang ibang bahagi mula sa pintuan ng
bahay ni Eliasib hanggang sa hangganan ng bahay ni Eliasib.

<span id="an_3:22">3:22</span> At sumunod sa kaniya, ay hinusay ng mga
saserdote, na mga lalake sa Kapatagan.

<span id="an_3:23">3:23</span> Sumunod sa kanila, ay hinusay ni Benjamin
at ni Hasub sa tapat ng kanilang bahay. Sumunod sa kanila ay hinusay ni
Azarias na anak ni Maasias na anak ni Ananias, sa siping ng kaniyang
sariling bahay.

<span id="an_3:24">3:24</span> Sumunod sa kaniya ay hinusay ni Binnui na
anak ni Henadad ang ibang bahagi, mula sa bahay ni Azarias hanggang sa
pagliko ng kuta, at hanggang sa sulok.

<span id="an_3:25">3:25</span> Si Paal na anak ni Uzai ay naghusay ng
tapat ng may pagliko ng kuta, at ng moog na lumalabas mula sa lalong
mataas na bahay ng hari, na nasa tabi ng looban ng bantay. Sumunod sa
kaniya'y si Pedaia na anak ni Pharos ang naghusay.

<span id="an_3:26">3:26</span> (Ang mga Nethineo nga ay nagsitahan sa
Ophel, hanggang sa dako na nasa tapat ng pintuang-bayan ng tubig sa
dakong silanganan, at ng moog na nakalabas.)

<span id="an_3:27">3:27</span> Sumunod sa kaniya ay hinusay ng mga
Tecoita ang ibang bahagi, sa tapat ng malaking moog na nakalabas, at
hanggang sa pader ng Ophel.

<span id="an_3:28">3:28</span> Sa itaas ng pintuang-bayan ng mga kabayo,
mga saserdote ang naghusay na bawa't isa'y sa tapat ng kaniyang sariling
bahay.

<span id="an_3:29">3:29</span> Sumunod sa kanila ay hinusay ni Sadoc na
anak ni Immer sa tapat ng kaniyang sariling bahay. At sumunod sa kaniya
ay hinusay ni Semaias na anak ni Sechanias na tagatanod ng pintuang
silanganan.

<span id="an_3:30">3:30</span> Sumunod sa kaniya ay hinusay ni Hananias
na anak ni Selemias, at ni Anun na ikaanim na anak ni Salaph ang ibang
bahagi. Sumunod sa kaniya ay hinusay ni Mesullam na anak ni Berechias sa
tapat ng kaniyang silid.

<span id="an_3:31">3:31</span> Sumunod sa kaniya, ay hinusay ni Malchias
na isa sa mga platero sa bahay ng mga Nethineo, at sa mga mangangalakal,
sa tapat ng pintuang-bayan ng Hammiphcad, at sa sampahan sa sulok.

<span id="an_3:32">3:32</span> At sa pagitan ng sampahan sa sulok at ng
pintuang-bayan ng mga tupa, ang naghusay ay ang mga platero at ang mga
mangangalakal.

<span id="an_4:1">4:1</span> Nguni't nangyari, na nang mabalitaan ni
Sanballat na aming itinayo ang kuta, siya'y naginit, at nagalit na
mainam, at tinuya ang mga Judio.

<span id="an_4:2">4:2</span> At siya'y nagsalita sa harap ng kaniyang
mga kapatid, at ng hukbo ng Samaria, at nagsabi, Anong ginagawa nitong
mahihinang Judio? magpapakatibay ba sila? mangaghahain ba sila?
wawakasan ba nila sa isang araw? kanila bang bubuhayin ang mga bato mula
sa mga bunton ng dumi, dangang nangasunog na ang mga yaon?

<span id="an_4:3">4:3</span> Si Tobias nga na Ammonita ay nasa tabi
niya, at sinabi niya, Bagaman sila'y nangagtatayo, kung ang isang zorra
ay sumampa, ibabagsak ang kanilang mga batong kuta.

<span id="an_4:4">4:4</span> Dinggin mo, Oh aming Dios: sapagka't kami
ay hinamak; at ibalik mo ang kanilang pagdusta sa kanilang sariling ulo,
at ibigay mo sila sa pagkasamsam sa isang lupain sa pagkabihag:

<span id="an_4:5">4:5</span> At huwag mong ikubli ang kanilang kasamaan,
at huwag mong pawiin ang kanilang kasalanan sa harap mo: sapagka't
kanilang minungkahi ka sa galit sa harap ng mga manggagawa.

<span id="an_4:6">4:6</span> Sa gayo'y aming itinayo ang kuta; at ang
buong kuta ay nahusay hanggang sa kalahatian ng taas niyaon: sapagka't
ang bayan ay nagkaroon ng kaloobang gumawa.

<span id="an_4:7">4:7</span> Nguni't nangyari, na nang mabalitaan ni
Sanballat, at ni Tobias, at ng mga taga Arabia, at ng mga Ammonita, at
ng mga Asdodita, na ipinatuloy ang paghuhusay ng mga kuta ng Jerusalem,
at ang mga sira ay pinasimulang tinakpan, sila nga'y nangaginit na
mainam;

<span id="an_4:8">4:8</span> At nagsipagbanta silang lahat na
magkakasama upang magsiparoon, at magsilaban sa Jerusalem, at upang
manggulo roon.

<span id="an_4:9">4:9</span> Nguni't kami ay nagsidalangin sa aming
Dios, at naglagay ng bantay laban sa kanila araw at gabi, dahil sa
kanila.

<span id="an_4:10">4:10</span> At ang Juda ay nagsabi, Nawalan ng lakas
ang mga tagadala ng mga pasan, at may maraming dumi; na anopa't hindi
kami makapagtayo ng kuta.

<span id="an_4:11">4:11</span> At sinabi ng aming mga kalaban: Sila'y
hindi mangakakaalam, o mangakakakita man hanggang sa kami ay magsidating
sa gitna nila, at patayin sila, at ipatigil ang gawain.

<span id="an_4:12">4:12</span> At nangyari, na nang magsidating ang mga
Judio na nagsisitahan sa siping nila, sinabi nila sa aming makasangpu,
mula sa lahat na dako: Kayo'y marapat magsibalik sa amin.

<span id="an_4:13">4:13</span> Kaya't inilagay ko sa mga pinakamababang
dako ng pagitan ng likuran ng kuta, sa mga luwal na dako, sa makatuwid
baga'y aking inilagay ang bayan ayon sa kanilang mga angkan, pati ng
kanilang mga tabak, ng kanilang mga sibat, at ng kanilang mga busog.

<span id="an_4:14">4:14</span> At ako'y tumingin, at tumayo, at nagsabi
sa mga mahal na tao, at sa mga pinuno, at sa nalabi sa bayan: Huwag
kayong mangatakot sa kanila: inyong alalahanin ang Panginoon, na dakila
at kakilakilabot, at ipakipaglaban ninyo ang inyong mga kapatid, ang
inyong mga anak na lalake at babae, ang inyong mga asawa at ang inyong
mga bahay.

<span id="an_4:15">4:15</span> At nangyari, nang mabalitaan ng aming mga
kaaway na naalaman namin, at iniuwi sa wala ng Dios ang kanilang payo,
na kami na nagsibalik na lahat sa kuta, bawa't isa'y sa kaniyang gawa.

<span id="an_4:16">4:16</span> At nangyari, mula nang panahong yaon, na
kalahati sa aking mga lingkod ay nagsigawa sa gawain, at kalahati sa
kanila ay nagsisihawak ng mga sibat, mga kalasag, at mga busog, at ng
mga baluti; at ang mga pinuno ay nangasa likuran ng buong sangbahayan ng
Juda.

<span id="an_4:17">4:17</span> Silang nangagtayo ng kuta, at silang
nangagpapasan ng mga pasan ay nagsipagsakbat, bawa't isa'y may isa ng
kaniyang mga kamay na iginagawa sa gawain, at may isa na inihahawak ng
kaniyang sakbat;

<span id="an_4:18">4:18</span> At ang mga manggagawa, bawa't isa'y may
kaniyang tabak na nakasabit sa kaniyang tagiliran, at gayon gumagawa. At
ang nagpapatunog ng pakakak ay nasa siping ko.

<span id="an_4:19">4:19</span> At sinabi ko sa mga mahal na tao at sa
mga pinuno, at sa nalabi sa bayan: Ang gawain ay malaki at malaon, at
tayo'y nangagkakahiwalay sa kuta, isa'y malayo sa isa:

<span id="an_4:20">4:20</span> Sa anomang dako na inyong marinig ang
tunog ng pakakak, ay makipisan kayo sa amin; ipakikipaglaban tayo ng
ating Dios.

<span id="an_4:21">4:21</span> Ganito nagsigawa kami sa gawain: at
kalahati sa kanila ay nagsisihawak ng mga sibat mula sa pagbubukang
liwayway hanggang sa ang mga bituin ay magsilitaw.

<span id="an_4:22">4:22</span> Sinabi ko rin nang panahong yaon sa
bayan: Magsitahan bawa't isa sa Jerusalem, na kasama ng kanikaniyang
lingkod upang sa gabi ay maging bantay sila sa atin, at makagawa sa
araw.

<span id="an_4:23">4:23</span> Sa gayo'y maging ako, ni ang aking mga
kapatid man, ni ang aking mga lingkod man, ni ang mga lalake mang bantay
na nagsisisunod sa akin, ay walang naghubad sa amin ng aming mga suot,
na bawa't isa'y yumaon na may kaniyang sandata sa tubig.

<span id="an_5:1">5:1</span> Nang magkagayo'y umalingawngaw ang malakas
na daing ng bayan at ng kanilang mga asawa laban sa kanilang mga kapatid
na mga Judio,

<span id="an_5:2">5:2</span> Sapagka't may nagsisipagsabi, Kami, ang
aming mga anak na lalake at babae ay marami: tulutan kaming magsikuha ng
trigo, upang aming makain at mabuhay kami.

<span id="an_5:3">5:3</span> May nagsisipagsabi naman: Aming isinasangla
ang aming mga bukid at ang aming mga ubasan, at ang aming mga bahay:
tulutan kaming magsikuha ng trigo, dahil sa kasalatan.

<span id="an_5:4">5:4</span> May nagsisipagsabi naman: Aming
ipinangutang ng salapi ang buwis sa hari na hinihingi sa aming mga bukid
at aming mga ubasan.

<span id="an_5:5">5:5</span> Gayon ma'y ang aming laman ngayon ay gaya
ng laman ng aming mga kapatid, ang aming mga anak ay gaya ng kanilang
mga anak: at, narito, aming dinadala sa pagkaalipin ang aming mga anak
na lalake at babae upang maging mga alipin, at ang iba sa aming mga anak
na babae ay nangadala sa pagkaalipin: wala man lamang kaming
kapangyarihang makatulong; sapagka't ibang mga tao ang nagtatangkilik ng
aming bukid at ng aming mga ubasan.

<span id="an_5:6">5:6</span> At ako'y nagalit na mainam, nang aking
marinig ang kanilang daing at ang mga salitang ito.

<span id="an_5:7">5:7</span> Nang magkagayo'y sumangguni ako sa aking
sarili, at nakipagtalo ako sa mga mahal na tao at sa mga pinuno, at
nagsabi sa kanila, Kayo'y nangagpapatubo, bawa't isa sa kaniyang
kapatid. At ako'y nagdaos ng malaking kapulungan laban sa kanila.

<span id="an_5:8">5:8</span> At sinabi ko sa kanila, Kami ayon sa aming
kaya ay aming tinubos ang aming mga kapatid na mga Judio, na mga
naipagbili sa mga bansa; at inyo ba ring ipagbibili ang inyong mga
kapatid, at sila'y maipagbibili sa amin? Nang magkagayo'y nagsitahimik
sila, at hindi nakasumpong kailan man ng salita.

<span id="an_5:9">5:9</span> Sinabi ko rin, Ang bagay na inyong ginagawa
ay hindi mabuti: hindi ba kayo marapat magsilakad sa takot sa ating
Dios, dahil sa pagdusta ng mga bansa, na ating mga kaaway?

<span id="an_5:10">5:10</span> At ako'y gayon din, ang aking mga kapatid
at ang aking mga lingkod ay nangutang sa kanila ng salapi at trigo.
Isinasamo ko sa inyo na ating iwan ang patubong ito.

<span id="an_5:11">5:11</span> Isinasamo ko sa inyo, na isauli ninyo sa
kanila, sa araw ding ito, ang kanilang mga bukid, at ang kanilang mga
ubasan, ang kanilang mga olibohan, at ang kanilang mga bahay, gayon din
ang ikasangdaang bahagi ng salapi, at ng trigo, ng alak, at ng langis,
na inyong hinihingi sa kanila.

<span id="an_5:12">5:12</span> Nang magkagayo'y sinabi nila, Aming
isasauli, at wala kaming hihilingin sa kanila; gayon namin gagawin, gaya
ng iyong sinasabi. Nang magkagayo'y tinawag ko ang mga saserdote at
pinanumpa ko sila, na sila'y magsisigawa ng ayon sa pangakong ito.

<span id="an_5:13">5:13</span> Ipinagpag ko naman ang aking laylayan, at
ako'y nagsabi, Ganito ipagpag ng Dios ang bawa't tao mula sa kaniyang
bahay, at mula sa kaniyang gawain, na hindi tumupad ng pangakong ito; sa
makatuwid baga'y ganito ipagpag siya, at mahungkag. At ang buong
kapisanan ay nagsabi, Siya nawa, at pumuri sa Panginoon. At ginawa ng
bayan ayon sa pangakong ito.

<span id="an_5:14">5:14</span> Bukod dito'y mula sa panahon na ako'y
mahalal na kanilang tagapamahala sa lupain ng Juda, mula sa ikadalawang
pung taon hanggang sa ikatatlong pu't dalawang taon ni Artajerjes na
hari, sa makatuwid baga'y labing dalawang taon, ako at ang aking mga
kapatid ay hindi nagsikain ng tinapay ng tagapamahala.

<span id="an_5:15">5:15</span> Nguni't ang mga dating tagapamahala na
una sa akin ay naging pasan sa bayan, at kumuha sa kanila ng tinapay at
alak, bukod sa apat na pung siklong pilak; oo, pati ng kanilang mga
lingkod ay nagpupuno sa bayan: nguni't ang gayon ay hindi ko ginawa,
dahil sa takot sa Dios.

<span id="an_5:16">5:16</span> Oo, ako nama'y nagpatuloy sa gawain ng
kutang ito, ni hindi man lamang kami nagsibili ng anomang lupain: at ang
lahat ng aking mga lingkod ay nagpipisan doon sa gawain.

<span id="an_5:17">5:17</span> Bukod dito'y nagkaroon sa dulang ko ng
mga Judio at mga pinuno na isang daan at limang pung tao, bukod sa
nagsiparoon sa amin na mula sa mga bansa na nasa palibot namin.

<span id="an_5:18">5:18</span> Ang inihahanda nga sa bawa't araw ay
isang baka at anim na piling tupa; mga ibon naman ay nahanda sa akin, at
minsan sa sangpung araw ay sarisaring alak na masagana: gayon ma'y sa
lahat ng ito ay hindi ako humingi ng tinapay sa tagapamahala, sapagka't
ang pagkaalipin ay mabigat sa bayang ito.

<span id="an_5:19">5:19</span> Alalahanin mo ako, Oh aking Dios, sa
ikabubuti, lahat na aking ginawa dahil sa bayang ito.

<span id="an_6:1">6:1</span> Nangyari nga nang maibalita kay Sanballat
at kay Tobias, at kay Gesem na taga Arabia, at sa nalabi sa aming mga
kaaway, na aking naitayo na ang kuta, at wala nang sirang naiiwan doon;
(bagaman hanggang sa panahong yaon ay hindi ko pa nailalagay ang mga
pinto sa mga pintuang-bayan;)

<span id="an_6:2">6:2</span> Na si Sanballat at si Gesem ay nagsugo sa
akin, na nagpapasabi, Ikaw ay parito, magkikita tayo sa isa ng mga nayon
sa mga kapatagan ng Ono. Nguni't pinagisipan nila akong gawan ng masama.

<span id="an_6:3">6:3</span> At ako'y nagsugo ng mga sugo sa kanila, na
nangagsasabi, Ako'y gumagawa ng dakilang gawain, na anopa't hindi ako
makababa: bakit ititigil ang gawain, habang aking maiiwan, at binababa
kayo?

<span id="an_6:4">6:4</span> At sila'y nangagsugo sa aking makaapat sa
dahilang ito; at sinagot ko sila ng ayon sa gayon ding paraan.

<span id="an_6:5">6:5</span> Nang magkagayo'y sinugo ni Sanballat ang
kaniyang lingkod sa akin ng gaya ng paraan ng ikalima na may bukas na
sulat sa kaniyang kamay.

<span id="an_6:6">6:6</span> Na kinasusulatan: Naibalita sa mga bansa,
at sinasabi ni Gasmu na ikaw at ang mga Judio ay nagaakalang
manghimagsik; na siyang kadahilanan ng iyong pagtatayo ng kuta: at ikaw
ay magiging kanilang hari ayon sa mga salitang ito.

<span id="an_6:7">6:7</span> At ikaw naman ay naghalal ng mga propeta
upang magsipangaral tungkol sa iyo sa Jerusalem, na nangagsasabi, May
isang hari sa Juda; at ngayo'y ibabalita sa hari ang ayon sa mga
salitang ito. Parito ka nga ngayon, at magsanggunian tayo.

<span id="an_6:8">6:8</span> Nang magkagayo'y nagsugo ako sa kaniya, na
aking sinasabi, Walang ganyang mga bagay na nagawa na gaya ng iyong
sinasabi, kundi iyong mga pinagbubuhat sa iyong sariling puso.

<span id="an_6:9">6:9</span> Sapagka't ibig nilang lahat na sidlan ng
takot kami, na sinasabi, Ang kanilang mga kamay ay manganghihina sa
gawain na anopa't hindi mayayari. Nguni't ngayon, Oh Dios, palakasin mo
ang aking mga kamay.

<span id="an_6:10">6:10</span> At ako'y naparoon sa bahay ni Semaias na
anak ni Delaias na anak ni Mehetabeel na nakulong; at kaniyang sinabi,
Tayo'y magpupulong na magkakasama sa bahay ng Dios, sa loob ng templo,
at ating isara ang mga pinto ng templo: sapagka't sila'y magsisiparito
upang patayin ka; oo, sa kinagabiha'y magsisiparito sila upang patayin
ka.

<span id="an_6:11">6:11</span> At aking sinabi, Tatakas ba ang isang
lalaking gaya ko? at sino kaya; na sa paraang gaya ko, ay paroroon sa
templo upang iligtas ang kaniyang buhay? hindi ako papasok.

<span id="an_6:12">6:12</span> At nahalata ko, at, narito, hindi siya
sinugo ng Dios; kundi kaniyang sinaysay ang hulang ito laban sa akin: at
inupahan siya ni Tobias, at ni Sanballat.

<span id="an_6:13">6:13</span> Dahil sa bagay na ito inupahan siya,
upang ako'y matakot, at gumawa ng gayon, at magkasala, at upang sila'y
magkaroon ng dahilan sa isang masamang pinaka hiwatig, upang kanilang
madusta ako.

<span id="an_6:14">6:14</span> Alalahanin mo, Oh aking Dios, si Tobias
at si Sanballat ayon sa ganitong mga gawa nila, at gayon din ang
propetisa na Noadias, at ang nalabi sa mga propeta, na ibig nilang
sidlan ako ng katakutan.

<span id="an_6:15">6:15</span> Sa gayo'y natapos ang kuta sa ikadalawang
pu't limang araw ng buwan ng Elul, sa limang pu't dalawang araw.

<span id="an_6:16">6:16</span> At nangyari, nang mabalitaan ng lahat
naming mga kaaway, na ang lahat ng mga bansa na nangasa palibot namin ay
nangatakot, at nangalumatang mainam: sapagka't kanilang nahalata na ang
gawang ito ay gawa ng aming Dios.

<span id="an_6:17">6:17</span> Bukod dito'y sa mga araw na yao'y ang mga
mahal na tao sa Juda ay nangagpadala ng maraming sulat kay Tobias at ang
mga sulat ni Tobias ay dumating sa kanila.

<span id="an_6:18">6:18</span> Sapagka't marami sa Juda na nanganumpa sa
kaniya, sapagka't siya'y manugang ni Sechanias na anak ni Arah; at ang
kaniyang anak na si Johanan ay nagasawa sa anak na babae ni Mesullam na
anak ni Berechias.

<span id="an_6:19">6:19</span> Sila nama'y nangagsalita ng kaniyang mga
mabuting gawa sa harap ko, at ibinalita ang aking mga salita sa kaniya.
At si Tobias ay nagpadala ng mga sulat upang sidlan ako ng katakutan.

<span id="an_7:1">7:1</span> Nangyari nga nang ang kuta ay maitayo, at
aking mailagay ang mga pinto, at ang mga tagatanod-pinto, at ang mga
mangaawit, at ang mga Levita ay mangahalal.

<span id="an_7:2">7:2</span> Na aking ibinigay kay Hanani, na aking
kapatid at kay Hananias na tagapamahala ng kuta, ang pamamahala sa
Jerusalem: sapagka't siya'y tapat na lalake at natatakot sa Dios na
higit kay sa marami.

<span id="an_7:3">7:3</span> At aking sinabi sa kanila, Huwag buksan ang
mga pintuang-bayan ng Jerusalem hanggang sa ang araw ay uminit; at
samantalang sila'y nangagbabantay, isara nila ang mga pinto, at inyong
mga itrangka: at kayo'y mangaghalal ng mga bantay sa mga taga Jerusalem,
bawa't isa'y sa kaniyang pagbabantay, at bawa't isa'y sa tapat ng
kaniyang bahay.

<span id="an_7:4">7:4</span> Ang bayan nga ay maluwang at malaki:
nguni't ang mga tao ay kakaunti roon, at ang mga bahay ay hindi
naitatayo pa.

<span id="an_7:5">7:5</span> At inilagak ng aking Dios sa aking puso na
pisanin ang mga mahal na tao, at ang mga pinuno, at ang bayan, upang
mangabilang ayon sa talaan ng lahi. At aking nasumpungan ang aklat ng
talaan ng lahi nila na nagsiahon noong una, at aking nasumpungang
nakasulat doon:

<span id="an_7:6">7:6</span> Ang mga ito sa nangadala, ang mga anak ng
lalawigan, na nagsiahon mula sa pagkabihag na dinala ni Nabucodonosor na
hari sa Babilonia, at nagsibalik sa Jerusalem at sa Juda, na bawa't
isa'y sa kaniyang bayan;

<span id="an_7:7">7:7</span> Na siyang nagsisama kay Zorobabel, kay
Jesua, kay Nehemias, kay Azarias, kay Raamias, kay Nahamani, kay
Mardocheo, kay Bilsan, kay Misperet, kay Bigvai, kay Nehum, kay Baana.
Ang bilang ng mga lalake ng Israel ay ito:

<span id="an_7:8">7:8</span> Ang mga anak ni Paros, dalawang libo't
isang daan at pitong pu't dalawa.

<span id="an_7:9">7:9</span> Ang mga anak ni Sephatias, tatlong daan at
pitong pu't dalawa.

<span id="an_7:10">7:10</span> Ang mga anak ni Ara, anim na raan at
limang pu't dalawa.

<span id="an_7:11">7:11</span> Ang mga anak ni Pahath-moab, sa mga anak
ni Jesua at ni Joab, dalawang libo't walong daan at labing walo.

<span id="an_7:12">7:12</span> Ang mga anak ni Elam, isang libo't
dalawang daan at limang pu't apat.

<span id="an_7:13">7:13</span> Ang mga anak ni Zattu, walong daan at
apat na pu't lima.

<span id="an_7:14">7:14</span> Ang mga anak ni Zachai, pitong daan at
anim na pu.

<span id="an_7:15">7:15</span> Ang mga anak ni Binnui, anim na raan at
apat na pu't walo.

<span id="an_7:16">7:16</span> Ang mga anak ni Bebai, anim na raan at
dalawang pu't walo.

<span id="an_7:17">7:17</span> Ang mga anak ni Azgad, dalawang libo't
tatlong daan at dalawang pu't dalawa.

<span id="an_7:18">7:18</span> Ang mga anak ni Adonicam, anim na raan at
anim na pu't pito.

<span id="an_7:19">7:19</span> Ang mga anak ni Bigvai, dalawang libo't
anim na pu't pito.

<span id="an_7:20">7:20</span> Ang mga anak ni Addin, anim na raan at
limang pu't lima.

<span id="an_7:21">7:21</span> Ang mga anak ni Ater, ni Ezechias, siyam
na pu't walo.

<span id="an_7:22">7:22</span> Ang mga anak ni Hasum, tatlong daan at
dalawang pu't walo.

<span id="an_7:23">7:23</span> Ang mga anak ni Besai, tatlong daan at
dalawang pu't apat.

<span id="an_7:24">7:24</span> Ang mga anak ni Hariph, isang daan at
labing dalawa.

<span id="an_7:25">7:25</span> Ang mga anak ni Gabaon, siyam na pu't
lima.

<span id="an_7:26">7:26</span> Ang mga lalake ng Bethlehem, at ng
Netopha, isang daan at walong pu't walo.

<span id="an_7:27">7:27</span> Ang mga lalake ng Anathoth, isang daan at
dalawang pu't walo.

<span id="an_7:28">7:28</span> Ang mga lalake ng Beth-azmaveth, apat na
pu't dalawa.

<span id="an_7:29">7:29</span> Ang mga lalake ng Chiriathjearim, ng
Chephra, at ng Beeroth, pitong daan at apat na pu't tatlo.

<span id="an_7:30">7:30</span> Ang mga lalake ng Rama, at ng Gebaa, anim
na raan at dalawang pu't isa.

<span id="an_7:31">7:31</span> Ang mga lalake ng Michmas, isang daan at
dalawang pu't dalawa.

<span id="an_7:32">7:32</span> Ang mga lalake ng Beth-el at ng Ai isang
daan at dalawang pu't tatlo.

<span id="an_7:33">7:33</span> Ang mga lalake ng isang Nebo, limang pu't
dalawa.

<span id="an_7:34">7:34</span> Ang mga anak ng isang Elam, isang libo't
dalawang daan at limang pu't apat.

<span id="an_7:35">7:35</span> Ang mga anak ni Harim, tatlong daan at
dalawang pu.

<span id="an_7:36">7:36</span> Ang mga anak ni Jerico, tatlong daan at
apat na pu't lima.

<span id="an_7:37">7:37</span> Ang mga anak ni Lod, ni Hadid, at ni Ono,
pitong daan at dalawang pu't isa.

<span id="an_7:38">7:38</span> Ang mga anak ni Senaa, tatlong libo at
siyam na raan at tatlong pu.

<span id="an_7:39">7:39</span> Ang mga saserdote: ang mga anak ni
Jedaias sa sangbahayan ni Jesua, siyam na raan at pitong pu't tatlo.

<span id="an_7:40">7:40</span> Ang mga anak ni Immer, isang libo't
limang pu't dalawa.

<span id="an_7:41">7:41</span> Ang mga anak ni Pashur, isang libo't
dalawang daan at apat na pu't pito.

<span id="an_7:42">7:42</span> Ang mga anak ni Harim, isang libo't
labing pito.

<span id="an_7:43">7:43</span> Ang mga Levita: ang mga anak ni Jesua, ni
Cadmiel, sa mga anak ni Odevia, pitong pu't apat.

<span id="an_7:44">7:44</span> Ang mga mangaawit: ang mga anak ni Asaph
isang daan at apat na pu't walo.

<span id="an_7:45">7:45</span> Ang mga tagatanod-pinto: ang mga anak ni
Sallum, ang mga anak ni Ater, ang mga anak ni Talmon, ang mga anak ni
Accub, ang mga anak ni Hatita, ang mga anak ni Sobai, isang daan at
tatlong pu't walo.

<span id="an_7:46">7:46</span> Ang mga Nethineo: ang mga anak ni Siha,
ang mga anak ni Hasupha, ang mga anak ni Thabaoth;

<span id="an_7:47">7:47</span> Ang mga anak ni Ceros, ang mga anak ni
Siaa, ang mga anak ni Phadon:

<span id="an_7:48">7:48</span> Ang mga anak ni Lebana, ang mga anak ni
Hagaba, ang mga anak ni Salmai;

<span id="an_7:49">7:49</span> Ang mga anak ni Hanan, ang mga anak ni
Giddel, ang mga anak ni Gahar;

<span id="an_7:50">7:50</span> Ang mga anak ni Rehaia, ang mga anak ni
Resin, ang mga anak ni Necoda;

<span id="an_7:51">7:51</span> Ang mga anak ni Gazzam, ang mga anak ni
Uzza, ang mga anak ni Phasea;

<span id="an_7:52">7:52</span> Ang mga anak ni Besai, ang mga anak ni
Meunim, ang mga anak ni Nephisesim;

<span id="an_7:53">7:53</span> Ang mga anak ni Bacbuc, ang mga anak ni
Hacupha, ang mga anak ni Harhur;

<span id="an_7:54">7:54</span> Ang mga anak ni Baslit, ang mga anak ni
Mehida, ang mga anak ni Harsa;

<span id="an_7:55">7:55</span> Ang mga anak ni Barcos, ang mga anak ni
Sisera, ang mga anak ni Tema;

<span id="an_7:56">7:56</span> Ang mga anak ni Nesia, ang mga anak ni
Hatipha.

<span id="an_7:57">7:57</span> Ang mga anak ng mga lingkod ni Salomon;
ang mga anak ni Sotai, ang mga anak ni Sophereth, ang mga anak ni
Perida;

<span id="an_7:58">7:58</span> Ang mga anak ni Jahala, ang mga anak ni
Darcon, ang mga anak ni Giddel;

<span id="an_7:59">7:59</span> Ang mga anak ni Sephatias, ang mga anak
ni Hattil, ang mga anak ni Pochereth-hassebaim, ang mga anak ni Amon.

<span id="an_7:60">7:60</span> Lahat ng Nethineo, at ang mga anak ng mga
lingkod ni Salomon, ay tatlong daan at siyam na pu't dalawa.

<span id="an_7:61">7:61</span> At ang mga ito ang nagsiahon mula sa
Telmelah, Telharsa, Cherub, Addon, at Immer: nguni't hindi nila
naipakilala ang mga sangbahayan ng kanilang mga magulang, o ang kanilang
binhi man kung mga taga Israel:

<span id="an_7:62">7:62</span> Ang mga anak ni Delaia, ang mga anak ni
Tobias, ang mga anak ni Necoda, anim na raan at apat na pu't dalawa.

<span id="an_7:63">7:63</span> At sa mga saserdote: ang mga anak ni
Hobaias, ang mga anak ni Cos, ang mga anak ni Barzillai, na nagasawa sa
anak ni Barzillai, na Galaadita, at tinawag ayon sa kanilang pangalan.

<span id="an_7:64">7:64</span> Ang mga ito ay nagsihanap ng kanilang
talaan ng lahi sa mga yaon na nangabilang sa pamamagitan ng talaan ng
lahi, nguni't hindi nasumpungan: kaya't sila'y nangabilang na hawa, at
nangaalis sa pagkasaserdote.

<span id="an_7:65">7:65</span> At ang tagapamahala ay nagsabi sa kanila
na sila'y huwag magsikain ng mga kabanalbanalang bagay, hangang sa
tumayo ang isang saserdote na may Urim at may Thummim.

<span id="an_7:66">7:66</span> Ang buong kapisanang magkakasama ay apat
na pu't dalawang libo at tatlong daan at anim na pu.

<span id="an_7:67">7:67</span> Bukod sa kanilang mga bataang lalake at
babae, na may pitong libo at tatlong daan at tatlong pu't pito: at
sila'y may dalawang daan at apat na pu't lima na mangaawit na lalake at
babae.

<span id="an_7:68">7:68</span> Ang kanilang mga kabayo ay pitong daan at
tatlong pu't anim; ang kanilang mga mula, dalawang daan at apat na pu't
lima;

<span id="an_7:69">7:69</span> Ang kanilang mga kamelyo, apat na raan at
tatlong pu't lima; ang kanilang mga asno, anim na libo't pitong daan at
dalawang pu.

<span id="an_7:70">7:70</span> At ang mga iba sa mga pangulo ng mga
sangbahayan ng mga magulang ay nangagbigay sa gawain. Ang tagapamahala
ay nagbigay sa ingatang-yaman ng isang libong darikong ginto, limangpung
mangkok, limang daan at tatlong pung bihisan ng mga saserdote.

<span id="an_7:71">7:71</span> At ang iba sa mga pangulo ng mga
sangbahayan ng mga magulang ay nangagbigay sa ingatang-yaman ng gawain
ng dalawang pung libong darikong ginto, at dalawang libo at dalawang
daang librang pilak.

<span id="an_7:72">7:72</span> At ang nangalabi sa bayan ay nangagbigay
ng dalawang pung libong darikong ginto, at dalawang libong librang
pilak, at anim na pu't pitong bihisan ng mga saserdote.

<span id="an_7:73">7:73</span> Sa gayo'y ang mga saserdote, at ang mga
Levita, at ang mga tagatanod-pinto, at ang mga mangaawit, at ang iba sa
bayan, at ang mga Nethineo, at ang buong Israel, ay nagsitahan sa
kanilang mga bayan. At nang dumating ang ikapitong buwan ang mga anak ni
Israel ay nangasa kanilang mga bayan.

<span id="an_8:1">8:1</span> At ang buong bayan ay nagpipisan na parang
isang lalake sa luwal na dako na nasa harap ng pintuang-bayan ng tubig;
at sila'y nangagsalita kay Ezra na kalihim, na dalhin ang aklat ng
kautusan ni Moises, na iniutos ng Panginoon sa Israel.

<span id="an_8:2">8:2</span> At dinala ni Ezra na saserdote ang aklat ng
kautusan sa harap ng kapisanan, na mga lalake at mga babae, at lahat na
makadidinig na may kaalaman nang unang araw ng ikapitong buwan.

<span id="an_8:3">8:3</span> At binasa niya roon sa harap ng luwal na
dako na nasa harap ng pintuang-bayan ng tubig, mula sa madaling araw
hanggang sa katanghaliang tapat sa harapan ng mga lalake at mga babae,
at ng makakaalam: at ang mga pakinig ng buong bayan ay nakikinig sa
aklat ng kautusan.

<span id="an_8:4">8:4</span> At si Ezra na kalihim ay tumayo sa
pulpitong kahoy, na kanilang ginawa sa panukalang ito; at sa tabi niya
ay nakatayo si Mathithias, at si Sema, at si Anaias, at si Urias, at si
Hilcias, at si Maasias, sa kaniyang kanan; at sa kaniyang kaliwa, si
Pedaias, at si Misael, at si Malchias, at si Hasum, at si Hasbedana, si
Zacharias, at si Mesullam.

<span id="an_8:5">8:5</span> At binuksan ni Ezra ang aklat sa paningin
ng buong bayan; (sapagka't siya'y nasa mataas sa buong bayan;) at nang
kaniyang buksan, ang buong bayan ay tumayo:

<span id="an_8:6">8:6</span> At si Ezra ay pumuri sa Panginoon, na
dakilang Dios. At ang buong bayan ay sumagot: Siya nawa, Siya nawa, na
may pagtataas ng kanilang mga kamay: at kanilang iniyukod ang kanilang
mga ulo, at nagsisamba sa Panginoon na ang kanilang mga mukha'y
nakatungo sa lupa.

<span id="an_8:7">8:7</span> Si Jesua naman, at si Bani, at si Serebias,
at si Jamin, si Accub, si Sabethai, si Odias, si Maasias, si Celita, si
Azarias, si Jozabed, si Hanan, si Pelaia, at ang mga Levita, ay
nangagpakilala sa bayan ng kautusan; at ang bayan ay nakatayo sa
kanilang dako.

<span id="an_8:8">8:8</span> At sila'y nagsibasa sa aklat, sa kautusan
ng Dios, na maliwanag; at kanilang ibinigay ang kahulugan, na anopa't
kanilang nabatid ang binasa.

<span id="an_8:9">8:9</span> At si Nehemias na siyang tagapamahala, at
si Ezra na saserdote na kalihim, at ang mga Levita na nangagturo sa
bayan, ay nangagsabi sa buong bayan: Ang araw na ito ay banal sa
Panginoon ninyong Dios; huwag kayong magsitaghoy, ni magsiiyak man.
Sapagka't ang buong bayan ay umiyak, nang kanilang marinig ang mga
salita ng kautusan.

<span id="an_8:10">8:10</span> Nang magkagayo'y kaniyang sinabi sa
kanila, Magsilakad kayo ng inyong lakad, magsikain kayo ng taba, at
magsiinom kayo ng matamis; at mangagpadala kayo ng mga bahagi roon sa
walang naihanda: sapagka't ang araw na ito ay banal sa ating Panginoon:
huwag din kayong mangamanglaw; sapagka't ang kagalakan sa Panginoon ay
inyong kalakasan.

<span id="an_8:11">8:11</span> Sa gayo'y napatahimik ng mga Levita ang
buong bayan, na sinasabi, Kayo'y magsitahimik, sapagka't ang kaarawan ay
banal; ni huwag man kayong mamanglaw.

<span id="an_8:12">8:12</span> At ang buong bayan ay yumaon ng kanilang
lakad na nagsikain at nagsiinom at nangagpadala ng mga bahagi, at
nangagsayang mainam sapagka't kanilang nabatid ang mga salita na
ipinahayag sa kanila.

<span id="an_8:13">8:13</span> At nang ikalawang araw ay nagpipisan ang
mga pangulo ng mga sangbahayan ng mga magulang ng buong bayan, ang mga
saserdote, at ang mga Levita, kay Ezra na kalihim, upang makinig sa mga
salita ng kautusan.

<span id="an_8:14">8:14</span> At kanilang nasumpungang nakasulat sa
kautusan, kung paanong iniutos ng Panginoon, sa pamamagitan ni Moises,
na ang mga anak ni Israel ay magsitahan sa mga balag sa kapistahan ng
ikapitong buwan:

<span id="an_8:15">8:15</span> At kanilang ihahayag at itatanyag sa
lahat ng kanilang mga bayan, at sa Jerusalem, na sasabihin: Magsilabas
kayo sa bundok, at magsikuha kayo ng mga sanga ng olibo, at ng mga sanga
ng olibong gubat, at ng mga sanga ng mirto, at mga sanga ng palma, at
mga sanga ng mga mayabong na punong kahoy, upang magsigawa ng mga balag,
gaya ng nakasulat.

<span id="an_8:16">8:16</span> Sa gayo'y lumabas ang bayan, at
nangagdala sila, at nagsigawa ng mga balag, bawa't isa'y sa bubungan ng
kaniyang bahay, at sa kanilang mga looban, at sa mga looban ng bahay ng
Dios, at sa luwal na dako ng pintuang-bayan ng tubig, at sa luwal na
dako ng pintuang-bayan ng Ephraim.

<span id="an_8:17">8:17</span> At ang buong kapisanan nila na bumalik na
mula sa pagkabihag ay gumawa ng mga balag, at tumahan sa mga balag:
sapagka't mula ng mga araw ni Josue na anak ni Nun hanggang sa araw na
yaon ay hindi nagsigawa ang mga anak ni Israel ng gayon. At nagkaroon ng
totoong malaking kasayahan.

<span id="an_8:18">8:18</span> Gayon din naman araw-araw, mula sa unang
araw hanggang sa huling araw, kaniyang binasa ang aklat ng kautusan ng
Dios. At kanilang ipinagdiwang ang kapistahan na pitong araw; at sa
ikawalong araw ay takdang kapulungan, ayon sa ayos.

<span id="an_9:1">9:1</span> Nang ikadalawang pu't apat na araw nga ng
buwang ito ay nagpupulong ang mga anak ni Israel na may pagaayuno, at
may pananamit na magaspang, at may lupa sa ulo nila.

<span id="an_9:2">9:2</span> At ang binhi ni Israel ay nagsihiwalay sa
lahat na taga ibang bayan, at nagsitayo at nangagpahayag ng kanilang mga
kasalanan, at ng mga kasamaan ng kanilang mga magulang.

<span id="an_9:3">9:3</span> At sila'y nagsitayo sa kanilang dako, at
bumasa sa aklat ng kautusan ng Panginoon nilang Dios ng isang ikaapat na
bahagi ng araw; at ang isang ikaapat na bahagi ay nagpahayag ng
kasalanan, at nagsisamba sa Panginoon nilang Dios.

<span id="an_9:4">9:4</span> Nang magkagayo'y nagsitayo sa mga baytang
ng mga Levita, si Jesua, at si Bani, si Cadmiel, si Sebanias, si Bunni,
si Serebias, si Bani at si Chenani, at nagsidaing ng malakas sa
Panginoon nilang Dios.

<span id="an_9:5">9:5</span> Nang magkagayo'y ang mga Levita; si Jesua
at si Cadmiel, si Bani, at si Hosabnias, si Serebias, si Odaias, si
Sebanias, at si Pethaia, ay nagsipagsabi, Kayo'y magsitayo at magsipuri
sa Panginoon ninyong Dios na mula sa walang pasimula hanggang sa walang
hanggan: at purihin ang iyong maluwalhating pangalan, na nataas ng higit
sa lahat ng pagpapala at pagpuri.

<span id="an_9:6">9:6</span> Ikaw ang Panginoon, ikaw lamang; ikaw ang
lumikha ng langit, ng langit ng mga langit, pati ng lahat na natatanaw
roon, ng lupa at ng lahat na bagay na nangaroon, ng mga dagat at ng
lahat na nangaroon, at iyong pinamalaging lahat; at ang hukbo ng langit
ay sumasamba sa iyo.

<span id="an_9:7">9:7</span> Ikaw ang Panginoon na Dios, na siyang
pumili kay Abram, at naglabas sa kaniya sa Ur ng mga Caldeo, at nagbigay
sa kaniya ng pangalang Abraham.

<span id="an_9:8">9:8</span> At nasumpungan mo ang kaniyang puso na
tapat sa harap mo, at nakipagtipan ka sa kaniya, upang ibigay ang lupain
ng Cananeo, ng Hetheo, at ng Amorrheo, at ng Pherezeo, at ng Jebuseo, at
ng Gergeseo, upang ibigay sa kaniyang binhi, at tumupad ng iyong mga
salita; sapagka't ikaw ay matuwid.

<span id="an_9:9">9:9</span> At iyong nakita ang kadalamhatian ng aming
mga magulang sa Egipto, at iyong dininig ang kanilang daing sa tabi ng
Dagat na Mapula:

<span id="an_9:10">9:10</span> At nagpakita ka ng mga tanda at mga
kababalaghan kay Faraon, at sa lahat niyang mga lingkod, at sa buong
bayan ng kaniyang lupain; sapagka't iyong nakilala na sila'y nagsigawa
na may kapalaluan laban sa kanila; at ipinagimbot mo ikaw ng pangalan
gaya sa araw na ito.

<span id="an_9:11">9:11</span> At iyong hinawi ang dagat sa harap nila
na anopa't sila'y nagsidaan sa gitna ng dagat sa tuyong lupa; at ang mga
manghahabol sa kanila ay iyong ibinulusok sa mga kalaliman na gaya ng
isang bato sa malalim na tubig.

<span id="an_9:12">9:12</span> Bukod dito'y iyong pinatnubayan sila sa
isang tila haliging ulap sa araw; at sa isang tila haliging apoy sa
gabi, upang bigyan sila ng tanglaw sa daan na kanilang lalakaran.

<span id="an_9:13">9:13</span> Ikaw rin naman ay bumaba sa bundok ng
Sinai, at nagsalita ka sa kanila mula sa langit, at binigyan mo sila ng
mga matuwid na kahatulan at mga tunay na kautusan, mga mabuting
palatuntunan at mga utos:

<span id="an_9:14">9:14</span> At ipinakilala mo sa kanila ang iyong
banal na sabbath, at nagutos ka sa kanila ng mga utos, at ng mga
palatuntunan, at ng kautusan, sa pamamagitan ni Moises na iyong lingkod:

<span id="an_9:15">9:15</span> At nagbigay ka sa kanila ng tinapay na
mula sa langit sa kanilang pagkagutom, at nilabasan mo sila ng tubig na
mula sa malaking bato sa kanilang pagkauhaw, at inutusan mo sila na
magsipasok na ariin ang lupain na iyong isinumpa upang ibigay sa kanila.

<span id="an_9:16">9:16</span> Nguni't sila at ang aming mga magulang ay
nagsigawa na may kapalaluan, at nagpatigas ng kanilang leeg, at hindi
dininig ang iyong mga utos.

<span id="an_9:17">9:17</span> At nagsitanggi na magsisunod, ni hindi
man inalaala ang iyong mga kababalaghan na iyong ginawa sa gitna nila,
kundi nagpatigas ng kanilang leeg, at sa kanilang panghihimagsik ay
naghalal ng isang punong kawal upang magsibalik sa kanilang pagkabihag.
Nguni't ikaw ay Dios na madaling magpatawad, mapagbiyaya at puspos ng
kaawaan, banayad sa pagkagalit, at sagana sa kahabagan, at hindi mo
pinabayaan sila.

<span id="an_9:18">9:18</span> Oo, nang sila'y magsigawa sa kanila ng
isang guyang binubo, at magsabi, Ito ay iyong Dios na nagahon sa iyo
mula sa Egipto, at sila'y nagsigawa ng malaking pamumungkahi;

<span id="an_9:19">9:19</span> Gayon ma'y ikaw sa iyong masaganang mga
kaawaan ay hindi mo pinabayaan sila sa ilang: ang tila haliging ulap ay
hindi humiwalay sa kanila sa araw, upang patnubayan sila sa daan; ni ang
tila haliging apoy man sa gabi, upang pagpakitaan sila ng liwanag at ng
daan na kanilang lalakaran.

<span id="an_9:20">9:20</span> Iyo rin namang ibinigay ang iyong
mabuting Espiritu upang turuan sila, at hindi mo inaalis ang iyong mana
sa kanilang bibig, at bigyan mo sila ng tubig sa kanilang pagkauhaw.

<span id="an_9:21">9:21</span> Oo apat na pung taon na iyong kinandili
sila sa ilang, at hindi sila nagkulang ng anoman; ang kanilang mga suot
ay hindi naluma, at ang kanilang mga paa ay hindi namaga.

<span id="an_9:22">9:22</span> Bukod dito'y binigyan mo sila ng mga
kaharian at mga bayan, na iyong binahagi ayon sa kanilang mga bahagi: sa
gayo'y kanilang inari ang lupain ng Sehon, sa makatuwid baga'y ang
lupain ng hari sa Hesbon, at ang lupain ni Og na hari, sa Basan.

<span id="an_9:23">9:23</span> Ang kanila namang mga anak ay pinarami mo
na gaya ng mga bituin sa langit, at mga ipinasok mo sila sa lupain,
tungkol doon sa iyong sinabi sa kanilang mga magulang, na sila'y
magsiparoon, upang ariin.

<span id="an_9:24">9:24</span> Sa gayo'y ang mga anak ay pumasok at
inari ang lupain, at iyong pinasuko sa harap nila ang mga mananahan sa
lupain, ang mga Cananeo, at ibinigay mo sa kanilang mga kamay, pati ng
kanilang mga hari, at ang mga bayan ng lupain, upang magawa nila sa
kanila kung ano ang kanilang ibigin.

<span id="an_9:25">9:25</span> At sila'y nagsisakop ng mga bayan na
nakukutaan, at ng matabang lupain, at nangagari ng mga bahay na puno ng
lahat na mabubuting bagay, ng mga balon na hinukay, ng mga ubasan, at ng
mga olibohan, at ng mga punong kahoy na may bungang sagana: na anopa't
sila'y nagsikain, at nangabusog, at naging mataba, at nangaaliw sa iyong
malaking kagandahang loob.

<span id="an_9:26">9:26</span> Gayon ma'y naging manunuway sila at
nanghimagsik laban sa iyo, at tinalikdan ang iyong kautusan, at pinatay
ang iyong mga propeta na nangagpatotoo laban sa kanila na sila'y
magsipanumbalik sa iyo, at sila'y nagsigawa ng malaking pamumungkahi.

<span id="an_9:27">9:27</span> Kaya't iyong ibinigay sila sa kamay ng
kanilang mga kalaban, na siyang nangagpapanglaw sa kanila: at sa panahon
ng kanilang kabagabagan, nang sila'y magsidaing sa iyo, iyong dininig
mula sa langit; at ayon sa iyong saganang mga kaawaan ay iyong binigyan
sila ng mga tagapagligtas, na nangagligtas sa kanila sa kamay ng
kanilang mga kalaban.

<span id="an_9:28">9:28</span> Nguni't pagkatapos ng kanilang
kapahingahan, sila'y nagsigawa uli ng kasamaan sa harap mo: kaya't
pinabayaan mo sila sa kamay ng kanilang mga kaaway, na anopa't mga
napapanginoon sa kanila: gayon ma'y nang sila'y magsipanumbalik, at
magsidaing sa iyo, iyong dininig mula sa langit; at madalas na iyong
iniligtas sila ayon sa iyong mga kaawaan.

<span id="an_9:29">9:29</span> At sumaksi ka laban sa kanila, upang
mangaibalik mo sila sa iyong kautusan. Gayon ma'y nagsigawa sila na may
kapalaluan, at hindi dininig ang iyong mga utos, kundi nangagkasala
laban sa iyong mga kahatulan, (na kung gawin ng isang tao, siya'y
mabubuhay sa kanila,) at iniurong ang balikat at nagpatigas ng kanilang
leeg, at hindi nangakinig.

<span id="an_9:30">9:30</span> Gayon ma'y tiniis mong malaon sila, at
sumaksi ka laban sa kanila ng iyong Espiritu sa pamamagitan ng iyong mga
propeta: gayon ma'y hindi sila nangakinig: kaya't ibinigay mo sila sa
kamay ng mga bayan ng mga lupain.

<span id="an_9:31">9:31</span> Gayon ma'y sa iyong masaganang mga
kaawaan ay hindi mo lubos na niwakasan sila, o pinabayaan man sila;
sapagka't ikaw ay mapagbiyaya at maawaing Dios.

<span id="an_9:32">9:32</span> Ngayon nga, aming Dios, na dakila, na
makapangyarihan at kakilakilabot na Dios, na nagiingat ng tipan at
kaawaan, huwag mong ariing munting bagay sa harap mo ang hirap na
dumating sa amin, sa aming mga hari, sa aming mga prinsipe, at sa aming
mga saserdote, at sa aming mga propeta, at sa aming mga magulang, at sa
iyong buong bayan, mula sa kapanahunan ng mga hari sa Asiria hanggang sa
araw na ito.

<span id="an_9:33">9:33</span> Gayon ma'y banal ka sa lahat na dumating
sa amin; sapagka't gumawa kang may pagtatapat, nguni't nagsigawa kaming
may kasamaan:

<span id="an_9:34">9:34</span> Kahit ang aming mga hari, ang aming mga
pangulo, ang aming mga saserdote, o ang aming mga magulang man, hindi
nangagingat ng iyong kautusan, o nakinig man sa iyong mga utos at sa
iyong mga patotoo, na iyong ipinatotoo laban sa kanila.

<span id="an_9:35">9:35</span> Sapagka't sila'y hindi nangaglingkod sa
iyo sa kanilang kaharian, at sa iyong dakilang kagandahang loob na iyong
ipinakita sa kanila, at sa malaki at mabungang lupain na iyong ibinigay
sa harap nila, o nagsihiwalay man sila sa kanilang mga masamang gawa.

<span id="an_9:36">9:36</span> Narito, kami ay mga alipin sa araw na
ito, at tungkol sa lupain na iyong ibinigay sa aming mga magulang upang
kanin ang bunga niyaon, at ang buti niyaon, narito, kami ay mga alipin
doon.

<span id="an_9:37">9:37</span> At ang lupain ay nagbubunga ng marami sa
ganang mga hari na iyong inilagay sa amin dahil sa aming mga kasalanan:
sila nama'y may kapangyarihan din sa aming mga katawan, at sa aming
hayop sa ikapagsasaya nila, at kami ay nangasa malaking kapanglawan.

<span id="an_9:38">9:38</span> At gayon ma'y dahil sa lahat na ito ay
tapat na nangakikipagtipan kami, at isinusulat namin; at tinatakdaan ng
aming mga prinsipe, ng aming mga Levita, at ng aming mga saserdote.

<span id="an_10:1">10:1</span> Yaon ngang nagsipagtakda ay: si Nehemias,
ang tagapamahala, na anak ni Hachalias, at si Sedecias;

<span id="an_10:2">10:2</span> Si Seraias, si Azarias, si Jeremias;

<span id="an_10:3">10:3</span> Si Pashur, si Amarias, si Malchias;

<span id="an_10:4">10:4</span> Si Hattus, si Sebanias, si Malluch;

<span id="an_10:5">10:5</span> Si Harim, si Meremoth, si Obadias;

<span id="an_10:6">10:6</span> Si Daniel, si Ginethon, si Baruch;

<span id="an_10:7">10:7</span> Si Mesullam, si Abias, si Miamin;

<span id="an_10:8">10:8</span> Si Maazias, si Bilgai, si Semeias: ang
mga ito'y saserdote.

<span id="an_10:9">10:9</span> At ang mga Levita: sa makatuwid baga'y,
si Jesua na anak ni Azanias, si Binnui, sa mga anak ni Henadad, si
Cadmiel;

<span id="an_10:10">10:10</span> At ang kanilang mga kapatid, si
Sebanias, si Odaia, si Celita, si Pelaias, si Hanan;

<span id="an_10:11">10:11</span> Si Micha, si Rehob, si Hasabias;

<span id="an_10:12">10:12</span> Si Zachur, si Serebias, si Sebanias;

<span id="an_10:13">10:13</span> Si Odaia, si Bani, si Beninu;

<span id="an_10:14">10:14</span> Ang mga puno ng bayan: si Pharos, si
Pahath-moab, si Elam, si Zattu, si Bani;

<span id="an_10:15">10:15</span> Si Bunni, si Azgad, si Bebai;

<span id="an_10:16">10:16</span> Si Adonias, si Bigvai, si Adin;

<span id="an_10:17">10:17</span> Si Ater, si Ezekias, si Azur;

<span id="an_10:18">10:18</span> Si Odaia, si Hasum, si Bezai;

<span id="an_10:19">10:19</span> Si Ariph, si Anathoth, si Nebai;

<span id="an_10:20">10:20</span> Si Magpias, si Mesullam, si Hezir;

<span id="an_10:21">10:21</span> Si Mesezabel, Sadoc, si Jadua;

<span id="an_10:22">10:22</span> Si Pelatias, si Hanan, si Anaias;

<span id="an_10:23">10:23</span> Si Hoseas, si Hananias, si Asub;

<span id="an_10:24">10:24</span> Si Lohes, si Pilha, si Sobec;

<span id="an_10:25">10:25</span> Si Rehum, si Hasabna, si Maaseias;

<span id="an_10:26">10:26</span> At si Ahijas, si Hanan, si Anan;

<span id="an_10:27">10:27</span> Si Malluch, si Harim, si Baana.

<span id="an_10:28">10:28</span> At ang nalabi sa bayan, ang mga
saserdote, ang mga Levita, ang mga tagatanod-pinto, ang mga mangaawit,
ang mga Nethineo, at lahat ng nagsihiwalay sa mga bayan ng mga lupain sa
kautusan ng Dios, ang kanilang mga asawa, ang kanilang mga anak, na
lalake at babae, bawa't may kaalaman at kaunawaan;

<span id="an_10:29">10:29</span> Sila'y nagsilakip sa kanilang mga
kapatid, na kanilang mga mahal na tao, at nagsisumpa, at nagsipanumpa,
na magsilakad sa kautusan ng Dios, na nabigay sa pamamagitan ni Moises
na lingkod ng Dios, at upang magsiganap at magsigawa ng lahat na utos ng
Panginoon na aming Panginoon, at ng kaniyang mga kahatulan, at ng
kaniyang mga palatuntunan;

<span id="an_10:30">10:30</span> At hindi namin ibibigay ang aming mga
anak na babae sa mga bayan ng lupain, o papagaasawahin man ang kanilang
mga anak na babae para sa aming mga anak na lalake.

<span id="an_10:31">10:31</span> At kung ang mga bayan ng lupain ay
mangagdala ng mga kalakal o ng anomang pagkain sa araw ng sabbath upang
ipagbili, na kami ay hindi magsisibili sa kanila sa sabbath, o sa
pangiling araw: aming ipagpapahinga ang ikapitong taon, at ang pagsingil
ng bawa't utang.

<span id="an_10:32">10:32</span> Kami naman ay nangagpasiya rin sa
sarili namin, na makiambag sa taon-taon ng ikatlong bahagi ng isang
siklo ukol sa paglilingkod sa bahay ng aming Dios:

<span id="an_10:33">10:33</span> Ukol sa tinapay na handog, at sa
palaging handog na harina, at sa palaging handog na susunugin, sa mga
sabbath, sa mga bagong buwan sa mga takdang kapistahan, at sa mga banal
na bagay at sa mga handog dahil sa kasalanan upang itubos sa Israel, at
sa lahat na gawain sa bahay ng aming Dios,

<span id="an_10:34">10:34</span> At kami ay nangagsapalaran, ang mga
saserdote, ang mga Levita, at ang bayan, dahil sa kaloob na panggatong
upang dalhin sa bahay ng aming Dios, ayon sa mga sangbahayan ng aming
mga magulang sa mga panahong takda, taon-taon, upang sunugin sa ibabaw
ng dambana ng Panginoon naming Dios, gaya ng nasusulat sa kautusan.

<span id="an_10:35">10:35</span> At upang dalhin ang mga unang bunga ng
aming lupa, at ang mga unang bunga ng lahat na bunga ng sarisaring puno
ng kahoy, taon-taon, sa bahay ng Panginoon:

<span id="an_10:36">10:36</span> Gayon din ang panganay sa aming mga
anak na lalake, at sa aming hayop, gaya ng nasusulat sa kautusan, at ang
mga panganay sa aming bakahan at sa aming mga kawan, upang dalhin sa
bahay ng aming Dios, sa mga saserdote, na nagsisipangasiwa sa bahay ng
aming Dios:

<span id="an_10:37">10:37</span> At upang aming dalhin ang mga unang
bunga ng aming harina, at ang aming mga handog na itataas, at ang bunga
ng sarisaring punong kahoy, ang alak, at ang langis, sa mga saserdote,
sa mga silid ng bahay ng aming Dios; at ang ikasangpung bahagi ng aming
lupa sa mga Levita; sapagka't sila, na mga Levita, ay nagsisikuha ng mga
ikasangpung bahagi sa lahat na aming mga bayan na bukiran.

<span id="an_10:38">10:38</span> At ang saserdote na anak ni Aaron ay
sasama sa mga Levita, pagka ang mga Levita ay nagsisikuha ng mga
ikasangpung bahagi; at isasampa ng mga Levita ang ikasangpung bahagi ng
mga ikasangpung bahagi sa bahay ng aming Dios, sa mga silid sa loob ng
bahay ng kayamanan.

<span id="an_10:39">10:39</span> Sapagka't ang mga anak ni Israel, at
ang mga anak ni Levi ay mangagdadala ng mga handog na itataas, na trigo,
alak, at langis, sa mga silid, na kinaroroonan ng mga sisidlan ng
santuario, at ng mga saserdote na nagsisipangasiwa, at ng mga
tagatanod-pinto, at ng mga mangaawit: at hindi namin pababayaan ang
bahay ng aming Dios.

<span id="an_11:1">11:1</span> At ang mga prinsipe ng bayan ay
nagsitahan sa Jerusalem: ang nalabi naman sa bayan ay nangagsapalaran
upang mangagdala ng isa sa bawa't sangpu na magsisitahan sa Jerusalem na
bayang banal, at siyam na bahagi sa ibang mga bayan.

<span id="an_11:2">11:2</span> At pinagpala ng bayan ang lahat na lalake
na nagsihandog na kusa na magsisitahan sa Jerusalem.

<span id="an_11:3">11:3</span> Ang mga ito nga ang mga pinuno sa
lalawigan na nagsitahan sa Jerusalem: nguni't sa bayan ng Juda ay
tumahan bawa't isa sa kaniyang pag-aari sa kanilang mga bayan, sa
makatuwid baga'y ang Israel, ang mga saserdote, at ang mga Levita, at
ang mga Nethineo, at ang mga anak ng mga lingkod ni Salomon.

<span id="an_11:4">11:4</span> At sa Jerusalem ay nagsitahan ang ilan sa
mga anak ni Juda, at sa mga anak ni Benjamin. Sa mga anak ni Juda: si
Athaias na anak ni Uzzias, na anak ni Zacarias, na anak ni Amarias, na
anak ni Sephatias na anak ni Mahalaleel, sa mga anak ni Phares.

<span id="an_11:5">11:5</span> At si Maasias na anak ni Baruch, na anak
ni Col-hoze, na anak ni Hazaias, na anak ni Adaias, na anak ni Joiarib,
na anak ni Zacarias, na anak ng Silonita.

<span id="an_11:6">11:6</span> Ang lahat ng mga anak ni Phares na
nagsitahan sa Jerusalem, ay apat na raan at anim na pu't walo na mga
matapang na lalake.

<span id="an_11:7">11:7</span> At ang mga ito ang mga anak ni Benjamin:
si Salu na anak ni Mesullam, na anak ni Joed, na anak ni Pedaias, na
anak ni Colaias, na anak ni Maaseias, na anak ni Ithiel, na anak ni
Jesaia.

<span id="an_11:8">11:8</span> At sumusunod sa kaniya, si Gabbai, si
Sallai, na siyam na raan at dalawang pu't walo.

<span id="an_11:9">11:9</span> At si Joel na anak ni Zichri ay kanilang
tagapamahala: at si Jehudas na anak ni Senua ay ikalawa sa bayan.

<span id="an_11:10">11:10</span> Sa mga saserdote: si Jedaias na anak ni
Joiarib, si Jachin,

<span id="an_11:11">11:11</span> Si Seraias na anak ni Hilcias, na anak
ni Mesullam, na anak ni Sadoc, na anak ni Meraioth, na anak ni Ahitub,
na pinuno sa bahay ng Dios,

<span id="an_11:12">11:12</span> At ang kanilang mga kapatid na
nagsigawa ng gawain sa bahay, walong daan at dalawang pu't dalawa: at si
Adaias na anak ni Jeroham, na anak ni Pelalias, na anak ni Amsi, na anak
ni Zacarias, na anak ni Pashur, na anak ni Malchias,

<span id="an_11:13">11:13</span> At ang kaniyang mga kapatid, na mga
pinuno sa mga sangbahayan ng mga magulang, dalawang daan at apat na pu't
dalawa: at si Amasai na anak ni Azarael, na anak ni Azai, na anak ni
Mesillemoth, na anak ni Imer.

<span id="an_11:14">11:14</span> At ang kanilang mga kapatid, na mga
makapangyarihang lalake na matatapang, isang daan at dalawang pu't walo:
at ang kanilang tagapamahala ay si Zabdiel na anak ni Gedolim.

<span id="an_11:15">11:15</span> At sa mga Levita; si Semaias na anak ni
Hassub, na anak ni Azricam, na anak ni Hasabias, na anak ni Buni;

<span id="an_11:16">11:16</span> At si Sabethai at si Jozabad, sa mga
pinuno ng mga Levita, na siyang nagsipamahala sa mga gawain sa labas sa
bahay ng Dios;

<span id="an_11:17">11:17</span> At si Mattanias, na anak ni Micha, na
anak ni Zabdi, na anak ni Asaph, na siyang pinuno upang magpasimula na
magpasalamat sa panalangin, at si Bacbucias, sa ikalawa sa kaniyang mga
kapatid; at si Abda na anak ni Samua, na anak ni Galal, na anak ni
Jeduthun.

<span id="an_11:18">11:18</span> Lahat na Levita sa bayang banal,
dalawang daan at walong pu't apat.

<span id="an_11:19">11:19</span> Bukod dito'y ang mga tagatanod-pinto,
na si Accub, si Talmon, at ang kanilang mga kapatid, na nangagbabantay
sa mga pintuang-bayan, ay isang daan at pitong pu't dalawa.

<span id="an_11:20">11:20</span> At ang nalabi sa Israel, sa mga
saserdote, sa mga Levita, ay nangasa lahat na bayan ng Juda, bawa't
isa'y sa kaniyang mana.

<span id="an_11:21">11:21</span> Nguni't ang mga Nethineo ay nagsitahan
sa Ophel: at si Siha at si Gispa ay nasa mga Nethineo.

<span id="an_11:22">11:22</span> Ang tagapamahala naman sa mga Levita sa
Jerusalem ay si Uzzi na anak ni Bani, na anak ni Hasabias, na anak ni
Mattanias, na anak ni Micha, sa mga anak ni Asaph, na mga mangaawit, na
nasa mga gawain sa bahay ng Dios.

<span id="an_11:23">11:23</span> Sapagka't may utos na mula sa hari
tungkol sa kanila, at takdang pagkain na ukol sa mga mangaawit, ayon sa
kailangan sa bawa't araw.

<span id="an_11:24">11:24</span> At si Pethahias na anak ni Mesezabel,
sa mga anak ni Zerah, na anak ni Juda, ay nasa kapangyarihan ng hari sa
lahat ng bagay na tungkol sa bayan.

<span id="an_11:25">11:25</span> At tungkol sa mga nayon, pati ng
kanilang mga bukid, ang ilan sa mga anak ni Juda ay nagsitahan sa
Chiriat-arba at sa mga nayon niyaon, at sa Dibon at sa mga nayon niyaon,
at sa Jecabzeel at sa mga nayon niyaon;

<span id="an_11:26">11:26</span> At sa Jesua, at sa Moladah, at sa
Beth-pelet;

<span id="an_11:27">11:27</span> At sa Hasar-sual, at sa Beerseba at sa
mga nayon niyaon;

<span id="an_11:28">11:28</span> At sa Siclag, at sa Mechona at sa mga
nayon niyaon;

<span id="an_11:29">11:29</span> At sa En-rimmon, at sa Soreah, at sa
Jarmuth;

<span id="an_11:30">11:30</span> Sa Zanoah, sa Adullam, at sa mga nayon
niyaon, sa Lachis, at sa mga parang niyaon, sa Azeca at sa mga nayon
niyaon. Gayon sila nagsihantong mula sa Beer-seba hanggang sa libis ni
Hinnom.

<span id="an_11:31">11:31</span> Ang mga anak ni Benjamin naman ay
nagsitahan mula sa Geba, hanggang sa Michmas at sa Aia, at sa Beth-el at
sa mga nayon niyaon;

<span id="an_11:32">11:32</span> At sa Anathoth, sa Nob, sa Ananiah;

<span id="an_11:33">11:33</span> Sa Hasor, sa Rama, sa Gitthaim;

<span id="an_11:34">11:34</span> Sa Hadid, sa Seboim, sa Neballath;

<span id="an_11:35">11:35</span> Sa Lod, at sa Ono, na libis ng mga
manggagawa.

<span id="an_11:36">11:36</span> At sa mga Levita ay ang ibang mga
bahagi sa Juda na pumisan sa Benjamin.

<span id="an_12:1">12:1</span> Ang mga ito nga ang mga saserdote at ang
mga Levita na nagsisampa na kasama ni Zorobabel na anak ni Sealthiel, at
ni Jesua: si Seraias, si Jeremias, si Ezra;

<span id="an_12:2">12:2</span> Si Amarias; si Malluch, si Hartus;

<span id="an_12:3">12:3</span> Si Sechanias, si Rehum, si Meremoth;

<span id="an_12:4">12:4</span> Si Iddo, si Ginetho, si Abias;

<span id="an_12:5">12:5</span> Si Miamin, si Maadias, si Bilga;

<span id="an_12:6">12:6</span> Si Semaias, at si Joiarib, si Jedaias;

<span id="an_12:7">12:7</span> Si Sallum, si Amoc, si Hilcias, si
Jedaias. Ang mga ito'y ang mga pinuno sa mga saserdote at sa kanilang
mga kapatid sa mga kaarawan ni Jesua.

<span id="an_12:8">12:8</span> Bukod dito'y ang mga Levita: si Jesua, si
Binnui, si Cadmiel, si Serebias, si Juda, at si Mathanias, na namamahala
sa pagpapasalamat, siya at ang kaniyang mga kapatid.

<span id="an_12:9">12:9</span> Si Bacbucias, naman at si Unni, na
kanilang mga kapatid, ay nagkakaharapan sa kanikaniyang pulutong.

<span id="an_12:10">12:10</span> At naging anak ni Jesua si Joiacim, at
naging anak ni Joiacim si Eliasib, at naging anak ni Eliasib, si Joiada,

<span id="an_12:11">12:11</span> At naging anak ni Joiada si Jonathan at
naging anak ni Jonathan si Jaddua.

<span id="an_12:12">12:12</span> At sa mga kaarawan ni Joiacim, ay mga
saserdote, na mga pangulo ng mga sangbahayan ng mga magulang: kay
Seraias, si Meraias; kay Jeremias, si Hananias;

<span id="an_12:13">12:13</span> Kay Ezra, si Mesullam; kay Amarias, si
Johanan;

<span id="an_12:14">12:14</span> Kay Melicha si Jonathan; kay Sebanias,
si Joseph;

<span id="an_12:15">12:15</span> Kay Harim, si Adna; kay Meraioth, si
Helcai;

<span id="an_12:16">12:16</span> Kay Iddo, si Zacarias; kay Ginnethon,
si Mesullam;

<span id="an_12:17">12:17</span> Kay Abias, si Zichri; kay Miniamin, kay
Moadias, si Piltai;

<span id="an_12:18">12:18</span> Kay Bilga, si Sammua; kay Semaias, si
Jonathan;

<span id="an_12:19">12:19</span> At kay Joiarib, si Mathenai; kay
Jedaias, si Uzzi;

<span id="an_12:20">12:20</span> Kay Sallai, si Callai; kay Amoc, si
Eber;

<span id="an_12:21">12:21</span> Kay Hilcias, si Hasabias; kay Jedaias,
si Nathanael.

<span id="an_12:22">12:22</span> Ang mga Levita sa mga kaarawan ni
Eliasib, ni Joiada, at ni Johanan, at ni Jaddua, ay nangasulat sa mga
pangulo ng mga sangbahayan ng mga magulang: gayon din ang mga saserdote
sa paghahari ni Dario na taga Persia.

<span id="an_12:23">12:23</span> Ang mga anak ni Levi, na mga pangulo ng
mga sangbahayan ng mga magulang, ay nangasulat sa aklat ng mga alaala,
hanggang sa mga kaarawan ni Johanan na anak ni Eliasib.

<span id="an_12:24">12:24</span> At ang mga pinuno ng mga Levita: si
Hasabias, si Serabias, si Jesua na anak ni Cadmiel, na may mga kapatid
na nangasa tapat nila upang magsipuri at nangagpasalamat, ayon sa utos
ni David na lalake ng Dios, sa pulutong at pulutong.

<span id="an_12:25">12:25</span> Si Mathanias, at si Bucbucias, si
Obadias, si Mesullam, si Talmon, si Accub, ay mga tagatanod-pinto, na
nangagbabantay sa mga kamalig ng mga pintuang-bayan.

<span id="an_12:26">12:26</span> Ang mga ito'y sa mga kaarawan ni
Joiacim, na anak ni Jesua, na anak ni Josadac, at sa mga kaarawan ni
Nehemias na tagapamahala, at ng saserdoteng Ezra na kalihim.

<span id="an_12:27">12:27</span> At sa pagtatalaga ng kuta ng Jerusalem
ay kanilang hinanap ang mga Levita mula sa lahat nilang dako upang
dalhin nila sila sa Jerusalem, na ipagdiwang ang pagtatalaga na may
kasayahan, na may mga pagpapasalamat, at may mga awitan din may mga
cimbalo, mga salterio, at may mga alpa.

<span id="an_12:28">12:28</span> At ang mga anak ng mga mangaawit ay
nagpipisan mula sa kapatagan ng palibot ng Jerusalem, at mula sa mga
nayon ng mga Netophatita;

<span id="an_12:29">12:29</span> Mula rin naman sa Beth-gilgal, at mula
sa mga parang ng Geba at ng Azmaveth: sapagka't nangagtayo sa ganang
kanila ang mga mangaawit ng mga nayon sa palibot ng Jerusalem.

<span id="an_12:30">12:30</span> At ang mga saserdote at ang mga Levita
ay nangagpakalinis; at kanilang nilinis ang bayan, at ang mga
pintuang-bayan, at ang kuta.

<span id="an_12:31">12:31</span> Nang magkagayo'y isinampa ko ang mga
prinsipe sa Juda sa ibabaw ng kuta, at akin silang pinapagdalawang
malaking pulutong na nangagpasalamat at nagsiyaong sunodsunod; na ang
isa'y lumalakad sa kanan sa ibabaw ng kuta sa dako ng pintuang-bayan ng
tapunan ng dumi;

<span id="an_12:32">12:32</span> At sumusunod sa kanila si Osaias, at
ang kalahati sa mga prinsipe sa Juda,

<span id="an_12:33">12:33</span> At si Azarias, si Ezra, at si Mesullam,

<span id="an_12:34">12:34</span> Si Juda, at si Benjamin, at si Semaias,
at si Jeremias,

<span id="an_12:35">12:35</span> At ang iba sa mga anak ng mga saserdote
na may mga pakakak: si Zacarias na anak ni Jonathan, na anak ni Semaias,
na anak ni Mathanias, na anak ni Micaya, na anak ni Zacur, na anak ni
Asaph;

<span id="an_12:36">12:36</span> At ang kaniyang mga kapatid, na si
Semaias, at si Azarel, si Milalai, si Gilalai, si Maai, si Nathanael, at
si Juda, si Hanani, na may mga panugtog ng tugtugin ni David na lalake
ng Dios; at si Ezra na kalihim ay nasa unahan nila:

<span id="an_12:37">12:37</span> At sa tabi ng pintuang-bayan ng bukal,
at nagtuwid sila sa harapan nila, na sila'y nagsisampa sa mga baytang ng
bayan ni David sa sampahan sa kuta, sa ibabaw ng bahay ni David,
hanggang sa pintuang-bayan ng tubig sa dakong silanganan.

<span id="an_12:38">12:38</span> At ang isang pulutong nila na
nagpapasalamat ay yumaong sinalubong sila, at ako'y sa hulihan nila, na
kasama ko ang kalahati ng bayan sa ibabaw ng kuta, sa itaas ng moog ng
mga hurno, hanggang sa maluwang na kuta;

<span id="an_12:39">12:39</span> At sa ibabaw ng pintuang-bayan ng
Ephraim, at sa matandang pintuang-bayan at sa pintuang-bayan ng mga
isda, at sa moog ng Hananel, at sa moog ng Meah, hanggang sa
pintuang-bayan ng mga tupa: at sila'y nagsitayong nangakatigil sa
pintuang-bayan ng bantay.

<span id="an_12:40">12:40</span> Sa gayo'y nagsitayo ang dalawang
pulutong nila na nangagpasalamat sa bahay ng Dios, at ako, at ang
kalahati sa mga pinuno na kasama ko.

<span id="an_12:41">12:41</span> At ang mga saserdote, si Eliacim, si
Maaseias, si Miniamin, si Michaias, si Elioenai, si Zacarias, at si
Hananias, na may mga pakakak;

<span id="an_12:42">12:42</span> At si Maaseias, at si Semeias, at si
Eleazar, at si Uzzi, at si Johanan, at si Malchias, at si Elam, at si
Ezer. At ang mga mangaawit ay nagsiawit ng malakas, na kasama si
Jezrahias, na tagapamahala sa kanila.

<span id="an_12:43">12:43</span> At sila'y nangaghandog ng malalaking
hain ng araw na yaon, at nangagalak; sapagka't sila'y pinapagkatuwa ng
Dios ng di kawasa; at ang mga babae naman at ang mga bata ay nangagalak:
na anopa't ang kagalakan ng Jerusalem ay narinig hanggang sa malayo.

<span id="an_12:44">12:44</span> At nang araw na yaon ay nahalal ang
ilan sa mga lalake sa mga silid na ukol sa mga kayamanan, sa mga handog
na itataas, sa mga unang bunga, at sa mga ikasangpung bahagi, upang
pisanin sa mga yaon, ayon sa mga bukid ng mga bayan, na mga bahaging
takda ng kautusan sa mga saserdote at mga Levita: sapagka't
kinagagalakan ng Juda ang mga saserdote at mga Levita na nagsitayo.

<span id="an_12:45">12:45</span> At sila'y nangagingat ng tungkulin sa
kanilang Dios, at ng tungkulin sa paglilinis, at gayong ginawa ng mga
mangaawit at mga tagatanod-pinto, ayon sa utos ni David, at ni Salomon
sa kaniyang anak.

<span id="an_12:46">12:46</span> Sapagka't sa mga kaarawan ni David at
ni Asaph ng una ay may pinuno sa mga mangaawit, at mga awit na pagpuri
at pasasalamat sa Dios.

<span id="an_12:47">12:47</span> At ang buong Israel sa mga kaarawan ni
Zorobabel, at sa mga kaarawan ni Nehemias, ay nangagbigay ng mga bahagi
ng mga mangaawit, at mga tagatanod-pinto, ayon sa kailangan sa bawa't
araw: at kanilang itinalaga sa mga Levita; at itinalaga ng mga Levita sa
mga anak ni Aaron.

<span id="an_13:1">13:1</span> Nang araw na yaon ay bumasa sila sa aklat
ni Moises sa pakinig ng bayan; at doo'y nasumpungang nakasulat, na ang
Ammonita at Moabita, ay huwag papasok sa kapulungan ng Dios magpakailan
man.

<span id="an_13:2">13:2</span> Sapagka't hindi nila sinalubong ang mga
anak ni Israel ng tinapay at ng tubig, kundi inupahan si Balaam laban sa
kanila, upang sumpain sila: gayon ma'y pinapaging pagpapala ng aming
Dios ang sumpa.

<span id="an_13:3">13:3</span> At nangyari, nang kanilang marinig ang
kautusan, na inihiwalay nila sa Israel ang buong karamihang halohalo.

<span id="an_13:4">13:4</span> Bago nga nangyari ito, si Eliasib na
saserdote, na nahalal sa mga silid ng bahay ng aming Dios, palibhasa'y
nakipisan kay Tobias.

<span id="an_13:5">13:5</span> Ay ipinaghanda siya ng isang malaking
silid, na kinasisidlan noong una ng mga handog na harina, ng mga
kamangyan, at ng mga sisidlan, at ng mga ikasangpung bahagi ng trigo, ng
alak, at ng langis, na nabigay sa pamamagitan ng utos sa mga Levita, at
sa mga mangaawit, at sa mga tagatanod-pinto; at ang mga handog na
itataas na ukol sa mga saserdote.

<span id="an_13:6">13:6</span> Nguni't sa buong panahong ito ay wala ako
sa Jerusalem: sapagka't sa ikatatlong pu't dalawang taon ni Artajerjes
na hari sa Babilonia ay naparoon ako sa hari, at pagkatapos ng ilang
araw ay nagpaalam ako sa hari:

<span id="an_13:7">13:7</span> At ako'y naparoon sa Jerusalem, at
naalaman ko ang kasamaang ginawa ni Eliasib tungkol kay Tobias, sa
paghahanda niya sa kaniya ng isang silid sa mga looban ng bahay ng Dios.

<span id="an_13:8">13:8</span> At ikinamanglaw kong mainam: kaya't aking
inihagis ang lahat na kasangkapan ni Tobias sa labas ng silid.

<span id="an_13:9">13:9</span> Nang magkagayo'y nagutos ako, at nilinis
nila ang mga silid; at dinala ko uli roon ang mga sisidlan ng bahay ng
Dios pati ng mga handog na harina at ng kamangyan.

<span id="an_13:10">13:10</span> At nahalata ko na ang mga bahagi ng mga
Levita ay hindi nangabigay sa kanila; na anopa't ang mga Levita, at ang
mga mangaawit na nagsisigawa ng gawain, ay nangagsitakas bawa't isa sa
kanikaniyang bukid.

<span id="an_13:11">13:11</span> Nang magkagayo'y nakipagtalo ako sa mga
pinuno, at sinabi ko, Bakit pinabayaan ang bahay ng Dios? At pinisan ko
sila, at inilagay sa kanilang kalagayan.

<span id="an_13:12">13:12</span> Nang magkagayo'y dinala ng buong Juda
ang ikasangpung bahagi ng trigo at ng alak at ng langis sa mga
ingatang-yaman.

<span id="an_13:13">13:13</span> At ginawa kong mga tagaingat-yaman sa
mga ingatang-yaman, si Selemias na saserdote, at si Sadoc na kalihim, at
sa mga Levita, si Pedaias: at kasunod nila ay si Hanan na anak ni
Zaccur, na anak ni Mathanias: sapagka't sila'y nangabilang na tapat, at
ang kanilang mga katungkulan ay magbahagi sa kanilang mga kapatid.

<span id="an_13:14">13:14</span> Alalahanin mo ako, Oh aking Dios,
tungkol dito, at huwag mong pawiin ang aking mga mabuting gawa na aking
ginawa sa ikabubuti ng bahay ng aking Dios, at sa pagganap ng kaugaliang
paglilingkod doon.

<span id="an_13:15">13:15</span> Nang mga araw na yaon ay nakita ko sa
Juda ang ilang nagpipisa sa mga ubasan sa sabbath, at nagdadala ng mga
uhay, at nangasasakay sa mga asno; gaya naman ng alak, mga ubas, at mga
higos, at lahat na sarisaring pasan, na kanilang ipinapasok sa Jerusalem
sa araw ng sabbath: at ako'y nagpatotoo laban sa kanila sa kaarawan na
kanilang ipinagbibili ang mga pagkain.

<span id="an_13:16">13:16</span> Doo'y nagsisitahan naman ang mga taga
Tiro, na nangagpapasok ng isda, at ng sarisaring kalakal, at
nangagbibili sa sabbath sa mga anak ni Juda, at sa Jerusalem.

<span id="an_13:17">13:17</span> Nang magkagayo'y nakipagtalo ako sa mga
mahal na tao sa Juda, at sinabi ko sa kanila, Anong masamang bagay itong
inyong ginagawa, at inyong nilalapastangan ang araw ng sabbath?

<span id="an_13:18">13:18</span> Hindi ba nagsigawa ng ganito ang inyong
mga magulang, at hindi ba dinala ng ating Dios ang buong kasamaang ito
sa atin, at sa bayang ito? gayon ma'y nangagdala pa kayo ng higit na
pag-iinit sa Israel, sa paglapastangan ng sabbath.

<span id="an_13:19">13:19</span> At nangyari, na nang ang pintuang-bayan
ng Jerusalem ay magpasimulang magdilim bago dumating ang sabbath, aking
iniutos na ang mga pintuan ay sarhan, at iniutos ko na huwag nilang
buksan hanggang sa makaraan ang sabbath: at ang ilan sa aking mga
lingkod ay inilagay ko sa mga pintuang-bayan, upang walang maipasok na
pasan sa araw ng sabbath.

<span id="an_13:20">13:20</span> Sa gayo'y ang mga mangangalakal at
manininda ng sarisaring kalakal, ay nangatigil sa labas ng Jerusalem na
minsan o makalawa.

<span id="an_13:21">13:21</span> Nang magkagayo'y nagpatotoo ako laban
sa kanila, at nagsabi sa kanila, Bakit nagsisitigil kayo sa may kuta?
kung kayo'y magsigawa uli ng ganiyan, aking pagbubuhatan ng kamay kayo.
Mula nang panahong yaon ay hindi na sila naparoon pa ng sabbath.

<span id="an_13:22">13:22</span> At ako'y nagutos sa mga Levita na
sila'y mangagpakalinis, at sila'y magsiparoon, at ingatan ang mga
pintuang-bayan, upang ipangilin ang araw ng sabbath. Alalahanin mo ako,
Oh aking Dios, dito man, at kahabagan mo ako ayon sa kalakhan ng iyong
kaawaan.

<span id="an_13:23">13:23</span> Nang mga araw namang yaon ay nakita ko
ang mga Judio na nangagaasawa sa mga babae ng Asdod, ng Ammon, at ng
Moab:

<span id="an_13:24">13:24</span> At ang kanilang mga anak ay nagsasalita
ng kalahati sa wikang Asdod, at hindi makapagsalita ng wikang Judio,
kundi ayon sa wika ng bawa't bayan.

<span id="an_13:25">13:25</span> At ako'y nakipagtalo sa kanila, at
sinumpa ko sila, at sinaktan ko ang iba sa kanila, at sinabunutan ko
sila, at pinasumpa ko sila sa pamamagitan ng Dios, na sinasabi ko,
Kayo'y huwag mangagbibigay ng inyong mga anak na babae na maging asawa
sa kanilang mga anak na lalake, ni magsisikuha man ng kanilang mga anak
na babae sa ganang inyong mga anak na lalake, o sa inyong sarili.

<span id="an_13:26">13:26</span> Hindi ba nagkasala si Salomon na hari
sa Israel sa pamamagitan ng mga bagay na ito? gayon man sa gitna ng
maraming bansa ay walang haring gaya niya; at siya'y minahal ng kaniyang
Dios, at ginawa siyang hari ng Dios sa buong Israel: gayon ma'y
pinapagkasala rin siya ng mga babaing taga ibang lupa.

<span id="an_13:27">13:27</span> Didinggin nga ba namin kayo na inyong
gawin ang lahat na malaking kasamaang ito, na sumalangsang laban sa
ating Dios sa pagaasawa sa mga babaing taga ibang lupa?

<span id="an_13:28">13:28</span> At isa sa mga anak ni Joiada, na anak
ni Eliasib na dakilang saserdote, ay manugang ni Sanballat na Horonita:
kaya't aking pinalayas siya sa akin.

<span id="an_13:29">13:29</span> Alalahanin mo sila, Oh Dios ko,
sapagka't kanilang dinumhan ang pagkasaserdote, at ang tipan ng
pagkasaserdote at ng sa mga Levita.

<span id="an_13:30">13:30</span> Ganito ko nilinis sila sa lahat ng taga
ibang lupa, at tinakdaan ko ng mga katungkulan ang mga saserdote at ang
mga Levita, na bawa't isa'y sa kaniyang gawain;

<span id="an_13:31">13:31</span> At tungkol sa kaloob na panggatong, sa
mga takdang panahon, at tungkol sa mga unang bunga. Alalahanin mo ako,
Oh Dios ko, sa ikabubuti.

------------------------------------------------------------------------

[Next: Esther](est)
