[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](neh)  [Next](job) 

------------------------------------------------------------------------

### Tagalog Bible: Esther

<span id="an_1:1">1:1</span> Nangyari nga, sa mga kaarawan ni Assuero,
(ito ang Assuero na naghari, mula sa India hanggang sa Etiopia, sa isang
daan at dalawang pu't pitong lalawigan:)

<span id="an_1:2">1:2</span> Na sa mga kaarawang yaon, nang maupo ang
haring Assuero sa luklukan ng kaniyang kaharian, na nasa Susan na
bahay-hari,

<span id="an_1:3">1:3</span> Sa ikatlong taon ng kaniyang paghahari,
siya'y gumawa ng isang kapistahan sa kaniyang lahat na mga prinsipe, at
mga lingkod niya; ang kapangyarihan ng Persia at Media, ang mga mahal na
tao at mga prinsipe, ng mga lalawigan ay nangasa harap nga niya:

<span id="an_1:4">1:4</span> Nang kaniyang ipakita ang mga kayamanan ng
kaniyang maluwalhating kaharian at ang karangalan ng kaniyang marilag na
kamahalan na malaong araw, na isang daan at walong pung araw.

<span id="an_1:5">1:5</span> At nang maganap ang mga kaarawang ito, ang
hari ay nagdaos ng isang kapistahan sa buong bayan na nangasa Susan na
bahay-hari sa mataas at gayon din sa mababa, na pitong araw, sa looban
ng halamanan ng bahay ng hari;

<span id="an_1:6">1:6</span> Na may tabing na kayong puti, verde, at
bughaw, na naiipit ng mga panaling mainam na lino at ng kulay ube sa mga
singsing na pilak at mga haliging marmol: na ang mga hiligan ay ginto at
pilak, sa isang lapag na mapula, at maputi, at madilaw, at maitim na
marmol.

<span id="an_1:7">1:7</span> At sila'y nangagbigay sa kanila ng inumin
sa mga sisidlang ginto, (na ang mga sisidlan ay magkakaiba,) at saganang
alak hari, ayon sa kasaganaan ng hari.

<span id="an_1:8">1:8</span> At ang paginom ay ayon sa kautusan; walang
pagpilit: sapagka't gayon ibinilin ng hari sa lahat na pinuno ng
kaniyang bahay, na kanilang gawin ayon sa kalooban ng bawa't isa.

<span id="an_1:9">1:9</span> Si Vasthi na reina naman ay nagdaos ng
kapistahan sa mga babae sa bahay-hari na ukol sa haring Assuero.

<span id="an_1:10">1:10</span> Nang ikapitong araw, nang masayahan ang
puso ng hari sa pamamagitan ng alak, kaniyang iniutos kay Mehuman, kay
Biztha, kay Harbona, kay Bigtha, at kay Abagtha, kay Zetar, at kay
Carcas, na pitong kamarero na nangaglilingkod sa harapan ng haring
Assuero.

<span id="an_1:11">1:11</span> Na dalhin si Vasthi na reina na may
putong pagkareina sa harap ng hari, upang ipakita sa mga tao at sa mga
prinsipe ang kaniyang kagandahan: sapagka't siya'y may magandang anyo.

<span id="an_1:12">1:12</span> Nguni't ang reinang si Vasthi ay tumanggi
na pumaroon sa utos ng hari sa pamamagitan ng mga kamarero: kaya't ang
hari ay lubhang naginit, at ang kaniyang galit ay nagalab sa kaniya.

<span id="an_1:13">1:13</span> Nang magkagayo'y sinabi ng hari sa mga
pantas na nakakaalam ng mga panahon (sapagka't gayon ang paraan ng hari
sa lahat na nakakaalam ng kautusan at ng kahatulan.

<span id="an_1:14">1:14</span> At ang sumusunod sa kaniya ay si Carsena,
si Sethar, si Admatha, si Tharsis, si Meres, si Marsena, at si Memucan,
na pitong prinsipe sa Persia at Media, na nangakakita ng mukha ng hari,
at nangaupong una sa kaharian,

<span id="an_1:15">1:15</span> Anong ating gagawin sa reinang si Vasthi
ayon sa kautusan, sapagka't hindi niya sinunod ang bilin ng haring
Assuero sa pamamagitan ng mga kamarero?

<span id="an_1:16">1:16</span> At si Memucan ay sumagot sa harap ng hari
at ng mga prinsipe: Ang reinang si Vasthi ay hindi lamang sa hari
nagkasala, kundi pati sa lahat na prinsipe, at sa lahat ng mga bayan na
nangasa lahat na lalawigan ng haring Assuero.

<span id="an_1:17">1:17</span> Sapagka't ang gawang ito ng reina ay
kakalat sa lahat ng babae, upang hamakin ang kanilang mga asawa sa harap
ng kanilang mga mata, pagka nabalitaan: Ang haring Assuero ay nagpautos
kay Vasthi na reina, na dalhin sa harap niya, nguni't hindi siya
naparoon.

<span id="an_1:18">1:18</span> At sa araw na ito ay lahat na asawa ng
mga prinsipe sa Persia at Media, na nangakabalita ng gawang ito ng reina
ay mangagsasabi ng gayon sa lahat na prinsipe ng hari. Na anopa't
kasasanghian ng maraming pagkahamak at pagkapoot.

<span id="an_1:19">1:19</span> Kung kalulugdan ng hari, maglabas ng utos
hari sa ganang hari, at isulat sa mga kautusan ng mga taga Persia at mga
Medo, upang huwag mabago, na si Vasthi ay huwag nang pumaroon sa harap
ng haring Assuero; at ibigay ng hari ang kaniyang kalagayang reina sa
iba na maigi kay sa kaniya.

<span id="an_1:20">1:20</span> At pagka ang pasiya ng hari na kaniyang
isasagawa ay mahahayag sa lahat niyang kaharian, (sapagka't dakila,)
lahat ng babae ay mangagbibigay sa kanilang mga asawa ng karangalan, sa
mataas at gayon din sa mababa.

<span id="an_1:21">1:21</span> At ang sabi ay nakalugod sa hari at sa
mga prinsipe; at ginawa ng hari ang ayon sa salita ni Memucan:

<span id="an_1:22">1:22</span> Sapagka't siya'y nagpadala ng mga sulat
sa lahat ng mga lalawigan ng hari, sa bawa't lalawigan, ayon sa sulat
noon, at sa bawa't bayan ayon sa kanilang wika, na ang bawa't lalake ay
magpupuno sa kaniyang sariling bahay at mahahayag ayon sa wika ng
kaniyang bayan.

<span id="an_2:1">2:1</span> Pagkatapos ng mga bagay na ito, nang
mapayapa ang pagiinit ng haring Assuero kaniyang inalaala si Vasthi, at
kung ano ang kaniyang ginawa, at kung ano ang ipinasiya laban sa kaniya.

<span id="an_2:2">2:2</span> Nang magkagayo'y sinabi ng mga lingkod ng
hari na nagsisipaglingkod sa kaniya: Ihanap ng magagandang batang dalaga
ang hari:

<span id="an_2:3">2:3</span> At maghalal ang hari ng mga pinuno sa lahat
ng mga lalawigan ng kaniyang kaharian, upang kanilang mapisan ang lahat
na magandang batang dalaga sa Susan na bahay-hari, sa bahay ng mga
babae, sa pamamahala ni Hegai, na kamarero ng hari, na tagapagingat ng
mga babae; at ibigay sa kanila ang kanilang mga bagay na kailangan sa
paglilinis:

<span id="an_2:4">2:4</span> At ang dalaga na kalugdan ng hari ay maging
reina na kahalili ni Vasthi. At ang bagay ay nakalugod sa hari; at
ginawa niyang gayon.

<span id="an_2:5">2:5</span> May isang Judio sa Susan na bahay-hari, na
ang pangala'y Mardocheo, na anak ni Jair, na anak ni Simi, na anak ni
Cis na Benjamita;

<span id="an_2:6">2:6</span> Na nadala mula sa Jerusalem na kasama ng
mga bihag na nangadalang kasama ni Jechonias na hari sa Juda, na dinala
ni Nabucodonosor na hari sa Babilonia.

<span id="an_2:7">2:7</span> At pinalaki niya si Hadasa, sa makatuwid
baga'y si Esther, na anak na babae ng kaniyang amain: sapagka't siya'y
wala kahit ama o ina man, at ang dalaga ay maganda at may mabuting anyo;
at nang mamatay ang kaniyang ama't ina inari siya ni Mardocheo na parang
tunay na anak.

<span id="an_2:8">2:8</span> Sa gayo'y nangyari nang mabalitaan ang utos
ng hari at ang kaniyang pasiya, at nang napipisan ang maraming dalaga sa
Susan na bahay-hari, sa pamamahala ni Hegai, na si Esther ay dinala sa
bahay ng hari, sa pamamahala ni Hegai, na tagapagingat sa mga babae.

<span id="an_2:9">2:9</span> At ang dalaga ay nakalugod sa kaniya, at
nilingap niya; at nagbigay siyang madali sa kaniya ng mga bagay na ukol
sa paglilinis, pati ng mga bahagi niya, at ng pitong dalaga na marapat
na ibigay sa kaniya, na mula sa bahay ng hari: at inilipat niya siya at
ang kaniyang mga dalaga sa pinaka mabuting dako ng bahay ng mga babae.

<span id="an_2:10">2:10</span> Hindi ipinakilala ni Esther ang kaniyang
bayan o ang kaniyang kamaganakan man; sapagka't ibinilin sa kaniya ni
Mardocheo na huwag niyang ipakilala.

<span id="an_2:11">2:11</span> At si Mardocheo ay lumakad araw-araw sa
harap ng looban ng bahay ng mga babae, upang maalaman kung anong
ginagawa ni Esther, at kung ano ang mangyayari sa kaniya.

<span id="an_2:12">2:12</span> Nang sumapit nga ang paghahalihalili ng
bawa't dalaga na pasukin ang haring Assuero, pagkatapos na magawa sa
kaniya ang ayon sa kautusan sa mga babae, na labing dalawang buwan,
(sapagka't ganito nagaganap ang mga araw ng kanilang paglilinis, sa
makatuwid baga'y anim na buwan na ma'y langis na mirra, at anim na buwan
na may mainam na pabango, at ng mga bagay na ukol sa paglilinis ng mga
babae.)

<span id="an_2:13">2:13</span> Sa ganito ngang paraan naparoroon ang
dalaga sa hari: Na anomang kaniyang nasain ay ibinibigay sa kaniya upang
yumaong kasama niya na mula sa bahay ng mga babae hanggang sa bahay ng
hari.

<span id="an_2:14">2:14</span> Sa kinahapunan ay naparoroon siya, at sa
kinaumagahan ay bumabalik siya sa ikalawang bahay ng mga babae, sa
pamamahala ni Saasgaz, na kamarero ng hari, na nagiingat sa mga babae;
hindi na niya pinapasok ang hari malibang ang hari ay malugod sa kaniya,
at siya'y tawagin sa pangalan.

<span id="an_2:15">2:15</span> Nang sumapit ang paghalili nga ni Esther,
na anak ni Abihail, na amain ni Mardocheo, na umaring anak kay Esther,
upang pasukin ang hari, wala siyang tinamong anoman, kundi ang ibinigay
ni Hegai na kamarero ng hari, na tagapagingat sa mga babae. At si Esther
ay nilingap ng lahat na nakakita sa kaniya.

<span id="an_2:16">2:16</span> Sa gayo'y dinala si Esther sa haring
Assuero sa loob ng kaniyang bahay-hari, nang ikasangpung buwan na siyang
buwan ng Tebeth nang ikapitong taon ng kaniyang paghahari.

<span id="an_2:17">2:17</span> At sininta ng hari si Esther ng higit kay
sa lahat na babae, at siya'y nilingap at minahal na higit kay sa lahat
na dalaga; na anopa't kaniyang ipinutong ang putong na pagkareina sa
kaniyang ulo, at ginawa siyang reina na kahalili ni Vasthi.

<span id="an_2:18">2:18</span> Nang magkagayo'y gumawa ang hari ng
malaking kapistahan sa kaniyang lahat na prinsipe at kaniyang mga
lingkod, sa makatuwid baga'y kapistahan ni Esther; at siya'y gumawa ng
pagpapatawad ng sala sa mga lalawigan, at nagbigay ng mga kaloob, ayon
sa kalooban ng hari.

<span id="an_2:19">2:19</span> At nang mapisan na ikalawa ang mga
dalaga, naupo nga si Mardocheo sa pintuang-daan ng hari.

<span id="an_2:20">2:20</span> Hindi pa ipinakikilala ni Esther ang
kaniyang kamaganakan o ang kaniyang bayan man; gaya ng ibinilin sa
kaniya ni Mardocheo: sapagka't ginawa ni Esther ang utos ni Mardocheo,
na gaya ng siya'y palakihing kasama niya.

<span id="an_2:21">2:21</span> Sa mga araw na yaon, samantalang nauupo
si Mardocheo sa pintuang-daan ng hari, dalawa sa kamarero ng hari, si
Bigthan at si Teres, sa nangagiingat ng pintuan, ay nangapoot at
nangagaakalang buhatan ng kamay ang haring Assuero.

<span id="an_2:22">2:22</span> At ang bagay ay naalaman ni Mardocheo na
siyang nagturo kay Esther na reina: at sinaysay ni Esther sa hari, sa
pangalan ni Mardocheo.

<span id="an_2:23">2:23</span> At nang siyasatin ang bagay at
masumpungang gayon, sila'y kapuwa binigti sa punong kahoy: at nasulat sa
aklat ng mga alaala sa harap ng hari.

<span id="an_3:1">3:1</span> Pagkatapos ng mga bagay na ito ay dinakila
ng haring Assuero si Aman na anak ni Amedatha na Agageo, at pinataas
siya, at inilagay ang kaniyang upuan na mataas kay sa lahat na prinsipe
na kasama niya.

<span id="an_3:2">3:2</span> At lahat ng mga lingkod ng hari na nangasa
pintuang-daan ng hari, ay nagsiyukod at nagsigalang kay Aman; sapagka't
iniutos na gayon ng hari tungkol sa kaniya. Nguni't si Mardocheo ay
hindi yumukod, o gumalang man sa kaniya.

<span id="an_3:3">3:3</span> Nang magkagayo'y sinabi ng mga lingkod ng
hari na nangasa pintuang-daan ng hari kay Mardocheo: Bakit mo
sinasalangsang ang utos ng hari?

<span id="an_3:4">3:4</span> Nangyari nga, nang sila'y mangagsalita
araw-araw sa kaniya, at hindi niya dinggin sila, na kanilang sinaysay
kay Aman, upang makita kung mangyayari ang bagay ni Mardocheo: sapagka't
sinaysay niya sa kanila na siya'y Judio.

<span id="an_3:5">3:5</span> At nang makita ni Aman na si Mardocheo ay
hindi yumuyukod, o gumagalang man sa kaniya, napuspos nga ng pagkapoot
si Aman.

<span id="an_3:6">3:6</span> Nguni't inakala niyang walang kabuluhan na
pagbuhatan ng kamay si Mardocheo na magisa; sapagka't ipinakilala nila
sa kaniya ang bayan ni Mardocheo: kaya't inisip ni Aman na lipulin ang
lahat na Judio na nangasa buong kaharian ni Assuero, sa makatuwid baga'y
ang bayan ni Mardocheo.

<span id="an_3:7">3:7</span> Nang unang buwan, na siyang buwan ng Nisan,
nang ikalabing dalawang taon ng haring Assuero, kanilang pinagsapalaran
nga ang Pur sa harap ni Aman sa araw-araw, at sa buwan-buwan, hanggang
sa ikalabing dalawang buwan, na siyang buwan ng Adar.

<span id="an_3:8">3:8</span> At sinabi ni Aman sa haring Assuero, May
isang bayang nakakalat at nakasabog sa gitna ng mga bayan sa lahat ng
mga lalawigan ng iyong kaharian at ang kanilang kautusan ay kaiba sa
bawa't bayan; na hindi man lamang iniingatan nila ang mga kautusan ng
hari; kaya't hindi mapakinabang sa hari na sila'y tiisin.

<span id="an_3:9">3:9</span> Kung kalugdan ng hari, masulat na sila'y
lipulin: at ako'y magbabayad ng sangpung libong talentong pilak sa mga
kamay niyaong mga may katungkulan sa mga gawain ng hari, upang dalhin sa
mga ingatang-yaman ng hari.

<span id="an_3:10">3:10</span> Nang magkagayo'y hinubad ng hari ang
kaniyang singsing sa kaniyang kamay, at ibinigay kay Aman na anak ni
Amedatha na Agageo, na kaaway ng mga Judio.

<span id="an_3:11">3:11</span> At sinabi ng hari kay Aman, Ang pilak ay
nabigay sa iyo at gayon din ang bayan upang gawin mo sa mga yaon kung
ano ang inaakala mong mabuti.

<span id="an_3:12">3:12</span> Nang magkagayo'y tinawag ang mga kalihim
ng hari sa unang buwan, nang ikalabing tatlong araw niyaon; at
nangasulat ayon sa lahat na iniutos ni Aman sa mga satrapa ng hari, at
sa mga tagapamahala na nangasa bawa't lalawigan, at sa mga prinsipe ng
bawa't bayan, sa bawa't lalawigan ayon sa sulat niyaon, at sa bawa't
bayan ayon sa kanilang wika; sa pangalan ng haring Assuero nasulat, at
tinatakan ng singsing ng hari.

<span id="an_3:13">3:13</span> At nagpadala ng mga sulat sa pamamagitan
ng mga sugo sa lahat ng mga lalawigan ng hari, upang ipahamak, upang
patayin, at upang lipulin ang lahat na Judio, ang bata at gayon din ang
matanda, ang mga bata at ang mga babae sa isang araw, sa makatuwid
baga'y sa ikalabing tatlong araw ng ikalabing dalawang buwan, na siyang
buwan ng Adar, at upang kumuha ng samsam sa kanila na pinakahuli.

<span id="an_3:14">3:14</span> Isang salin ng sulat ay ibigay sa bawa't
lalawigan upang ang pasiya ay mahayag sa lahat na bayan, na sila'y
magsihanda sa araw na yaon.

<span id="an_3:15">3:15</span> Ang mga sugo ay nagsilabas na madalian sa
utos ng hari, at ang pasiya ay natanyag sa Susan na bahay-hari. At ang
hari at si Aman ay naupo upang uminom; nguni't ang bayan ng Susan ay
natitigilan.

<span id="an_4:1">4:1</span> Nang maalaman nga ni Mardocheo ang lahat na
nagawa, hinapak ni Mardocheo ang kaniyang suot, at nanamit ng kayong
magaspang na may mga abo, at lumabas sa gitna ng bayan, at humiyaw ng
malakas at kalagimlagim na hiyaw:

<span id="an_4:2">4:2</span> At siya'y naparoon hanggang sa harap ng
pintuang-daan ng hari: sapagka't walang makapapasok sa loob ng
pintuang-daan ng hari na nakapanamit ng magaspang na kayo.

<span id="an_4:3">4:3</span> At sa bawa't lalawigan, na kinararatingan
ng utos ng hari at ng kaniyang pasiya, ay nagkaroon ng malakas na
panangisan sa gitna ng mga Judio, at ng pagaayuno, at ng iyakan at ng
taghuyan; at marami ay nagsipanamit ng kayong magaspang at mga abo.

<span id="an_4:4">4:4</span> At ang mga dalaga ni Esther at ang kaniyang
mga kamarero ay nagsiparoon, at isinaysay sa kaniya; at ang reina ay
namanglaw na mainam: at siya'y nagpadala ng bihisan upang isuot ni
Mardocheo, at upang hubarin ang kaniyang kayong magaspang: nguni't hindi
niya tinanggap.

<span id="an_4:5">4:5</span> Nang magkagayo'y tinawag ni Esther si
Atach, na isa sa mga kamarero ng hari, na siya niyang inihalal na
magingat sa kaniya, at binilinan niyang pumaroon kay Mardocheo, upang
maalaman kung ano yaon, at kung bakit gayon.

<span id="an_4:6">4:6</span> Sa gayo'y nilabas nga ni Atach si
Mardocheo, sa luwal na dako ng bayan, na nasa harap ng pintuang-daan ng
hari.

<span id="an_4:7">4:7</span> At isinaysay sa kaniya ni Mardocheo ang
lahat na nangyari sa kaniya, at ang lubos na kabilangan ng salapi na
ipinangako ni Aman na ibayad sa mga ingatang-yaman ng hari hinggil sa
mga Judio, upang lipulin sila.

<span id="an_4:8">4:8</span> Binigyan din niya siya ng salin ng pasiya
na natanyag sa Susan upang lipulin sila, upang ipakilala kay Esther, at
ipahayag sa kaniya: at upang ibilin sa kaniya na siya'y paroon sa hari
upang mamanhik sa kaniya, at upang hingin sa kaniya, dahil sa kaniyang
bayan.

<span id="an_4:9">4:9</span> At si Atach ay naparoon, at isinaysay kay
Esther ang mga salita ni Mardocheo.

<span id="an_4:10">4:10</span> Nang magkagayo'y nagsalita si Esther kay
Atach, at nagpasabi kay Mardocheo, na sinasabi,

<span id="an_4:11">4:11</span> Lahat ng lingkod ng hari at ang bayan ng
mga lalawigan ng hari ay nangakakaalam, na sinoman, maging lalake o
babae, na paroroon sa hari sa pinakaloob na looban, na hindi tinatawag,
may isang kautusan sa kaniya, na siya'y patayin, liban yaong paglawitan
ng hari ng gintong cetro, upang siya'y mabuhay: nguni't hindi ako
tinawag na paroon sa hari ng tatlong pung araw na ito.

<span id="an_4:12">4:12</span> At isinaysay nila kay Mardocheo ang mga
salita ni Esther.

<span id="an_4:13">4:13</span> Nang magkagayo'y pinapagbalik ng sagot
sila ni Mardocheo kay Esther: Huwag mong isipin sa iyong sarili na ikaw
ay makatatanan sa bahay ng hari, ng higit kay sa lahat na mga Judio.

<span id="an_4:14">4:14</span> Sapagka't kung ikaw ay lubos na tumahimik
sa panahong ito, ay magtataglay nga ng katiwasayan at kaligtasan ang mga
Judio sa ibang dako, nguni't ikaw at ang sangbahayan ng iyong magulang
ay mapapahamak: at sinong nakakaalam na kung kaya ka pinasapit sa
kaharian ay dahil sa bagay na ito?

<span id="an_4:15">4:15</span> Nang magkagayo'y nagpabalik ng sagot si
Esther kay Mardocheo:

<span id="an_4:16">4:16</span> Ikaw ay yumaon, pisanin mo ang lahat na
Judio, na nangakaharap sa Susan, at ipagayuno ninyo ako, at huwag kayong
magsikain o magsiinom man na tatlong araw, gabi o araw; ako naman at ang
aking mga dalaga ay mangagaayuno ng gayon ding paraan; at sa gayo'y
papasukin ko ang hari, na hindi ayon sa kautusan: at kung ako'y mamatay
ay mamatay.

<span id="an_4:17">4:17</span> Sa gayo'y yumaon si Mardocheo at ginawa
ang ayon sa lahat na iniutos ni Esther sa kaniya.

<span id="an_5:1">5:1</span> Nangyari nga, nang ikatlong araw, na
nagsuot si Esther ng kaniyang bihisang pagkareina, at tumayo sa
pinakaloob ng bahay ng hari, sa tapat ng bahay-hari; at ang hari ay
naupo sa kaniyang luklukang hari sa bahay-hari, sa tapat ng pasukan sa
bahay.

<span id="an_5:2">5:2</span> At nagkagayon, nang makita ng hari si
Esther na reina na nakatayo sa looban, na siya'y nagtamo ng biyaya sa
kaniyang paningin: at inilawit ng hari kay Esther ang gintong cetro na
nasa kaniyang kamay. Sa gayo'y lumapit si Esther, at hinipo ang dulo ng
cetro.

<span id="an_5:3">5:3</span> Nang magkagayo'y sinabi ng hari sa kaniya,
Anong ibig mo, reina Esther? at ano ang iyong hiling? mabibigay sa iyo
kahit kalahati ng kaharian.

<span id="an_5:4">5:4</span> At sinabi ni Esther, Kung inaakalang mabuti
ng hari, pumaroon sa araw na ito ang hari at si Aman sa pigingan na
aking inihanda sa kaniya.

<span id="an_5:5">5:5</span> Nang magkagayo'y sinabi ng hari,
Papagmadaliin si Aman upang magawa ang gaya ng sinabi ni Esther. Sa
gayo'y naparoon ang hari at si Aman sa pigingan na inihanda ni Esther.

<span id="an_5:6">5:6</span> At sinabi ng hari kay Esther sa pigingan ng
alak: Ano ang iyong hingi? at ipagkakaloob sa iyo at ano ang iyong
hiling? kahit kalahati ng kaharian ay ipagkakaloob.

<span id="an_5:7">5:7</span> Nang magkagayo'y sumagot si Esther, at
nagsabi, Ang aking hingi at ang aking hiling ay ito;

<span id="an_5:8">5:8</span> Kung ako'y nakasumpong ng biyaya sa
paningin ng hari, at kung kalugdan ng hari na ipagkaloob ang aking
hingi, at gawin ang aking hiling, na pumaroon ang hari at si Aman sa
pigingan na aking ihahanda sa kanila, at aking gagawin bukas na gaya ng
sinabi ng hari.

<span id="an_5:9">5:9</span> Nang magkagayo'y lumabas si Aman sa araw na
yaon na galak at may masayang puso: nguni't nang makita ni Aman si
Mardocheo sa pintuang-daan ng hari, na hindi siya tumayo o kumilos man
sa kaniya, siya'y napuno ng pagkapoot laban kay Mardocheo.

<span id="an_5:10">5:10</span> Gayon may nagpigil si Aman sa kaniyang
sarili, at umuwi sa bahay; at siya'y nagsugo at tinipon ang kaniyang mga
kaibigan at si Zeres na kaniyang asawa.

<span id="an_5:11">5:11</span> At isinaysay ni Aman sa kanila ang
kaluwalhatian ng kaniyang mga kayamanan, at ang karamihan ng kaniyang
mga anak, at lahat ng bagay na ipinagkaloob ng hari sa kaniya, at kung
paanong siya'y nataas ng higit kay sa mga prinsipe at mga lingkod ng
hari.

<span id="an_5:12">5:12</span> Sinabi ni Aman, bukod dito: Oo, si Esther
na reina ay hindi nagpasok ng sinoman na kasama ng hari sa pigingan na
kaniyang inihanda kundi ako lamang; at kinabukasan naman ay inaanyayahan
niya ako na kasama ng hari.

<span id="an_5:13">5:13</span> Gayon ma'y ang lahat ng ito'y walang
kabuluhan sa akin habang aking nakikita si Mardocheo na Judio na nakaupo
sa pintuang-daan ng hari.

<span id="an_5:14">5:14</span> Nang magkagayo'y sinabi ni Zeres na
kaniyang asawa at ng lahat niyang kaibigan sa kaniya: Magpagawa ka ng
isang bibitayan na may limang pung siko ang taas, at sa kinaumagahan ay
salitain mo sa hari na bitayin doon si Mardocheo: kung magkagayo'y
yumaon kang masaya na kasama ng hari sa pigingan. At ang bagay ay
nakalugod kay Aman; at kaniyang ipinagawa ang bibitayan.

<span id="an_6:1">6:1</span> Nang gabing yaon ay hindi makatulog ang
hari; at kaniyang iniutos na dalhin ang aklat ng mga alaala ng mga gawa,
at mga binasa sa harap ng hari.

<span id="an_6:2">6:2</span> At nasumpungang nakasulat, na si Mardocheo
ay nagsaysay tungkol kay Bigthana at kay Teres, dalawa sa mga kamarero
ng hari, sa nangagingat ng pintuan na nangagisip magbuhat ng kamay sa
haring Assuero.

<span id="an_6:3">6:3</span> At sinabi ng hari, Anong karangalan at
kamahalan ang nagawa kay Mardocheo sa bagay na ito? Nang magkagayo'y
sinabi ng mga lingkod ng hari na nagsisipaglingkod sa kaniya, Walang
anomang nagawa sa kaniya.

<span id="an_6:4">6:4</span> At sinabi ng hari, Sino ang nasa looban? Si
Aman nga ay pumasok sa looban ng bahay ng hari, upang magsalita sa hari
na bitayin si Mardocheo sa bibitayan na inihanda niya sa kaniya.

<span id="an_6:5">6:5</span> At ang mga lingkod ng hari ay nagsabi sa
kaniya. Narito, si Aman ay nakatayo sa looban. At sinabi ng hari,
Papasukin siya.

<span id="an_6:6">6:6</span> Sa gayo'y pumasok si Aman. At ang hari ay
nagsabi sa kaniya, Anong gagawin sa lalake na kinalulugdang parangalin
ng hari? Sinabi nga ni Aman sa kaniyang sarili: Sino ang kinalulugdang
parangalin ng hari na higit kay sa akin?

<span id="an_6:7">6:7</span> At sinabi ni Aman sa hari, Sa lalake na
kinalulugdang parangalin ng hari,

<span id="an_6:8">6:8</span> Ay dalhan ng damit-hari na isinusuot ng
hari, at ng kabayo na sinasakyan ng hari, at putungan sa ulo ng putong
na hari:

<span id="an_6:9">6:9</span> At ang bihisan at ang kabayo ay mabigay sa
kamay ng isa sa pinakamahal na prinsipe ng hari, upang bihisang gayon
ang lalake na kinalulugdang parangalin ng hari, at pasakayin siya sa
kabayo sa lansangan ng bayan, at itanyag sa unahan niya; Ganito ang
gagawin sa lalake na kinalulugdang parangalin ng hari.

<span id="an_6:10">6:10</span> Nang magkagayo'y sinabi ng hari kay Aman,
Ikaw ay magmadali, at kunin mo ang bihisan at ang kabayo, gaya ng iyong
sinabi, at gawin mong gayon kay Mardocheo, na Judio, na nauupo sa
pintuang-daan ng hari; huwag magkulang ang anomang bagay sa lahat na
iyong sinalita.

<span id="an_6:11">6:11</span> Nang magkagayo'y kinuha ni Aman ang
bihisan at ang kabayo, at binihisan si Mardocheo, at pinasakay sa
lansangan ng bayan, at nagtanyag sa unahan niya: Ganito ang gagawin sa
lalake na kinalulugdang parangalin ng hari.

<span id="an_6:12">6:12</span> At si Mardocheo ay bumalik sa
pintuang-daan ng hari. Nguni't si Aman ay nagmadaling umuwi, na
tumatangis at may takip ang ulo.

<span id="an_6:13">6:13</span> At isinaysay ni Aman kay Zeres na
kaniyang asawa at sa lahat niyang mga kaibigan ang bawa't bagay na
nangyari sa kaniya. Nang magkagayo'y sinabi ng kaniyang mga pantas na
lalake, at ni Zeres na kaniyang asawa sa kaniya: Kung si Mardocheo, na
iyong pinasimulang kinahulugan sa harap, ay sa binhi ng mga Judio, hindi
ka mananaig laban sa kaniya, kundi ikaw ay walang pagsalang mahuhulog sa
harap niya.

<span id="an_6:14">6:14</span> Samantalang sila'y nakikipagsalitaan pa
sa kaniya, dumating ang mga kamarero ng hari at nagmadaling dinala si
Aman sa pigingan na inihanda ni Esther.

<span id="an_7:1">7:1</span> Sa gayo'y naparoon ang hari at si Aman sa
pigingan na kasama ni Esther na reina.

<span id="an_7:2">7:2</span> At sinabi uli ng hari kay Esther nang
ikalawang araw sa pigingan ng alak: Ano ang iyong hingi, reina Esther?
at ibibigay sa iyo: at ano ang iyong hiling? kahit kalahati ng kaharian
ay ipagkakaloob.

<span id="an_7:3">7:3</span> Nang magkagayo'y sumagot, at nagsabi si
Esther na reina, Kung ako'y nakasumpong ng biyaya sa iyong paningin, Oh
hari, at kung kalulugdan ng hari, ipagkaloob sa akin ang aking buhay sa
aking hingi at ang aking bayan sa aking hiling:

<span id="an_7:4">7:4</span> Sapagka't kami ay naipagbili, ako at ang
aking bayan upang ipahamak, upang patayin, at upang lipulin. Nguni't
kung kami ay naipagbili na mga pinakaaliping lalake at babae, ako'y
tumahimik, bagaman hindi mababayaran ng kaaway ang bagabag sa hari.

<span id="an_7:5">7:5</span> Nang magkagayo'y nagsalita ang haring
Assuero, at nagsabi kay Esther na reina: Sino siya, at saan nandoon
siya, na nangangahas magbanta na gumawa ng gayon?

<span id="an_7:6">7:6</span> At sinabi ni Esther, Ang isang kaaway at
kaalit: itong masamang si Aman. Nang magkagayo'y natakot si Aman sa
harap ng hari at ng reina.

<span id="an_7:7">7:7</span> At ang hari ay tumindig sa pigingan ng alak
sa kaniyang pagkapoot, at pumasok sa halamanan ng bahay-hari: at si Aman
ay tumayo upang ipamanhik ang kaniyang buhay kay Esther na reina;
sapagka't nakita niya na may kasamaang ipinasiya laban sa kaniya ang
hari.

<span id="an_7:8">7:8</span> Nang magkagayo'y bumalik ang hari na mula
sa halamanan ng bahay-hari hanggang sa pigingan ng alak; at si Aman ay
sumubsob sa hiligan na kinaroroonan ni Esther. Nang magkagayo'y sinabi
ng hari, Kaniya bang dadahasin ang reina sa harap ko sa bahay?
Pagkabigkas ng salita sa bibig ng hari ay kanilang tinakpan ang mukha ni
Aman.

<span id="an_7:9">7:9</span> Nang magkagayo'y sinabi ni Harbona, na isa
sa kamarero na nasa harap ng hari: Narito naman, ang bibitayan na may
limang pung siko ang taas, na ginawa ni Aman ukol kay Mardocheo, na
siyang nagsalita sa ikabubuti ng hari, ay nakatayo sa bahay ni Aman. At
sinabi ng hari, Bitayin siya roon.

<span id="an_7:10">7:10</span> Sa gayo'y binitay nila si Aman sa
bibitayan na inihanda niya ukol kay Mardocheo. Nang magkagayo'y napayapa
ang kapootan ng hari.

<span id="an_8:1">8:1</span> Nang araw na yaon ay ibinigay ng haring
Assuero ang bahay ni Aman na kaaway ng mga Judio kay Esther na reina. At
si Mardocheo ay naparoon sa harap ng hari; sapagka't isinaysay ni Esther
kung ano niya siya.

<span id="an_8:2">8:2</span> At hinubad ng hari ang kaniyang singsing na
hinubad niya kay Aman, at ibinigay kay Mardocheo. At inilagay ni Esther
si Mardocheo sa bahay ni Aman.

<span id="an_8:3">8:3</span> At si Esther ay nagsalita pa uli sa harap
ng hari, at nagpatirapa sa kaniyang mga paa, at ipinamanhik sa kaniya na
may luha, na pawiin ang kasamaan ni Aman na Agageo, at ang kaniyang
banta na kaniyang ibinanta sa mga Judio.

<span id="an_8:4">8:4</span> Nang magkagayo'y inilawit ng hari kay
Esther ang gintong cetro. Sa gayo'y tumindig si Esther, at tumayo sa
harap ng hari.

<span id="an_8:5">8:5</span> At sinabi niya, Kung kinalulugdan ng hari
at kung ako'y nakasumpong ng biyaya sa kaniyang paningin, at ang bagay
ay inaakalang matuwid sa harap ng hari, at ako'y nakalulugod sa kaniyang
mga mata, masulat na tiwaliin ang mga sulat na ibinanta ni Aman na anak
ni Amedata, na Agageo, na kaniyang sinulat upang lipulin ang mga Judio
na nangasa lahat na lalawigan ng hari:

<span id="an_8:6">8:6</span> Sapagka't paanong ako'y makapagtitiis na
makita ang kasamaan na darating sa aking bayan? o paanong ako'y
makapagtitiis na makita ang paglipol sa aking kamaganakan?

<span id="an_8:7">8:7</span> Nang magkagayo'y sinabi ng haring Assuero
kay Esther na reina, at kay Mardocheo na Judio: Narito, ibinigay ko kay
Esther ang bahay ni Aman, at siya ang kanilang binitay sa bibitayan,
sapagka't siya'y nagbuhat ng kaniyang kamay sa mga Judio.

<span id="an_8:8">8:8</span> Sumulat naman kayo sa mga Judio, kung anong
maibigan ninyo sa pangalan ng hari, at tatakan ninyo ng singsing ng
hari: sapagka't ang sulat na nasusulat sa pangalan ng hari, at natatakan
ng singsing ng hari ay walang taong makatitiwali.

<span id="an_8:9">8:9</span> Nang magkagayo'y tinawag ang mga kalihim ng
hari ng panahong yaon, sa ikatlong buwan, na siyang buwan ng Sivan, nang
ikadalawang pu't tatlo niyaon; at nasulat ayon sa lahat na iniutos ni
Mardocheo sa mga Judio at sa mga satrapa, at sa mga tagapamahala at mga
prinsipe ng mga lalawigan na nandoon mula sa India hanggang sa Etiopia,
na isang daan at dalawang pu't pitong lalawigan, sa bawa't lalawigan
ayon sa sulat niyaon, at sa bawa't bayan ayon sa wika nila, at sa mga
Judio ayon sa sulat nila, at ayon sa wika nila.

<span id="an_8:10">8:10</span> At kaniyang sinulat sa pangalan ng haring
Assuero, at tinatakan ng singsing ng hari, at nagpadala ng mga sulat sa
pamamagitan ng mga sugo na nagsisipangabayo na nangakasakay sa mga
matulin na kabayo na ginagamit sa paglilingkod sa hari, at sa mga batang
dromedario;

<span id="an_8:11">8:11</span> Na pinagkakalooban ng hari ang mga Judio
na nangasa bawa't bayan, na magpipisan, at ipagsanggalang ang kanilang
buhay, upang magpahamak, pumatay, at magpalipol, sa buong kapangyarihan
ng bayan at lalawigan na loloob sa kanila, sa kanilang mga bata at mga
babae, at kumuha ng samsam sa kanila na pinakahuli,

<span id="an_8:12">8:12</span> Sa isang araw sa lahat na lalawigan ng
haring Assuero, nang ikalabing tatlong araw ng ikalabing dalawang buwan,
na siyang buwan ng Adar.

<span id="an_8:13">8:13</span> Isang salin ng sulat na ang pasiya'y
ihayag sa bawa't lalawigan, ay nahayag sa lahat ng mga bayan, at upang
ang mga Judio ay magsihanda sa araw na yaon na magsipanghiganti sa
kanilang mga kaaway.

<span id="an_8:14">8:14</span> Sa gayo'y ang mga sugo na nangasasakay sa
mga matulin na kabayo na ginagamit sa paglilingkod sa hari ay
nagsilabas, na nangagmamadali at nangagtutumulin sa utos ng hari; at ang
pasiya ay nahayag sa Susan na bahay-hari.

<span id="an_8:15">8:15</span> At si Mardocheo ay lumabas mula sa
harapan ng hari na nakapanamit hari na bughaw, at puti, at may dakilang
putong na ginto, at may balabal na mainam na lino at kulay ube: at ang
bayan ng Susan ay humiyaw at natuwa.

<span id="an_8:16">8:16</span> Nagkaroon ang mga Judio ng kaliwanagan at
ng kasayahan, at ng kagalakan at ng karangalan.

<span id="an_8:17">8:17</span> At sa bawa't lalawigan, at sa bawa't
bayan, saan man dumating ang utos ng hari at pasiya niya, ay nagkaroon
ang mga Judio ng kasayahan at kagalakan, ng kapistahan at mabuting araw.
At marami na mula sa mga bayan ng lupain ay naging mga Judio; sapagka't
ang takot sa mga Judio ay suma kanila.

<span id="an_9:1">9:1</span> Sa ikalabing dalawang buwan nga, na siyang
buwan ng Adar, nang ikalabing tatlong araw ng buwan ding yaon, nang ang
utos ng hari at ang pasiya niya ay malapit nang gagawin, nang araw na
inaasahan ng mga kaaway ng mga Judio na magpuno sa kanila; (yamang
napabaligtad, na ang mga Judio ay siyang naghari sa kanila na
nangapopoot sa kanila),

<span id="an_9:2">9:2</span> Ang mga Judio ay nagpipisan sa kanilang mga
bayan sa lahat na lalawigan ng haring Assuero, upang magbuhat ng kamay
sa mga nagbabanta ng kanilang kapahamakan: at walang makatayo sa kanila;
sapagka't ang takot sa kanila ay nahulog sa lahat ng mga bayan.

<span id="an_9:3">9:3</span> At lahat ng mga prinsipe sa mga lalawigan,
at ang mga satrapa, at ang mga tagapamahala, at ang mga nagsisigawa ng
gawain ng hari, ay nagsitulong sa mga Judio; sapagka't ang takot kay
Mardocheo ay suma kanila,

<span id="an_9:4">9:4</span> Sapagka't si Mardocheo ay dakila sa bahay
ng hari, at ang kaniyang kabantugan ay lumaganap sa lahat ng mga
lalawigan: sapagka't ang lalaking si Mardocheo ay dumakila, ng dumakila.

<span id="an_9:5">9:5</span> At sinaktan ng mga Judio ang lahat ng
kanilang mga kaaway sa taga ng tabak, at sa pagpatay at paggiba, at
ginawa ang naibigan nila sa nangapopoot sa kanila.

<span id="an_9:6">9:6</span> At sa Susan na bahay-hari ay nagsipatay ang
mga Judio at nagsilipol ng limang daang lalake.

<span id="an_9:7">9:7</span> At si Phorsandatha, at si Dalphon, at si
Asphatha,

<span id="an_9:8">9:8</span> At si Phoratha, at si Ahalia, at si
Aridatha.

<span id="an_9:9">9:9</span> At si Pharmastha, at si Arisai, at si
Aridai, at si Vaizatha,

<span id="an_9:10">9:10</span> Na sangpung anak ni Aman, na anak ni
Amedatha, na kaaway ng mga Judio, ay pinatay nila; nguni't sa pagsamsam,
hindi nila binuhat ang kanilang kamay.

<span id="an_9:11">9:11</span> Nang araw na yaon ay ang bilang ng
nangapatay sa Susan na bahay-hari ay dinala sa harap ng hari.

<span id="an_9:12">9:12</span> At sinabi ng hari kay Esther na reina;
Ang mga Judio ay nagsipatay at nagsilipol ng limang daang lalake sa
Susan na bahay-hari, at ng sangpung anak ni Aman; ano nga ang kanilang
ginawa kaya sa ibang mga lalawigan ng hari? Ngayon, ano pa ang iyong
kahilingan? at ipagkakaloob sa iyo: o ano pa ang iyong kahingian? at
gagawin.

<span id="an_9:13">9:13</span> Nang magkagayo'y sinabi ni Esther, Kung
kinalulugdan ng hari ipagkaloob sa mga Judio na nangasa Susan na gawin
din bukas ang ayon sa pasiya ng araw na ito, at ang sangpung anak ni
Aman ay mabitin sa bibitayan.

<span id="an_9:14">9:14</span> At iniutos ng hari na gawing gayon: at
ang pasiya ay nabigay mula sa Susan; at kanilang ibinitin ang sangpung
anak ni Aman.

<span id="an_9:15">9:15</span> At ang mga Judio na nangasa Susan ay
nagpipisan nang ikalabing apat na araw din ng buwan ng Adar, at
nagsipatay ng tatlong daang lalake sa Susan: nguni't sa pagsamsam ay
hindi sila nangagbuhat na kanilang kamay.

<span id="an_9:16">9:16</span> At ang ibang mga Judio na nangasa mga
lalawigan ng hari ay nagpipisan, at ipinagsanggalang ang kanilang buhay,
at nangagkaroon ng kapahingahan sa kanilang mga kaaway, at nagsipatay sa
mga nangapopoot sa kanila ng pitong pu't limang libo; nguni't sa
pagsamsam ay hindi nila binuhat ang kanilang kamay.

<span id="an_9:17">9:17</span> Ito'y nagawa nang ikalabing tatlong araw
ng buwan ng Adar: at nang ikalabing apat na araw ng buwan ding yaon ay
nangagpahinga sila, at ginawang araw ng pistahan at kasayahan.

<span id="an_9:18">9:18</span> Nguni't ang mga Judio na nangasa Susan ay
nagpipisan nang ikalabing tatlong araw niyaon, at nang ikalabing apat
niyaon; at nang ikalabing limang araw ng buwan ding yaon ay
nangagpahinga sila, at ginawang araw ng kapistahan at kasayahan.

<span id="an_9:19">9:19</span> Kaya't ang mga Judio sa mga nayon, na
nagsisitahan sa mga bayan na hindi nangakukutaan, ginagawa ang ikalabing
apat na araw ng buwan ng Adar na araw ng kasayahan at pistahan, at
mabuting araw, at ng padalahan ng mga bahagi ng isa't isa.

<span id="an_9:20">9:20</span> At sinulat ni Mardocheo ang mga bagay na
ito, at nagpadala ng mga sulat sa lahat ng Judio, na nangasa lahat na
lalawigan ng haring Assuero, sa malapit at gayon din sa malayo,

<span id="an_9:21">9:21</span> Upang ipagbilin sa kanila na kanilang
ipangilin ang ikalabing apat na araw ng buwan ng Adar, at ang ikalabing
lima niyaon, taon-taon.

<span id="an_9:22">9:22</span> Na mga pinakaaraw na ipinagkaroon ng
kapahingahan ng mga Judio sa kanilang mga kaaway, at buwan ng
ikinapaging kasayahan ng kapanglawan, at ikinapaging mabuting araw ng
pagtangis: upang kanilang gawing mga araw ng pistahan at kasayahan, at
ng pagpapadalahan ng mga bahagi ng isa't isa, at ng mga kaloob sa mga
dukha.

<span id="an_9:23">9:23</span> At pinagkasunduan ng mga Judio na gawin
ang gaya ng kanilang pinasimulan, at ang isinulat ni Mardocheo sa
kanila;

<span id="an_9:24">9:24</span> Sapagka't si Aman na anak ni Amedatha na
Agageo, na kaaway ng lahat na Judio ay nagbanta laban sa mga Judio upang
lipulin sila, at pinagsapalaran nga ang Pur, upang patayin, at upang
lipulin sila;

<span id="an_9:25">9:25</span> Nguni't nang dumating sa harap ng hari
ang bagay, ay kaniyang iniutos sa pamamagitan ng mga sulat na ang
kaniyang masamang banta, na kaniyang ibinanta laban sa mga Judio, ay
mauwi sa kaniyang sariling ulo; at siya at ang kaniyang mga anak ay
mabitay sa bibitayan.

<span id="an_9:26">9:26</span> Kaya't kanilang tinawag ang mga araw na
ito na Purim, ayon sa pangalan ng Pur. Kaya't dahil sa lahat na salita
ng sulat na ito, at ng kanilang nakita tungkol sa bagay na ito, at ng
dumating sa kanila,

<span id="an_9:27">9:27</span> Ang mga Judio ay nangagpasiya at
nagsipangako sa kanilang sarili at sa kanilang binhi, at sa lahat ng
yaon na nagpipisan sa kanila, na anopa't huwag magkulang, na kanilang
ipangingilin ang dalawang araw na ito ayon sa sulat niyaon, at ayon sa
takdang panahon niyaon taon-taon;

<span id="an_9:28">9:28</span> At ang mga araw na ito ay aalalahanin at
ipangingilin sa buong panahon, na bawa't angkan, ng bawa't lalawigan, at
ng bawa't bayan; at ang mga araw na ito ng Purim ay hindi lilipas sa mga
Judio, o ang alaala man sa mga yaon ay lilipas sa kanilang binhi.

<span id="an_9:29">9:29</span> Nang magkagayo'y si Esther na reina na
anak ni Abihail, at si Mardocheo na Judio, sumulat ng buong kapamahalaan
upang pagtibayin ang ikalawang sulat na ito ng Purim.

<span id="an_9:30">9:30</span> At siya'y nagpadala ng mga sulat sa lahat
ng mga Judio, sa isang daan at dalawang pu't pitong lalawigan ng
kaharian ni Assuero, na may mga salita ng kapayapaan at katotohanan,

<span id="an_9:31">9:31</span> Upang pagtibayin ang mga araw na ito ng
Purim, sa kanilang mga takdang panahon, ayon sa ibinilin sa kanila ni
Mardocheo na Judio at ni Esther na reina, at ayon sa kanilang ipinasiya
sa kanilang sarili at sa kanilang binhi, sa bagay ng pag-aayuno at ng
kanilang pagdaing.

<span id="an_9:32">9:32</span> At pinagtibay ng utos ni Esther ang mga
bagay na ito ng Purim; at nasulat sa aklat.

<span id="an_10:1">10:1</span> At ang haring Assuero ay nagatang ng
buwis sa lupain, at sa mga pulo ng dagat.

<span id="an_10:2">10:2</span> At lahat ng mga gawa ng kaniyang
kapangyarihan at ng kaniyang kakayahan, at ang lubos na kasaysayan ng
kadakilaan ni Mardocheo, na ipinagtaas sa kaniya ng hari, hindi ba
nangasusulat sa aklat ng mga alaala sa mga hari sa Media at Persia?

<span id="an_10:3">10:3</span> Sapagka't si Mardocheo na Judio ay
pangalawa ng haring Assuero, at dakila sa gitna ng mga Judio, at
kinalulugdan ng karamihan ng kaniyang mga kapatid: na humahanap ng
ikabubuti ng kaniyang bayan, at nagsasalita ng kapayapaan sa kaniyang
buong lahi.

------------------------------------------------------------------------

[Next: Job](job)
