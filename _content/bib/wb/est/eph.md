[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](gal)  [Next](phi) 

------------------------------------------------------------------------

### Estonian Bible: Ephesians

<span id="an_1:1">1:1</span> Paulus, Jumala tahtest Kristuse Jeesuse
Apostel pühadele, kes on Efesoses, ja usklikele Kristuses Jeesuses.

<span id="an_1:2">1:2</span> Armu teile ja rahu Jumalalt, meie Isalt ja
Issandalt Jeesuselt Kristuselt!

<span id="an_1:3">1:3</span> Kiidetud olgu Jumal ja meie Issanda Jeesuse
Kristuse Isa, Kes meid on õnnistanud kõige vaimuliku õnnistusega
taevasis asjus Kristuses,

<span id="an_1:4">1:4</span> nõnda nagu Ta meid on valinud Tema sees
enne maailma rajamist olema pühad ja laitmatud Tema ees armastuses,

<span id="an_1:5">1:5</span> meid ette ära määrates lapseõiguse
osalisiks Jeesuse Kristuse kaudu Enese juurde Oma tahtmise
heaksarvamisel,

<span id="an_1:6">1:6</span> Oma armu au kiituseks, mille Ta meile on
kinkinud selles Armsas,

<span id="an_1:7">1:7</span> Kelles meil on lunastus Tema vere läbi,
üleastumiste andekssaamine Tema armu rikkust mööda.

<span id="an_1:8">1:8</span> Seda armu on Ta rohkesti välja valanud meie
üle kõige tarkuse ja mõistusega,

<span id="an_1:9">1:9</span> kui Ta meile tegi teatavaks Oma tahtmise
saladuse Oma hea meele kohaselt, nõnda nagu Ta seda Eneses oli
kavatsenud,

<span id="an_1:10">1:10</span> aegade täiuse korraldamiseks, et
Kristuses kokku võetaks kõik, mis on taevas ja mis on maa peal,

<span id="an_1:11">1:11</span> Temas, Kelles meiegi oleme saanud
pärijaiks, Kes selleks enne oleme määratud selle kavatsust mööda, Kes
kõik teeb Oma tahtmise nõu järgi,

<span id="an_1:12">1:12</span> et me oleksime Tema au kiituseks, Kes
enne oleme lootnud Kristuses,

<span id="an_1:13">1:13</span> Kelles teiegi olete sellest alates, kui
saite kuulda tõe sõna, oma õndsuse Evangeeliumi, ja Kelles teiegi saades
usklikuks olete kinnitatud tõotatud Püha Vaimu pitseriga, selle Vaimu,

<span id="an_1:14">1:14</span> Kes on meie pärandi tagatis Tema omandi
lunastamiseks — Tema au kiituseks.

<span id="an_1:15">1:15</span> Sellepärast ka mina, kui ma sain kuulda
teie usust Issandasse Jeesusesse ja armastusest, mis teil on kõigi
pühade vastu,

<span id="an_1:16">1:16</span> ei lakka tänamast teie eest ja tuletan
teid meelde oma palvetes,

<span id="an_1:17">1:17</span> et meie Issanda Jeesuse Kristuse Jumal,
au Isa, teile annaks tarkuse ja ilmutuse Vaimu Tema tunnetamises

<span id="an_1:18">1:18</span> ja valgustaks teie südame silmad, et te
teaksite, mis lootus see on, milleks Ta teid on kutsunud, ja mis on Tema
pärandi au rikkus pühade sees,

<span id="an_1:19">1:19</span> ja mis on Tema ülemäära suur vägi meie
suhtes, kes usume Tema jõutugevuse mõjul,

<span id="an_1:20">1:20</span> millega Ta on olnud mõjuv Kristuses, kui
Ta Tema surnuist üles äratas ja pani istuma Oma paremale käele taevas,

<span id="an_1:21">1:21</span> kõrgele üle kõige valitsuse ja võimu ja
väe ja ülemuse ning üle iga nime, mida nimetatakse mitte ainult selles,
vaid ka tulevases maailmas,

<span id="an_1:22">1:22</span> ja asetas kõik Tema jalge alla ja pani
Tema kõigi asjade üle peaks kogudusele,

<span id="an_1:23">1:23</span> kes on Tema Ihu, selle täius, Kes kõik
kõiges täidab!

<span id="an_2:1">2:1</span> Jumal on teinud elavaks ka teid, kes olite
surnud oma üleastumistes ja pattudes,

<span id="an_2:2">2:2</span> milles te käisite enne selle maailma ajastu
järgi, õhuvalla vürsti järgi, vaimu järgi, kes nüüd on tegev
sõnakuulmatuse laste sees,

<span id="an_2:3">2:3</span> kelle seas ka me kõik enne käisime oma liha
himudes ja tegime liha ja mõtete tahtmist mööda ning olime loomu poolest
viha lapsed nagu teisedki.

<span id="an_2:4">2:4</span> Aga Jumal, Kes rikas on halastusest, Oma
suure armastuse pärast, millega Ta meid on armastanud,

<span id="an_2:5">2:5</span> kuigi me olime surnud üleastumistes, on
meid ühes Kristusega teinud elavaks — armust olete õndsaks saanud —

<span id="an_2:6">2:6</span> ja on meid ühes Temaga üles äratanud ja
ühes Temaga asetanud istuma taevalikku olukorda Kristuses Jeesuses,

<span id="an_2:7">2:7</span> et osutada tulevail ajastuil Oma armu
ülemäärast rikkust helduses meie vastu Kristuses Jeesuses.

<span id="an_2:8">2:8</span> Sest teie olete armust õndsaks saanud usu
kaudu ja see pole mitte teist enestest; see on Jumala and;

<span id="an_2:9">2:9</span> mitte tegudest, et ükski ei saaks kiidelda.

<span id="an_2:10">2:10</span> Sest meie oleme Tema teos, Kristuses
Jeesuses loodud headele tegudele, mis Jumal on enne valmistanud, et me
käiksime nendes.

<span id="an_2:11">2:11</span> Sellepärast tuletage meelde, et teie, kes
enne olite liha poolest paganad ja keda ümberlõikamatuiks kutsusid need,
keda lihas kätega tehtud ümberlõikamise tõttu kutsutakse
ümberlõigatuiks,

<span id="an_2:12">2:12</span> olite tol ajal lahus Kristusest, kaugel
ära Iisraeli kodakondsuse õigusest ja võõrad tõotuse lepingule, ilma
lootuseta ja ilma Jumalata siin maailmas.

<span id="an_2:13">2:13</span> Aga nüüd olete teie, kes enne olite
kaugel, Kristuses Jeesuses saanud ligi Kristuse vere läbi.

<span id="an_2:14">2:14</span> Sest Tema on meie rahu, Kes on mõlemad
teinud üheks ja kiskunud maha lahutava vaheseina, vaenu, kui Ta Oma
Lihas

<span id="an_2:15">2:15</span> kaotas käsusõnade käsu seadlustega, et Ta
need kaks looks Enese sees üheks uueks inimeseks, tehes rahu,

<span id="an_2:16">2:16</span> ja lepitaks mõlemad Jumalaga ühes ihus
risti kaudu, kui Ta vaenu suretas Enese läbi.

<span id="an_2:17">2:17</span> Ja Tema tuli ning kuulutas rahu teile,
kes kaugel olite, ja rahu neile, kes lähedal olid,

<span id="an_2:18">2:18</span> sest Tema läbi on meil mõlemail ligipääs
ühes Vaimus Isa juurde.

<span id="an_2:19">2:19</span> Nii ei ole te siis mitte enam võõrad ega
majalised, vaid pühade kaaskodanikud ja Jumala kodakondsed,

<span id="an_2:20">2:20</span> rajatud Apostlite ja prohvetite alusele,
kus Kristus Jeesus Ise on nurgakivi,

<span id="an_2:21">2:21</span> milles kogu hoone on kokku liidetud ja
kasvab pühaks templiks Issandas,

<span id="an_2:22">2:22</span> Kelles ka teid ühes üles ehitatakse
Jumala eluasemeks Vaimus.

<span id="an_3:1">3:1</span> Seetõttu mina, Paulus, olen Kristuse
Jeesuse vang teie pärast, paganad —

<span id="an_3:2">3:2</span> kui te vahest olete kuulnud Jumala armu
majapidamisest, mis minu kätte on antud teie heaks;

<span id="an_3:3">3:3</span> sest ilmutuse kaudu on mulle antud teada
saladus, nagu ma lühidalt enne kirjutasin,

<span id="an_3:4">3:4</span> selleks et te lugedes võiksite ära tunda
minu arusaamise Kristuse saladusest,

<span id="an_3:5">3:5</span> mida endistes põlvedes inimlastele ei ole
teada antud, nagu see nüüd on ilmutatud Tema pühadele Apostlitele ja
prohvetitele Vaimu läbi,

<span id="an_3:6">3:6</span> et paganadki on kaaspärijad ja ühes ihus ja
osalised tema tõotusest Kristuses Jeesuses Evangeeliumi kaudu,

<span id="an_3:7">3:7</span> mille teenijaks ma olen saanud Jumala
armuande järgi, mis mulle on antud Tema väe mõjustust mööda.

<span id="an_3:8">3:8</span> Minule, kõige vähemale kõigi pühade seast,
on see arm antud paganate seas kuulutada Kristuse äraarvamatut rikkust

<span id="an_3:9">3:9</span> ja selgeks teha, milline on selle saladuse
korraldus, mis igavikest alates on olnud varjul Jumalas, kes kõik on
loonud,

<span id="an_3:10">3:10</span> et Jumala mitmesugune tarkus nüüd saaks
teatavaks koguduse kaudu taevalistele valitsustele ja võimudele

<span id="an_3:11">3:11</span> ajastute ettemääramise järgi, mille Ta
teostas Kristuses Jeesuses, meie Issandas,

<span id="an_3:12">3:12</span> Kelle sees meil on julge ligipääs
usalduses usu kaudu Temasse.

<span id="an_3:13">3:13</span> Seetõttu ma palun, et te ei nõrkeks minu
kitsikustes teie pärast, mis on teie au.

<span id="an_3:14">3:14</span> Sellepärast ma nõtkutan põlvi Isa ees,

<span id="an_3:15">3:15</span> kelle lasteks nimetatakse kõiki
suguvõsasid taevas ja maa peal,

<span id="an_3:16">3:16</span> et Ta annaks teile Oma au rikkust mööda
saada tugevaks Tema Vaimu läbi seespidise inimese poolest,

<span id="an_3:17">3:17</span> et Kristus usu kaudu elaks teie südameis
ning te oleksite juurdunud ja rajatud armastusse,

<span id="an_3:18">3:18</span> et võiksite täiesti mõista ühes kõigi
pühadega, milline on armastuse laius ja pikkus ja kõrgus ja sügavus,

<span id="an_3:19">3:19</span> ja ära tunda Kristuse armastuse, mis
ületab kõik tunnetuse; et te oleksite täidetud Jumala kõige täiusega.

<span id="an_3:20">3:20</span> Aga Sellele, Kes enam kui rohkesti võib
teha üle kõige selle, mida me palume või mõistame väge mööda, mis meis
on tegev,

<span id="an_3:21">3:21</span> Temale olgu austus koguduses ja Kristuses
Jeesuses ajastute ajastu kõigi sugupõlvedeni. Aamen.

<span id="an_4:1">4:1</span> Nii manitsen teid siis mina, kes olen vang
Issanda pärast, väärikalt käima kutsumise järgi, millega te olete
kutsutud,

<span id="an_4:2">4:2</span> kõige alanduse ja tasadusega, pika meelega,
sallides üksteist armastuses,

<span id="an_4:3">4:3</span> ja olles usinad üksmeelt pidama vaimus
rahusideme läbi.

<span id="an_4:4">4:4</span> Üks ihu ja üks Vaim, nagu te ka olete
kutsutud üheks lootuseks oma kutsumise poolest;

<span id="an_4:5">4:5</span> üks Issand, üks usk, üks ristimine,

<span id="an_4:6">4:6</span> üks Jumal ja kõikide Isa, Kes on kõikide
üle ja kõikide läbi ja teie kõikide sees.

<span id="an_4:7">4:7</span> Aga igaühele meist on antud armu Kristuse
annetuse mõõtu mööda.

<span id="an_4:8">4:8</span> Sellepärast öeldakse: „Tema läks üles
kõrgele, viis vangid vangi, andis inimestele ande!”

<span id="an_4:9">4:9</span> Aga et Ta on läinud üles, mis on see muud
kui et Ta ka enne on läinud alla maa alamaisse paikadesse?

<span id="an_4:10">4:10</span> Kes on läinud alla, on Sama, Kes on ka
läinud üles üle kõigi taevaste, et Tema kõik täidaks.

<span id="an_4:11">4:11</span> Ja Tema on pannud mõned Apostleiks ja
mõned prohveteiks ja mõned Evangeeliumi kuulutajaiks ja mõned karjaseiks
ja õpetajaiks,

<span id="an_4:12">4:12</span> et pühi inimesi täielikult valmistada
abiliste tööle Kristuse Ihu ülesehitamiseks,

<span id="an_4:13">4:13</span> seniks kui me kõik jõuame ühisele usule
ja Jumala Poja tunnetusele ning täieks meheks saame Kristuse täiuse
täisea mõõtu mööda,

<span id="an_4:14">4:14</span> ega jääks enam väetiteks lasteks, keda
õõtsutatakse ja kõigutatakse igas õpetuse tuules inimeste pettemänguga
ja nende vembutamisega eksiõpetusse võrgutamiseks;

<span id="an_4:15">4:15</span> vaid et me tõtt taotledes armastuses
kasvaksime kõiges Selle sisse, Kes on pea, Kristus,

<span id="an_4:16">4:16</span> Kelles kogu ihu on kokku liidetud ja koos
hoitakse iga kõõluse kaasabil vastavalt iga üksiku liikme tegevusele
Tema mõõdu järgi ja Kes teeb, et ihu kasvab enese ülesehitamiseks
armastuses.

<span id="an_4:17">4:17</span> Seda ma siis ütlen ja hoiatan teid
Issandas, et te ei elaks enam, nagu ka paganad elavad oma meele
tühjuses,

<span id="an_4:18">4:18</span> kes pimestunuina mõistuse poolest ja
võõrdunuina Jumala elust neis pesitseva rumaluse ja nende südame
paadumuse tõttu

<span id="an_4:19">4:19</span> on südametunnistuses tuimaks jäänud ning
endid andnud kõlvatuse kätte kõike roppust ahnesti tegema.

<span id="an_4:20">4:20</span> Aga nõnda ei ole te õppinud Kristust
tundma,

<span id="an_4:21">4:21</span> kui te tõesti olete Temast kuulnud ja
Temas õpetatud, nõnda nagu tõde on Jeesuses:

<span id="an_4:22">4:22</span> et teil tuleb enesest ära heita endise
elu poolest vana inimene, kes ennast hävitab järgides petlikke himusid,

<span id="an_4:23">4:23</span> ja saada uueks oma meele vaimus

<span id="an_4:24">4:24</span> ning riietuda uue inimesega, kes Jumala
sarnaseks on loodud tõelise õiguse ja pühaduse sisse.

<span id="an_4:25">4:25</span> Sellepärast jätke maha vale ja rääkige
tõtt igaüks oma ligimesega, sest me oleme üksteise liikmed!

<span id="an_4:26">4:26</span> Vihastuge, aga ärge tehke pattu! Ärge
laske päeva looja minna oma vihastuse üle

<span id="an_4:27">4:27</span> ja ärge andke maad kuradile!

<span id="an_4:28">4:28</span> Kes varastab, ärgu varastagu enam, vaid
tehku pigemini tööd ning soetagu vara oma käte tööga, et tal oleks
jagada sellele, kellel on puudus.

<span id="an_4:29">4:29</span> Ükski nurjatu sõna ärgu tulgu teie suust,
vaid ainult seesugune, mis on hea tarvilikuks kasvatuseks, et see pakuks
mõnu kuulajaile.

<span id="an_4:30">4:30</span> Ja ärge kurvastage Jumala Püha Vaimu,
kellega te olete otsekui pitseriga kinnitatud lunastuse päevani.

<span id="an_4:31">4:31</span> Kõik kibedus ja äkiline meel ja viha ja
kisa ja pilge jäägu teist kaugele ära ühes kõige pahaga.

<span id="an_4:32">4:32</span> Aga olge lahked üksteise vastu,
südamlikud, andke andeks üksteisele, nõnda nagu ka Jumal Kristuses teile
on andeks andnud.

<span id="an_5:1">5:1</span> Siis võtke nüüd Jumal enestele eeskujuks
nagu armsad lapsed

<span id="an_5:2">5:2</span> ja käige armastuses, nõnda nagu ka Kristus
meid on armastanud ja on Iseenese andnud meie eest anniks ja ohvriks,
Jumalale magusaks lõhnaks.

<span id="an_5:3">5:3</span> Aga hoorus ja kõik roppus või ahnus olgu
nimetamata teie seas, nõnda nagu sünnis on pühadele,

<span id="an_5:4">5:4</span> ja riivatus ja rumalad sõnad või tühised
naljad, mis kõik ei sobi, vaid pigemini olgu tänu.

<span id="an_5:5">5:5</span> Sest seda te teate tunnetades, et mitte
ühelgi hoorajal ega ropul ega ahnel, kuna ta on ebajumala ori, ei ole
pärandit Kristuse ja Jumala riigis.

<span id="an_5:6">5:6</span> Ükski ärgu petku teid tühjade sõnadega,
sest niisuguste asjade pärast tuleb Jumala viha sõnakuulmatute laste
peale;

<span id="an_5:7">5:7</span> ärge siis saage nende kaaslasteks!

<span id="an_5:8">5:8</span> Sest te olite varemalt pimedus, aga nüüd te
olete valgus Issandas. Käige nagu valguse lapsed —

<span id="an_5:9">5:9</span> sest valguse vili on kõiksugune headus ja
õigus ja tõde —

<span id="an_5:10">5:10</span> ja katsuge, mis on Issandale meelepärane!

<span id="an_5:11">5:11</span> Ärgu teil olgu tegemist pimeduse
viljatute tegudega, vaid mõistke need pigemini hukka!

<span id="an_5:12">5:12</span> Sest mis kõik seal salajas nende kaudu
sünnib, on häbi öeldagi.

<span id="an_5:13">5:13</span> Aga kõik saab avalikuks, kui valgus seda
paljastab; sest kõik, mis tuleb ilmsiks, on valgus.

<span id="an_5:14">5:14</span> Sellepärast Ta ütleb: „Ärka üles, kes
magad, ja tõuse üles surnuist, siis Kristus valgustab sind!”

<span id="an_5:15">5:15</span> Siis vaadake hästi, kuidas te elate,
mitte kui rumalad, vaid kui targad,

<span id="an_5:16">5:16</span> pidades aega kalliks, sest päevad on
kurjad!

<span id="an_5:17">5:17</span> Seepärast ärge olge rumalad, vaid
mõistke, mis on Issanda tahtmine.

<span id="an_5:18">5:18</span> Ärge joovastuge viinast, kust tuleb
õnnetu elu, vaid saage täis Vaimu,

<span id="an_5:19">5:19</span> rääkides isekeskis psalmide ja
kiituseviiside ja vaimulike lauludega, lauldes ja mängides kannelt
Issandale oma südames,

<span id="an_5:20">5:20</span> kõige eest alatasa tänades Jumalat ja Isa
meie Issanda Jeesuse Kristuse nimel.

<span id="an_5:21">5:21</span> Ja olge allaheitlikud üksteisele Kristuse
kartuses.

<span id="an_5:22">5:22</span> Naised, olge allaheitlikud oma meestele,
otsekui Issandale!

<span id="an_5:23">5:23</span> Sest mees on naise pea, nõnda nagu ka
Kristus on Koguduse pea, Tema on ihu Õnnistegija.

<span id="an_5:24">5:24</span> Aga nõnda nagu Kogudus on allaheitlik
Kristusele, nõnda olgu ka naised oma meestele kõigis asjus.

<span id="an_5:25">5:25</span> Mehed, armastage oma naisi, nõnda nagu ka
Kristus on armastanud Kogudust ja on andnud Iseenese tema eest,

<span id="an_5:26">5:26</span> et teda pühitseda, pestes puhtaks
veepesemisega sõna sees,

<span id="an_5:27">5:27</span> ja seada Enese ette Kogudus austatuna,
nii et tal ei oleks laiku ega kortsu ega muud sellesarnast, vaid et ta
oleks püha ja laitmatu.

<span id="an_5:28">5:28</span> Nõnda peavad mehedki omi naisi armastama
nagu iseenese ihu. Kes oma naist armastab, armastab iseennast.

<span id="an_5:29">5:29</span> Sest ükski ei ole iialgi vihanud iseenese
liha, vaid igaüks toidab ja hoiab seda, nõnda nagu ka Issand Kogudust.

<span id="an_5:30">5:30</span> Sest meie oleme Tema Ihu liikmed.

<span id="an_5:31">5:31</span> „Seepärast inimene jätab maha oma isa ja
ema ning hoiab oma naise poole, ja need kaks on üks liha!”

<span id="an_5:32">5:32</span> See saladus on suur; aga mina räägin
Kristusest ja Kogudusest.

<span id="an_5:33">5:33</span> Olgu nüüd kuidas on, aga teiegi igaüks
omaette armastage oma naist nagu iseennast; aga naine kartku meest.

<span id="an_6:1">6:1</span> Lapsed, kuulake oma vanemate sõna Issandas,
sest see on õige.

<span id="an_6:2">6:2</span> „Austa oma isa ja ema!” — see on esimene
käsusõna, millel on tõotus:

<span id="an_6:3">6:3</span> „Et su käsi hästi käiks ja sina kaua
elaksid maa peal!”

<span id="an_6:4">6:4</span> Ja teie, isad, ärge ärritage oma lapsi
vihale, vaid kasvatage neid karistuses ja Issanda manitsuses.

<span id="an_6:5">6:5</span> Orjad, olge sõnakuulelikud neile, kes teie
isandad on liha poolest, kartuse ja värinaga oma südame kohtlases
meeles, otsekui Kristusele,

<span id="an_6:6">6:6</span> mitte silmakirjaks, nagu püüdes olla
inimestele meelepärast, vaid kui Kristuse orjad, kes südamest teevad,
mida Jumal tahab,

<span id="an_6:7">6:7</span> orjates hea meelega otsekui Issandat ja
mitte inimesi,

<span id="an_6:8">6:8</span> teades, et Issand selle hea, mis keegi on
teinud, tasub igaühele, olgu ta ori või vaba.

<span id="an_6:9">6:9</span> Ja teie, isandad, tehke neile samuti ja
jätke ähvardamine, sest te teate, et nende ja teie Issand on taevas ja
et Temal ei ole isikute eelistamist.

<span id="an_6:10">6:10</span> Lõppeks, mu vennad, saage vägevaks
Issandas ja Ta tugevuse jõus!

<span id="an_6:11">6:11</span> Varustage endid kogu Jumala
sõjavarustusega, et te suudaksite seista kuradi kavalate rünnakute
vastu!

<span id="an_6:12">6:12</span> Sest meil ei ole maadlemist vere ja
lihaga, vaid valitsuste ja võimudega, selle pimeduse maailma
valitsejatega, taevaaluste kurjuse vaimudega.

<span id="an_6:13">6:13</span> Sellepärast võtke kätte kõik Jumala
sõjavarustus, et te suudaksite vastu panna kurjal päeval ja jääda
püsima, kui te kõik olete sooritanud.

<span id="an_6:14">6:14</span> Siis seiske nüüd ja teie niuded olgu
vöötatud tõega ja teil olgu seljas õiguse soomusrüü

<span id="an_6:15">6:15</span> ja kingadeks jalas valmidus
rahuevangeeliumi kuulutamiseks.

<span id="an_6:16">6:16</span> Kõige selle juures haarake usukilp,
millega te võite kustutada kõik tigeda tulised nooled!

<span id="an_6:17">6:17</span> Ja võtke enesele päästekiiver ja
vaimumõõk, see on Jumala sõna,

<span id="an_6:18">6:18</span> iga palve ja anumise kaudu, palvetage
igal ajal Vaimus, ning olge selleks valvel kõige püsivusega ja
eestpalvetega kõigi pühade eest,

<span id="an_6:19">6:19</span> ja minugi eest, et minule, kui ma suu
avan, antaks julgesti kuulutada Evangeeliumi saladust,

<span id="an_6:20">6:20</span> mille jaoks mina olen saadik ka ahelas,
et ma julgesti kõneleksin sellest, nõnda nagu mu kohus on kõnelda.

<span id="an_6:21">6:21</span> Aga et ka teie teaksite, kuidas minu käsi
käib, siis jutustab teile kõik Tühhikos, armas vend ja ustav abiline
Issandas,

<span id="an_6:22">6:22</span> kelle ma otse selleks läkitasin teie
juurde, et te saaksite teada, kuidas on lugu meiega, ja et ta kinnitaks
teie südameid.

<span id="an_6:23">6:23</span> Rahu olgu vendadele ja armastus usuga
Jumalalt Isalt ja Issandalt Jeesuselt Kristuselt.

<span id="an_6:24">6:24</span> Arm nende kõikidega, kes armastavad meie
Issandat Jeesust Kristust kadumatuses.

------------------------------------------------------------------------

[Next: Philippians](phi)
