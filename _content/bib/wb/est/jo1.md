[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe2)  [Next](jo2) 

------------------------------------------------------------------------

### Estonian Bible: 1 John

<span id="an_1:1">1:1</span> Mis algusest oli, mis me oleme kuulnud, mis
me oma silmaga oleme näinud, mida me oleme vaadelnud ja mida meie käed
on katsunud, seda me räägime elu Sõnast

<span id="an_1:2">1:2</span> - ja elu ilmus, ja me oleme näinud ja
tunnistame ja kuulutame teile seda igavest elu, mis oli Isa juures ja
ilmus meile -

<span id="an_1:3">1:3</span> mida me oleme näinud ja kuulnud, seda me
kuulutame teile, et teilgi oleks osadus meiega. Ja meie osadus on Isaga
ja Tema Pojaga, Jeesuse Kristusega.

<span id="an_1:4">1:4</span> Ja seda me kirjutame teile, et meie rõõm
oleks täielik.

<span id="an_1:5">1:5</span> Ja see on kuulutus, mille me oleme kuulnud
Temalt ja kuulutame teile, et Jumal on valgus ja Temas ei ole mingit
pimedust.

<span id="an_1:6">1:6</span> Kui me ütleme, et meil on osadus Temaga,
aga käime pimeduses, siis me valetame ega tee tõtt.

<span id="an_1:7">1:7</span> Aga kui me käime valguses, nõnda nagu Tema
on valguses, siis on meil osadus üksteisega, ja Jeesuse Kristuse, Tema
Poja Veri puhastab meid kõigest patust.

<span id="an_1:8">1:8</span> Kui me ütleme, et meil ei ole pattu, siis
me petame iseendid ja tõde ei ole meie sees.

<span id="an_1:9">1:9</span> Kui me oma patud tunnistame, on Tema ustav
ja õige, nii et Ta meile annab patud andeks ja puhastab meid kõigest
ülekohtust.

<span id="an_1:10">1:10</span> Kui me ütleme, et me pole pattu teinud,
siis me teeme Tema valelikuks ja Tema sõna ei ole meie sees.

<span id="an_2:1">2:1</span> Minu lapsukesed, seda ma kirjutan teile, et
te ei teeks pattu. Ja kui keegi pattu teeb, siis on meil eestkostja Isa
juures, Jeesus Kristus, Kes on õige.

<span id="an_2:2">2:2</span> Ja Tema on lepitus meie pattude eest; aga
mitte ükspäinis meie, vaid ka kogu maailma pattude eest.

<span id="an_2:3">2:3</span> Ja sellest me tunneme, et me oleme Tema ära
tundnud, et me peame Tema käske.

<span id="an_2:4">2:4</span> Kes ütleb: „Mina tunnen Teda”, ega pea Tema
käske, see on valelik ja tõde ei ole tema sees.

<span id="an_2:5">2:5</span> Aga kes peab Tema sõna, selles on tõesti
Jumala armastus saanud täiuslikuks. Sellest me tunneme, et me oleme Tema
sees.

<span id="an_2:6">2:6</span> Kes ütleb enese Tema sisse jäävat, see on
ka kohustatud elama niisugust elu nagu Tema elas.

<span id="an_2:7">2:7</span> Armsad, ma ei kirjuta teile uut käsku, vaid
vana käsku, mis teil on olnud algusest; see vana käsk on sõna, mida te
olete kuulnud.

<span id="an_2:8">2:8</span> Taas ma kirjutan teile uue käsu, mis on
tõsi Tema sees ja teie sees, sest pimedus möödub ja tõeline valgus juba
paistab.

<span id="an_2:9">2:9</span> Kes ütleb enese valguses olevat, aga vihkab
oma venda, see on pimeduses siitsaadik.

<span id="an_2:10">2:10</span> Kes oma venda armastab, see püsib
valguses ja temas ei ole pahandust.

<span id="an_2:11">2:11</span> Aga kes oma venda vihkab, see on
pimeduses ja käib pimeduses ega tea, kuhu ta läheb, sest pimedus on
teinud ta silmad pimedaks.

<span id="an_2:12">2:12</span> Ma kirjutan teile, lapsukesed, sest teie
patud on andeks antud Tema nime pärast.

<span id="an_2:13">2:13</span> Ma kirjutan teile, isad, sest te olete
ära tundnud Tema, Kes on algusest. Ma kirjutan teile, noored mehed, sest
te olete ära võitnud tigeda.

<span id="an_2:14">2:14</span> Ma olen kirjutanud teile, lapsukesed,
sest te olete ära tundnud Isa. Ma olen kirjutanud teile, isad, sest te
olete ära tundnud Tema, Kes on algusest. Ma olen kirjutanud teile,
noored mehed, sest te olete tugevad ja Jumala sõna püsib teie sees ja et
te olete ära võitnud tigeda.

<span id="an_2:15">2:15</span> Ärge armastage maailma ega seda, mis on
maailmas. Kui keegi maailma armastab, siis ei ole Isa armastust tema
sees.

<span id="an_2:16">2:16</span> Sest kõik, mis on maailmas, lihahimu,
silmahimu ja elukõrkus, ei ole Isast, vaid on maailmast.

<span id="an_2:17">2:17</span> Ja maailm kaob ja tema himu; aga kes teeb
Jumala tahtmist, püsib igavesti.

<span id="an_2:18">2:18</span> Lapsukesed, nüüd on viimne aeg! Ja nagu
te olete kuulnud, et kristusevastane tuleb, nõnda ongi nüüd ilmunud
palju kristusevastaseid; siit me tunneme, et käes on viimne aeg.

<span id="an_2:19">2:19</span> Meist nad on lähtunud, kuid nad ei olnud
meist; sest kui nad oleksid olnud meist, siis nad oleksid jäänud meie
juurde. Ent nad läksid ära, et saaks ilmsiks, et kõik ei ole meist.

<span id="an_2:20">2:20</span> Teil on võidmine Pühalt ja teil kõigil on
teadmine.

<span id="an_2:21">2:21</span> Mina ei ole teile kirjutanud sellepärast
et te ei tea tõde, vaid et te seda teate ja et ühtki valet ei tule tõe
seest.

<span id="an_2:22">2:22</span> Kes on valelik kui mitte see, kes salgab,
et Jeesus on Kristus? See on kristusevastane, kes salgab Isa ja Poega.

<span id="an_2:23">2:23</span> Igaüks, kes salgab Poja, sel ei ole ka
Isa. Kes tunnistab Poega, sellel on ka Isa.

<span id="an_2:24">2:24</span> Mida te olete algusest saadik kuulnud,
see püsigu teis. Kui teis püsib see, mida te algusest saadik olete
kuulnud, siis teiegi püsite Pojas ja Isas.

<span id="an_2:25">2:25</span> Ja see on tõotus, mille Tema meile on
tõotanud: igavene elu.

<span id="an_2:26">2:26</span> Seda ma olen teile kirjutanud neist, kes
teid eksitavad.

<span id="an_2:27">2:27</span> Ja teie - see võidmine, mille te olete
saanud Temalt, jääb ju teisse ja teil ei ole vajadust, et keegi teid
õpetaks; vaid nagu Tema võidmine teid kõiges õpetab, nõnda on see tõsi
ega ole vale; ja nõnda nagu see teid on õpetanud, nõnda püsige Temas.

<span id="an_2:28">2:28</span> Ja nüüd, lapsukesed, jääge Temasse, et
kui Ta ilmub, meil oleks julgus ja mitte häbi Tema ees, kui ta tuleb.

<span id="an_2:29">2:29</span> Kui te teate, et Ta on õige, siis te
mõistate, et igaüks, kes teeb õigust, on Temast sündinud.

<span id="an_3:1">3:1</span> Vaadake, missuguse armastuse Isa on meile
andnud, et meid hüütakse Jumala lasteks! Ja seda me olemegi. Sellepärast
maailm ei tunne meid, sest ta ei tunne Teda.

<span id="an_3:2">3:2</span> Armsad, me oleme nüüd Jumala lapsed ega ole
veel saanud avalikuks, mis me tulevikus oleme; aga me teame, et me Tema
ilmudes oleme Tema sarnased, sest me näeme siis Teda nagu Tema on.

<span id="an_3:3">3:3</span> Ja igaüks, kellel on niisugune lootus Tema
peale, puhastab ennast, nõnda nagu Temagi on puhas.

<span id="an_3:4">3:4</span> Igaüks, kes pattu teeb, teeb ka seda, mis
on käsu vastu; ja patt on see, mis on käsu vastu.

<span id="an_3:5">3:5</span> Ja te teate, et Tema on ilmunud patte ära
võtma; ja Temas ei ole pattu.

<span id="an_3:6">3:6</span> Ükski, kes jääb Tema sisse, ei tee pattu;
ükski, kes pattu teeb, ei ole teda näinud ega Teda tundnud.

<span id="an_3:7">3:7</span> Lapsukesed, ärgu ükski teid eksitagu! Kes
teeb õigust, see on õige, nõnda nagu Temagi on õige.

<span id="an_3:8">3:8</span> Kes pattu teeb, see on kuradist; sest kurat
teeb pattu algusest saadik. Selleks on Jumala Poeg ilmunud, et Ta
tühistaks kuradi teod.

<span id="an_3:9">3:9</span> Ükski, kes on Jumalast sündinud, ei tee
pattu, sest tema seeme püsib Temas ja ta ei või pattu teha, sellepärast
et ta on Jumalast sündinud.

<span id="an_3:10">3:10</span> Sellest ilmneb, kummad on Jumala lapsed
ja kummad kuradi lapsed. Ükski, kes ei tee õigust, ei ole Jumalast, ega
see, kes ei armasta oma venda.

<span id="an_3:11">3:11</span> Sest see on sõnum, mida te algusest
saadik olete kuulnud, et me peame üksteist armastama;

<span id="an_3:12">3:12</span> mitte nõnda, nagu Kain, kes oli tigedast
ja tappis oma venna. Ja mispärast ta tappis tema? Sellepärast et tema
teod olid kurjad ja tema venna teod õiged.

<span id="an_3:13">3:13</span> Ärge pange imeks, vennad, kui maailm teid
vihkab!

<span id="an_3:14">3:14</span> Me teame, et oleme tulnud surmast elusse,
sest me armastame vendi; kes venda ei armasta, see jääb surmasse.

<span id="an_3:15">3:15</span> Igaüks, kes vihkab oma venda, on
inimesetapja; ja te teate, et ühelgi inimesetapjal ei ole igavest elu,
mis temasse jääks.

<span id="an_3:16">3:16</span> Sellest me oleme ära tundnud Jumala
armastuse, et Tema Oma elu on jätnud meie eest; ja meiegi peame jätma
elu vendade eest.

<span id="an_3:17">3:17</span> Kui nüüd kellelgi on selle maailma vara
ja ta näeb oma venna puuduses olevat ja suleb oma südame tema eest,
kuidas saab Jumala armastus jääda temasse?

<span id="an_3:18">3:18</span> Lapsukesed, ärgem armastagem sõnaga ega
keelega, vaid teoga ja tõega!

<span id="an_3:19">3:19</span> Sellest me tunneme, et oleme tõe seest ja
võime vaigistada tema ees oma südant,

<span id="an_3:20">3:20</span> et kui meie süda meid hukka mõistab,
Jumal on suurem kui meie süda ja teab kõik.

<span id="an_3:21">3:21</span> Armsad, kui meie süda meid hukka ei
mõista, on meil julgus Jumala ees,

<span id="an_3:22">3:22</span> ja mida me iganes palume, seda me saame
Temalt, sest me peame Tema käske ja teeme, mis on Temale meelepärast.

<span id="an_3:23">3:23</span> Ja see on Tema käsk, et me peame uskuma
Tema Poja Jeesuse Kristuse nimesse ja armastama üksteist, nagu Tema
meile on käsu andnud.

<span id="an_3:24">3:24</span> Ja kes peab Tema käske, see jääb Temasse
ja Tema sellesse. Ja sellest me tunneme, et Tema jääb meisse, sellest
Vaimust, Kelle Ta meile on andnud.

<span id="an_4:1">4:1</span> Armsad, ärge uskuge igat vaimu, vaid
katsuge vaimud läbi, kas nad on Jumalast; sest palju valeprohveteid on
välja läinud maailma.

<span id="an_4:2">4:2</span> Sellest te tunnetate Jumala Vaimu: iga
vaim, kes tunnistab Jeesust Kristust lihas tulnud olevat, see on
Jumalast.

<span id="an_4:3">4:3</span> Ja ükski vaim, kes ei tunnista seda
Jeesust, ei ole Jumalast; ja see on kristusevastase vaim, kelle te olete
kuulnud tulemas olevat ja nüüd juba on maailmas.

<span id="an_4:4">4:4</span> Teie, lapsukesed, olete Jumalast ja olete
nad ära võitnud; sest suurem on See, Kes on teie sees, kui see, kes on
maailmas.

<span id="an_4:5">4:5</span> Nemad on maailmast; sellepärast nad
räägivad maailmast ja maailm kuuleb neid.

<span id="an_4:6">4:6</span> Meie oleme Jumalast; kes tunneb Jumalat,
võtab meid kuulda; kes ei ole Jumalast, ei võta meid kuulda. Sellest me
tunneme tõe Vaimu ja eksituse vaimu.

<span id="an_4:7">4:7</span> Armsad, armastagem üksteist, sest armastus
on Jumalast, ja igaüks, kes armastab, on Jumalast sündinud ja tunneb
Jumalat.

<span id="an_4:8">4:8</span> Kes ei armasta, ei ole Jumalat ära tundnud;
sest Jumal on armastus.

<span id="an_4:9">4:9</span> Selles on Jumala armastus meie vastu
avalikuks saanud, et Jumal Oma ainusündinud Poja on läkitanud maailma,
et me Tema läbi elaksime.

<span id="an_4:10">4:10</span> Selles on armastus — ei mitte selles, et
meie oleme armastanud Jumalat, vaid selles, et Tema meid on armastanud
ja on läkitanud Oma Poja lepituseks meie pattude eest.

<span id="an_4:11">4:11</span> Armsad, kui Jumal meid nõnda on
armastanud, siis peame ka meie üksteist armastama.

<span id="an_4:12">4:12</span> Jumalat ei ole iialgi ükski näinud. Kui
me üksteist armastame, siis jääb Jumal meisse ja Tema armastus on saanud
täiuslikuks meie sees.

<span id="an_4:13">4:13</span> Sellest, et Ta meile on andnud osa Oma
Vaimust, me tunneme, et me jääme Temasse ja Tema meisse.

<span id="an_4:14">4:14</span> Ja me oleme näinud ja tunnistame, et Isa
on läkitanud Poja maailma Õnnistegijaks.

<span id="an_4:15">4:15</span> Kes tunnistab, et Jeesus on Jumala Poeg,
sellesse jääb Jumal ning tema Jumalasse.

<span id="an_4:16">4:16</span> Ja me oleme tundma õppinud ja uskunud
armastust, mis Jumalal on meie vastu. Jumal on armastus, ja kes jääb
armastusse, see jääb Jumalasse ning Jumal jääb temasse.

<span id="an_4:17">4:17</span> Selles on armastus saanud täiuslikuks
meie sees, et meil oleks julgust kohtupäeval; sest otsekui Tema on,
nõnda oleme ka meie selles maailmas.

<span id="an_4:18">4:18</span> Kartust ei ole armastuses, vaid täiuslik
armastus ajab kartuse välja, sest kartuses on nuhtlust; aga kes kardab,
ei ole saanud täiuslikuks armastuses.

<span id="an_4:19">4:19</span> Me armastame, sest Tema on meid enne
armastanud.

<span id="an_4:20">4:20</span> Kui keegi ütleb: „Mina armastan Jumalat”,
ja vihkab oma venda, siis ta on valelik. Sest kes ei armasta oma venda,
keda ta on näinud, ei või armastada Jumalat, Keda ta ei ole näinud.

<span id="an_4:21">4:21</span> Ja meil on Temalt see käsk, et kes
armastab Jumalat, see armastab ka oma venda.

<span id="an_5:1">5:1</span> Igaüks, kes usub, et Jeesus on Kristus, on
Jumalast sündinud; ja igaüks, kes armastab Teda, Kes Tema on sünnitanud,
see armastab ka Temast sündinut.

<span id="an_5:2">5:2</span> Sellest me tunneme, et me armastame Jumala
lapsi, kui armastame Jumalat ja täidame Tema käske.

<span id="an_5:3">5:3</span> Sest see on Jumala armastus, et me peame
Tema käske, ja Tema käsud ei ole rasked!

<span id="an_5:4">5:4</span> Sest kõik, mis Jumalast on sündinud, võidab
maailma ära; ja see ongi see võit, mis on ära võitnud maailma: meie usk!

<span id="an_5:5">5:5</span> Kes on, kes võidab maailma, kui aga see,
kes usub, et Jeesus on Jumala Poeg?

<span id="an_5:6">5:6</span> Tema on See, Kes tuleb vee ja vere kaudu,
Jeesus Kristus, mitte veega üksi, vaid vee ja verega. Ja Vaim on, Kes
tunnistab, et Vaim on tõde.

<span id="an_5:7">5:7</span> Sest kolm on, Kes tunnistavad:

<span id="an_5:8">5:8</span> Vaim ja vesi ja veri, ja need kolm liituvad
ühte.

<span id="an_5:9">5:9</span> Kui me võtame vastu inimeste tunnistuse,
siis on Jumala tunnistus suurem, sest see on Jumala tunnistus, mis Ta on
tunnistanud Oma Pojast.

<span id="an_5:10">5:10</span> Kes usub Jumala Pojasse, sellel on
tunnistus enese sees. Kes ei usu Jumalat, on teinud tema valelikuks,
sest ta pole uskunud tunnistust, mis Jumal on tunnistanud Oma Pojast.

<span id="an_5:11">5:11</span> Ja see on see tunnistus, et Jumal on
meile andnud igavese elu ja see elu on Tema Pojas.

<span id="an_5:12">5:12</span> Kellel on Poeg, sellel on elu; kellel
Jumala Poega ei ole, sellel ei ole elu.

<span id="an_5:13">5:13</span> Seda ma olen teile kirjutanud, et te
teaksite enestel olevat igavese elu, teil, kes usute Jumala Poja
nimesse.

<span id="an_5:14">5:14</span> Ja see on see julge avameelsus, mis meil
on Tema ees, et kui me midagi palume Tema tahtmist mööda, Ta kuuleb
meid.

<span id="an_5:15">5:15</span> Ja kui me teame, et Ta meid kuuleb
kõiges, mida me palume, siis me ka teame, et meil on käes need palved,
mis me Temalt oleme palunud.

<span id="an_5:16">5:16</span> Kui keegi näeb oma venda pattu tegevat,
pattu, mis ei ole surmaks, siis ta tehku palvet, ja Jumal annab temale
elu, neile nimelt, kes ei tee pattu surmaks. On patt, mis on surmaks;
selle kohta ma ei ütle, et tuleks paluda.

<span id="an_5:17">5:17</span> Kõik ülekohus on patt; ja on pattu, mis
ei ole surmaks.

<span id="an_5:18">5:18</span> Me teame, et ükski Jumalast sündinu ei
tee pattu, vaid Jumalast Sündinu hoiab teda, ja tige ei puutu temasse.

<span id="an_5:19">5:19</span> Me teame, et oleme Jumalast ja kõik
maailm on tigeda võimuses.

<span id="an_5:20">5:20</span> Aga me teame, et Jumala Poeg on tulnud ja
andnud meile mõistuse, et me tunnetaksime Tõelise ja oleksime Tõelises,
Tema Pojas Jeesuses Kristuses. Seesama on tõeline Jumal ja igavene elu.

<span id="an_5:21">5:21</span> Lapsukesed, hoiduge ebajumalaist!

------------------------------------------------------------------------

[Next: 2 John](jo2)
