[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe1)  [Next](jo1) 

------------------------------------------------------------------------

### Estonian Bible: 2 Peter

<span id="an_1:1">1:1</span> Siimon Peetrus, Jeesuse Kristuse sulane ja
apostel, neile, kes on saanud niisama kalli usu kui meiegi meie Jumala
ja Õnnistegija Jeesuse Kristuse õiguses.

<span id="an_1:2">1:2</span> Armu ja rahu lisatagu teile rohkesti Jumala
ja Jeesuse, meie Issanda tunnetuses!

<span id="an_1:3">1:3</span> Nõnda nagu Tema jumalik vägi meile on
annetanud kõik, mida vajatakse eluks ja jumalakartuseks, Tema tunnetuse
kaudu, Kes meid on kutsunud Oma au ja vooruslikkusega,

<span id="an_1:4">1:4</span> millega on meile kingitud kallid ja
suurimad tõotused, et te nende läbi saaksite osa jumalikust loomust, kui
te olete põgenenud ära hukkumisest, mis on maailmas himude tõttu;

<span id="an_1:5">1:5</span> siis kandke sellesama pärast kõikepidi
hoolt ja osutage oma usus vooruslikkust ja vooruslikkuses tunnetust,

<span id="an_1:6">1:6</span> tunnetuses taltumust, taltumuses
kannatlikkust, kannatlikkuses jumalakartust,

<span id="an_1:7">1:7</span> jumalakartuses vennaarmastust ja
vennaarmastuses armastust kõikide vastu.

<span id="an_1:8">1:8</span> Sest kui teil seda kõike on ja veel
lisatakse, siis ei lase see teid olla viitsimatud ja viljatud meie
Issanda Jeesuse Kristuse tunnetamises.

<span id="an_1:9">1:9</span> Aga kellel see kõik puudub, on pime,
lühinägelik, ja on unustanud puhastuse endistest pattudest.

<span id="an_1:10">1:10</span> Sellepärast, vennad, püüdke seda enam
teha kindlaks oma kutsumine ja valik; sest kui te seda teete, siis te ei
komista iialgi.

<span id="an_1:11">1:11</span> Sest nõnda avaneb teile rohkel mõõdul
sissepääs meie Issanda ja Õnnistegija Jeesuse Kristuse igavesse
Kuningriiki.

<span id="an_1:12">1:12</span> Sellepärast ma tahan alati teile seda
meelde tuletada, ehk te küll seda teate ja olete kindlasti rajatud
tõele, mis teil on käes.

<span id="an_1:13">1:13</span> Ma pean õigeks, niikaua kui ma selles
ihulikus telgis olen, teid meeldetuletuse kaudu virgutada,

<span id="an_1:14">1:14</span> sest et ma tean, et ma varsti maha panen
oma telgi, nagu ka meie Issand Jeesus Kristus mulle on avaldanud.

<span id="an_1:15">1:15</span> Ent ma tahan ka hoolt kanda, et teil
pärast minu lahkumist alati oleks võimalik seda meelde tuletada.

<span id="an_1:16">1:16</span> Sest me ei ole Issanda Jeesuse Kristuse
väge ja tulemist teile teatavaks tehes mitte järginud kavalasti
sepitsetud tühje jutte, vaid me oleme ise oma silmaga näinud Tema suurt
aulisust.

<span id="an_1:17">1:17</span> Sest Tema sai Jumalalt Isalt au ja
austust kõige kõrgemalt ault, kui Temale kostis niisugune hääl: „See on
Minu armas Poeg, Kellest Mul on hea meel!”

<span id="an_1:18">1:18</span> Ja selle hääle me kuulsime taevast
tulevat, olles ühes Temaga pühal mäel.

<span id="an_1:19">1:19</span> Ja meil on veel kindlam prohvetlik sõna,
ja te teete hästi, et te seda tähele panete kui küünalt, mis paistab
pimedas paigas, kuni päev jõuab kätte ning koidutäht tõuseb teie
südameis.

<span id="an_1:20">1:20</span> Ja see olgu teile kõigepealt teada, et
ükski prohvetikuulutus Kirjas ei ole omavolilise seletuse jaoks.

<span id="an_1:21">1:21</span> Sest inimese tahtel ei ole iialgi ühtki
prohveti kuulutust esile toodud, vaid Pühast Vaimust kantuina on
inimesed rääkinud, saades seda Jumala käest.

<span id="an_2:1">2:1</span> Aga valeprohveteidki tõusis rahva seas,
nõnda nagu teiegi seas saab olema lahkõpetajaid, kes salamahti toovad
sisse hukutavaid valeõpetusi, salgavad ära Peremehegi, Kes nad on
ostnud, ja tõmbavad eneste peale äkilise hukatuse.

<span id="an_2:2">2:2</span> Ja paljud järgivad nende lodevat elu, kelle
pärast pilgatakse tõe teed;

<span id="an_2:3">2:3</span> ja ahnuses kasutavad nad teid petlike
sõnadega. Nende kohus on juba ammu valvas ja nende hukatus ei tuku.

<span id="an_2:4">2:4</span> Sest kui Jumal ei säästnud ingleidki, kes
pattu tegid, vaid tõukas nad põrgupimeduse soppidesse säilitatavaiks
kohtu jaoks,

<span id="an_2:5">2:5</span> ja kui Ta ei säästnud muistset maailma,
vaid varjas ainult õigusekuulutajat Noad, neid kaheksakesi, kui ta
laskis tulla veeuputuse jumalatute maailma peale;

<span id="an_2:6">2:6</span> ja mõistis ka hukka Soodoma ja Gomorra
linnad, põletades need tuhaks ja pannes hirmu täheks neile, kes
tulevikus on jumalatud,

<span id="an_2:7">2:7</span> ja päästis Loti, kes oli õige ja keda
üleannetud inimesed piinasid oma kiimalise käitumisega -

<span id="an_2:8">2:8</span> sest elades nende keskel see õige vaevas
päevast päeva oma vaga hinge, nähes ja kuuldes ülekohtusi tegusid -

<span id="an_2:9">2:9</span> nii Issand teab päästa jumalakartlikke
kiusatusest, aga ülekohtusi säilitada kohtupäevaks, et neid nuhelda,

<span id="an_2:10">2:10</span> iseäranis aga neid, kes liha järgi elavad
roppudes himudes ja põlgavad Issanda valitsust. Need on jultunud,
iseennast täis, ei karda pilgata aukandjaid vaime,

<span id="an_2:11">2:11</span> kuna Inglidki, kuigi nad küll võimuselt
ja väelt on suuremad, ühtki pilkavat otsust ei lausu nende kohta Issanda
ees.

<span id="an_2:12">2:12</span> Ent need on nagu mõistmatud loomad, kes
on oma loomu poolest sündinud püütavaiks ja hukutavaiks; nad pilkavad
seda, mida nad ei tea, ja hukkuvad ka oma hukus,

<span id="an_2:13">2:13</span> saades kätte ülekohtu palga; nad peavad
lõbuks igapäevast laiutamist; nad on ebapuhtuse ja häbi laigud, kes oma
pettuste varal lõbutsevad, kui nad pidutsevad ühes teiega;

<span id="an_2:14">2:14</span> nende silmad õhkuvad abielurikkumisest ja
nende iha ei lakka; nemad ahvatlevad kinnitamatuid hingi, neil on
ahnusega vilunud süda, nad on needuse lapsed!

<span id="an_2:15">2:15</span> Nad on hüljanud otsese tee, nad on ära
eksinud, käies Bileami, Beori poja teed, kellele ülekohtu palk oli
armas,

<span id="an_2:16">2:16</span> aga kes oma üleastumise pärast sai
karistada: keeletu koormakandja loom rääkis inimese häälega ja takistas
prohveti jõledust.

<span id="an_2:17">2:17</span> Need on ilma veeta lätted, marutuulest
aetavad udupilved, kellele on varutud pilkane pimedus.

<span id="an_2:18">2:18</span> Sest rääkides tühje ülerinna sõnu,
ahvatlevad nad lodevate lihahimudega neid, kes vaevalt olid pääsenud
pakku eksiteel käijate seast;

<span id="an_2:19">2:19</span> nad tõotavad neile vabadust, olles ise
kaduvuse orjad, sest kelle võidetud keegi on, selle ori ta on.

<span id="an_2:20">2:20</span> Sest kui nad Issanda ja Õnnistegija
Jeesuse Kristuse tunnetuse läbi pääsesid pakku maailma ebapuhtusest,
kuid jälle segunevad sellega ja jäävad alla, siis on nende viimne lugu
saanud pahemaks kui esimene.

<span id="an_2:21">2:21</span> Sest neil oleks parem, et õiguse tee
oleks jäänud neile tundmatuks, kui seda tundes ära pöörduda käsust, mis
neile on antud.

<span id="an_2:22">2:22</span> Neile on tulnud kätte, mis tõeline
vanasõna ütleb: „Koer pöördub tagasi oma okse juurde” ja „pestud emis
läheb porisse püherdama!”

<span id="an_3:1">3:1</span> See on, armsad, juba teine kiri, mille ma
teile kirjutan, ja mõlematega ma hoian oma meeldetuletamisega ärkvel
teie puhast meelt,

<span id="an_3:2">3:2</span> et te meenutaksite neid sõnu, mis pühad
prohvetid enne on rääkinud, ja Issanda ning Õnnistegija käsku, mille on
andnud teie Apostlid.

<span id="an_3:3">3:3</span> Seda teadke kõigepealt, et viimseil päevil
tuleb pilkesõnadega pilkajaid, kes elavad iseeneste himude järgi

<span id="an_3:4">3:4</span> ning ütlevad: „Kus on Tema tulemise tõotus?
Sest sellest ajast, kui isad läksid hingama, jääb kõik nõnda, nagu oli
loomise algusest!”

<span id="an_3:5">3:5</span> Sest neil, kes seda tahavad, on teadmata,
et taevad olid vanasti olemas ja maa koosnes veest ja vee läbi Jumala
sõna väe tõttu

<span id="an_3:6">3:6</span> ja et nende läbi tookordne maailm hukkus
veeuputuses.

<span id="an_3:7">3:7</span> Ent praegused taevad ja maa säilitatakse
sama Sõna läbi ning hoitakse alal tule jaoks jumalatute inimeste kohtu
ja hukatuse päevaks.

<span id="an_3:8">3:8</span> Aga see üks asi ärgu olgu teile, armsad,
teadmata, et üks päev on Issanda juures nagu tuhat aastat ja tuhat
aastat nagu üks päev!

<span id="an_3:9">3:9</span> Issand ei viivita tõotust täitmast, nõnda
nagu mõned peavad seda viivituseks, vaid Tema on pika meelega teie
vastu; sest Ta ei taha, et keegi hukkuks, vaid et kõik tuleksid
meeleparandusele!

<span id="an_3:10">3:10</span> Aga Issanda päev tuleb otsekui varas
öösel, mil taevad raginal hukkuvad ja maailma algained tules laostuvad
ja ilmamaad ja kõiki seal tehtud töid ei leidu enam.

<span id="an_3:11">3:11</span> Kui see nüüd kõik nõnda laostub,
missugused siis teie peate olema pühas elus ja jumalakartuses,

<span id="an_3:12">3:12</span> oodates ja igatsedes Jumala päeva
tulekut, mille pärast taevad süüdatult laostuvad ja maailma algained
kuumuses ära sulavad?

<span id="an_3:13">3:13</span> Aga meie ootame tema tõotuse järgi uusi
taevaid ja uut maad, kus õigus elab!

<span id="an_3:14">3:14</span> Sellepärast, armsad, seda oodates püüdke,
et Ta teid leiaks veatuina ja laitmatuina rahus;

<span id="an_3:15">3:15</span> ja meie Issanda pikka meelt arvake
õndsuseks, nõnda nagu ka meie armas vend Paulus teile on kirjutanud
temale antud tarkust mööda,

<span id="an_3:16">3:16</span> nagu ka kõigis kirjades, milles ta räägib
neist asjust, kus on raske aru saada mõnest asjast, mida õppimatud ja
kinnitamatud inimesed nagu muidki kirju väänavad iseeneste hukatuseks.

<span id="an_3:17">3:17</span> Et teie nüüd, armsad, seda ette ära
teate, siis hoiduge sellest, et üleannetute eksitused teid ei kisuks
ühtlasi kaasa eksitusse ning te ei langeks ära oma kindlalt aluselt.

<span id="an_3:18">3:18</span> Aga kasvage meie Issanda ja Õnnistegija
Jeesuse Kristuse armus ja tunnetuses. Temale olgu austus nii nüüd kui
igaviku päevil!

------------------------------------------------------------------------

[Next: 1 John](jo1)
