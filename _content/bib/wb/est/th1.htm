<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Estonian Bible (partial), full text etext at Intangible Textual Heritage">
<TITLE>Estonian Bible (partial): 1 Thessalonians</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="col">Previous</A>&nbsp;
<A HREF="th2">Next</A>&nbsp;
</CENTER>
<HR>
</p> <h3 align="center" align="center">Estonian Bible: 1 Thessalonians</h3> 
<p><A NAME="an_1:1">1:1</A>&nbsp;Paulus ja Silvaanus ja Timoteos tessalooniklaste Kogudusele Jumalas Isas ja Issandas Jeesuses Kristuses. Armu teile ja rahu!</p> 
<p><A NAME="an_1:2">1:2</A>&nbsp;Me t&#228;name alati Jumalat teie k&#245;ikide eest ning tuletame teid meelde oma palvetes, lakkamatult</p> 
<p><A NAME="an_1:3">1:3</A>&nbsp;meenutades teie usu tegu ja armastuse t&#246;&#246;d ning kannatlikkust lootuses meie Issandale Jeesusele Kristusele Jumala ja meie Isa ees,</p> 
<p><A NAME="an_1:4">1:4</A>&nbsp;teades, et teie, Jumala armastatud vennad, olete valitud.</p> 
<p><A NAME="an_1:5">1:5</A>&nbsp;Sest meie Evangeelium ei tulnud teie juurde mitte ainult s&#245;naga, vaid ka v&#228;ega ning P&#252;ha Vaimuga ja v&#228;ga kindla veendumusega, nagu te ju isegi teate, missugused me olime teie seas teie p&#228;rast.</p> 
<p><A NAME="an_1:6">1:6</A>&nbsp;Ja teist said meie ja Issanda j&#228;rgijad, kui te v&#245;tsite s&#245;na vastu suures viletsuses P&#252;ha Vaimu r&#245;&#245;muga,</p> 
<p><A NAME="an_1:7">1:7</A>&nbsp;nii et te olete saanud eeskujuks k&#245;igile usklikele Makedoonias ja Ahhaias.</p> 
<p><A NAME="an_1:8">1:8</A>&nbsp;Sest teie juurest on Issanda s&#245;na kostnud mitte ainult Makedooniasse ja Ahhaiasse, vaid ka igale poole on levinud teie usk Jumalasse, n&#245;nda et meil pole tarvis sellest midagi r&#228;&#228;kida.</p> 
<p><A NAME="an_1:9">1:9</A>&nbsp;Ise nad ju jutustavad meist, kuidas me oleme tulnud teie juurde ja kuidas te olete p&#246;&#246;rdunud ebajumalaist Jumala poole teenima elavat ja t&#245;elist Jumalat</p> 
<p><A NAME="an_1:10">1:10</A>&nbsp;ning ootama taevast Tema Poega, Kelle Tema on surnuist &#252;les &#228;ratanud, Jeesust, Kes meid t&#245;mbab v&#228;lja tulevasest vihast.</p> 
<p><A NAME="an_2:1">2:1</A>&nbsp;Teie ise ju teate, vennad, et meie tulek teie juurde ei ole olnud t&#252;hine;</p> 
<p><A NAME="an_2:2">2:2</A>&nbsp;vaid, kuigi meie, nagu te teate, olime kannatanud Filipis ja saanud teotada, v&#245;tsime siiski oma Jumalas julguse kuulutada teile Jumala Evangeeliumi suure v&#245;itlusega.</p> 
<p><A NAME="an_2:3">2:3</A>&nbsp;Sest meie manitsus ei tule mitte eksimeelest, ei ebapuhtast m&#245;ttest ega kavalusest,</p> 
<p><A NAME="an_2:4">2:4</A>&nbsp;vaid n&#245;nda nagu Jumal on meid arvanud k&#245;lbavaks usaldada Evangeelium meie k&#228;tte, n&#245;nda me ka r&#228;&#228;gime, ei mitte, nagu tahaksime olla inimestele, vaid Jumalale meelep&#228;rast, Kes katsub l&#228;bi meie s&#252;damed.</p> 
<p><A NAME="an_2:5">2:5</A>&nbsp;Sest me ei ole iialgi tarvitanud meelitavaid s&#245;nu, nagu te teate, ega ka ettek&#228;&#228;ndeid ahnuseks: Jumal on tunnistaja.</p> 
<p><A NAME="an_2:6">2:6</A>&nbsp;Me ei otsi ka austust inimestelt, ei teilt ega muilt,</p> 
<p><A NAME="an_2:7">2:7</A>&nbsp;kuigi me Kristuse Apostlitena oleksime v&#245;inud esineda t&#228;htsatena; vaid me oleme saanud leebeiks teie seas nagu imetaja ema, kes hellitab oma lapsi;</p> 
<p><A NAME="an_2:8">2:8</A>&nbsp;n&#245;nda meie, teid ihaldades, olime valmis teile andma mitte ainult Jumala Evangeeliumi, vaid ka oma hinged, sest te olite meile armsaks saanud.</p> 
<p><A NAME="an_2:9">2:9</A>&nbsp;Te m&#228;letate ju, vennad, meie t&#246;&#246;d ja vaeva: &#246;&#246;d ja p&#228;evad me tegime t&#246;&#246;d selleks, et mitte kedagi teie seast koormata, ja kuulutasime teie seas Jumala Evangeeliumi.</p> 
<p><A NAME="an_2:10">2:10</A>&nbsp;Teie ja Jumal olete tunnistajad, kui p&#252;hasti ja &#245;igesti ja laitmatult me suhtusime teisse usklikesse;</p> 
<p><A NAME="an_2:11">2:11</A>&nbsp;nagu te ka teate, kuidas me iga&#252;ht teie seast otsekui isa oma lapsi</p> 
<p><A NAME="an_2:12">2:12</A>&nbsp;&#245;hutasime ja julgustasime, teid manitsedes elama n&#245;nda, kuidas kohus on Jumala ees, Kes teid kutsub Oma Riiki ja ausse.</p> 
<p><A NAME="an_2:13">2:13</A>&nbsp;Ja seep&#228;rast meiegi t&#228;name lakkamatult Jumalat, et teie, kuuldes meilt Jumala s&#245;na, ei v&#245;tnud seda vastu mitte inimeste s&#245;nana, vaid sellena, mida see t&#245;esti on, Jumala s&#245;nana, mis ka on tegev teie sees, kes usute.</p> 
<p><A NAME="an_2:14">2:14</A>&nbsp;Sest teie, vennad, olete saanud nende Kristuses Jeesuses olevate Jumala Koguduste j&#228;rgijaiks, mis on Judeas, sest ka teie olete saanud sedasama kannatada oma suguvendade poolt, n&#245;nda nagu nemadki juutide poolt,</p> 
<p><A NAME="an_2:15">2:15</A>&nbsp;kes tapsid Issanda Jeesuse ja prohvetid, ja kiusasid meid taga, ja ei ole Jumalale meelep&#228;rast, ja on k&#245;igi inimeste vastased</p> 
<p><A NAME="an_2:16">2:16</A>&nbsp;ning keelavad meid r&#228;&#228;kimast paganaile nende p&#228;&#228;stmiseks, et t&#228;ita k&#245;igiti oma pattude m&#245;&#245;tu. Aga viha ongi juba tulnud nende peale l&#245;puni.</p> 
<p><A NAME="an_2:17">2:17</A>&nbsp;Meie aga, vennad, olles teist lahutatud natukeseks ajaks k&#252;ll palge, mitte aga s&#252;dame poolest, oleme seda suurema himuga p&#252;&#252;dnud n&#228;ha saada teie palet.</p> 
<p><A NAME="an_2:18">2:18</A>&nbsp;Seep&#228;rast oleme tahtnud tulla teie juurde, mina, Paulus, k&#252;ll &#252;ks kord ja teinegi kord, aga saatan on meid takistanud.</p> 
<p><A NAME="an_2:19">2:19</A>&nbsp;Sest kes on meie lootus v&#245;i r&#245;&#245;m v&#245;i kiitlemise p&#228;rg - kas mitte teiegi - meie Issanda Jeesuse Kristuse ees Tema tulemises?</p> 
<p><A NAME="an_2:20">2:20</A>&nbsp;Sest teie olete meie au ja r&#245;&#245;m.</p> 
<p><A NAME="an_3:1">3:1</A>&nbsp;Sellep&#228;rast meie, kui me enam ei l&#228;benud kannatada, arvasime heaks j&#228;&#228;da &#252;ksinda Ateenasse</p> 
<p><A NAME="an_3:2">3:2</A>&nbsp;ja l&#228;kitasime Timoteose, oma venna ja Jumala kaast&#246;&#246;lise Kristuse Evangeeliumi kuulutamises, teid kinnitama ja manitsema teie usu p&#228;rast,</p> 
<p><A NAME="an_3:3">3:3</A>&nbsp;et &#252;kski ennast ei laseks vintsutada neis viletsusis. Sest te isegi teate, et meid on neisse pandud.</p> 
<p><A NAME="an_3:4">3:4</A>&nbsp;Sest ka siis, kui olime teie juures, &#252;tlesime teile ette, et meid vaevad ootavad, n&#245;nda nagu ongi s&#252;ndinud ja on teile teada.</p> 
<p><A NAME="an_3:5">3:5</A>&nbsp;Sellep&#228;rast ka mina, kui ma enam ei l&#228;benud, l&#228;kitasin tema kuulama teie usku, kas ehk vahest kiusaja ei ole teid kiusanud ja kas meie vaev ei ole saanud t&#252;hjaks.</p> 
<p><A NAME="an_3:6">3:6</A>&nbsp;Aga kui Timoteos n&#252;&#252;d tuli meie juurde teie juurest ja t&#245;i r&#245;&#245;msaid s&#245;numeid teie usust ja armastusest ja et te peate meid alati heas m&#228;lestuses ning igatsete meid n&#228;ha saada, n&#245;nda nagu meiegi teid,</p> 
<p><A NAME="an_3:7">3:7</A>&nbsp;siis oleme tr&#246;&#246;stitud teie suhtes, vennad, k&#245;iges oma h&#228;das ja kitsikuses teie usu l&#228;bi,</p> 
<p><A NAME="an_3:8">3:8</A>&nbsp;sest et n&#252;&#252;d me elame, kui teie p&#252;site kindlasti Issandas.</p> 
<p><A NAME="an_3:9">3:9</A>&nbsp;Sest missugust t&#228;nu me v&#245;imegi anda Jumalale teie p&#228;rast k&#245;ige selle r&#245;&#245;mu eest, mis meil on teist oma Jumala ees,</p> 
<p><A NAME="an_3:10">3:10</A>&nbsp;kuna me &#246;&#246;d ja p&#228;evad oleme k&#245;ige palavamas palves, et saaksime n&#228;ha teie palet ja t&#228;ita seda, mis teie usul veel on puudu.</p> 
<p><A NAME="an_3:11">3:11</A>&nbsp;Aga meie Jumal ja Isa Ise ja meie Issand Jeesus Kristus juhtigu meie tee teie juurde.</p> 
<p><A NAME="an_3:12">3:12</A>&nbsp;Ent teid kasvatagu Issand ja tehku teid rikkaks armastuse poolest &#252;ksteise vastu ja k&#245;ikide vastu, nagu meiegi oleme teie vastu,</p> 
<p><A NAME="an_3:13">3:13</A>&nbsp;et kinnitada teie s&#252;damed laitmatuiks p&#252;hitsuses Jumala ja meie Isa ees meie Issanda Jeesuse tulekul k&#245;igi ta p&#252;hadega.</p> 
<p><A NAME="an_4:1">4:1</A>&nbsp;Peale selle n&#252;&#252;d, vennad, me palume ja manitseme teid Issandas Jeesuses, et teie, n&#245;nda nagu te meilt olete &#245;ppinud, kuidas elada ja olla Jumalale meeltm&#246;&#246;da, ja n&#245;nda nagu te juba elategi, kasvaksite veel t&#228;iuslikumaks.</p> 
<p><A NAME="an_4:2">4:2</A>&nbsp;Sest te teate, mis k&#228;sud me teile oleme andnud Issanda Jeesuse l&#228;bi.</p> 
<p><A NAME="an_4:3">4:3</A>&nbsp;Sest see on Jumala tahtmine, teie p&#252;hitsus, et te hoiduksite hooruse eest,</p> 
<p><A NAME="an_4:4">4:4</A>&nbsp;et iga&#252;ks teie seast teaks hoida oma astjat p&#252;haduses ja aus,</p> 
<p><A NAME="an_4:5">4:5</A>&nbsp;mitte himude kiimas, n&#245;nda nagu paganad, kes ei tunne Jumalat,</p> 
<p><A NAME="an_4:6">4:6</A>&nbsp;et &#252;kski teist ei teeks &#252;lekohut ega petaks oma venda asjaajamises, sest et Issand on k&#228;ttemaksja k&#245;igi niisuguste asjade eest, n&#245;nda nagu me olemegi teile enne &#246;elnud ning tunnistanud.</p> 
<p><A NAME="an_4:7">4:7</A>&nbsp;Sest Jumal ei ole meid mitte kutsunud r&#252;vedusele, vaid p&#252;hitsusele.</p> 
<p><A NAME="an_4:8">4:8</A>&nbsp;Seep&#228;rast, kes seda h&#252;lgab, ei h&#252;lga inimest, vaid Jumala, Kes ka annab Oma P&#252;ha Vaimu teie sisse.</p> 
<p><A NAME="an_4:9">4:9</A>&nbsp;Aga vennalikust armastusest ei ole vaja teile kirjutada, sest teid endid on Jumal &#245;petanud armastama &#252;ksteist;</p> 
<p><A NAME="an_4:10">4:10</A>&nbsp;sest te teete seda ka k&#245;igile vendadele kogu Makedoonias. Me ainult manitseme teid, vennad, et te kasvaksite veel t&#228;iuslikumaks</p> 
<p><A NAME="an_4:11">4:11</A>&nbsp;ja otsiksite au selles, et elate vaiksesti ja ajate oma asju ning teete t&#246;&#246;d oma k&#228;tega, n&#245;nda nagu me oleme teid k&#228;skinud,</p> 
<p><A NAME="an_4:12">4:12</A>&nbsp;et te k&#228;itumises oleksite ausad nende vastu, kes on v&#228;ljaspool, ega vajaks &#252;hegi abi.</p> 
<p><A NAME="an_4:13">4:13</A>&nbsp;Aga me ei taha, et teil, vennad, oleks teadmata nende j&#228;rg, kes on l&#228;inud magama, et teiegi ei l&#228;heks n&#245;nda kurvaks nagu teised, kellel ei ole lootust.</p> 
<p><A NAME="an_4:14">4:14</A>&nbsp;Sest kui me usume, et Jeesus on surnud ning &#252;les t&#245;usnud, n&#245;nda ka Jumal toob esile Jeesuse kaudu need, kes &#252;hes Temaga on l&#228;inud magama.</p> 
<p><A NAME="an_4:15">4:15</A>&nbsp;Sest seda me &#252;tleme teile Issanda s&#245;naga, et meie, kes elame ja &#252;le j&#228;&#228;me Issanda tulemiseni, ei j&#245;ua mitte ette neist, kes on l&#228;inud magama;</p> 
<p><A NAME="an_4:16">4:16</A>&nbsp;sest et Issand Ise tuleb taevast alla s&#245;jah&#252;&#252;uga, peaingli h&#228;&#228;le ning Jumala pasunaga, ja Kristuses surnud t&#245;usevad &#252;les esmalt;</p> 
<p><A NAME="an_4:17">4:17</A>&nbsp;selle j&#228;rele kistakse meid, kes elame ja &#252;le j&#228;&#228;me, &#252;htlasi nendega pilvede peal Issandale vastu &#252;les &#245;hku, ja n&#245;nda saame olla ikka &#252;hes Issandaga.</p> 
<p><A NAME="an_4:18">4:18</A>&nbsp;Kinnitage n&#252;&#252;d &#252;ksteist nende s&#245;nadega!</p> 
<p><A NAME="an_5:1">5:1</A>&nbsp;Aga aegadest ja tundidest ei ole teile, vennad, tarvis kirjutada,</p> 
<p><A NAME="an_5:2">5:2</A>&nbsp;sest te ise teate selgesti, et Issanda p&#228;ev tuleb nagu varas &#246;&#246;sel.</p> 
<p><A NAME="an_5:3">5:3</A>&nbsp;Kui nad &#252;tlevad: &#8222;N&#252;&#252;d on rahu ja julgeolek!&#8221;, tabab neid &#228;kiline hukatus n&#245;nda nagu lapsevaev naise, kes on k&#228;ima peal; ja nad ei p&#228;&#228;se mitte pakku.</p> 
<p><A NAME="an_5:4">5:4</A>&nbsp;Aga teie, vennad, ei ole mitte pimeduses, nii et see p&#228;ev teid saaks haarata kui varas.</p> 
<p><A NAME="an_5:5">5:5</A>&nbsp;Teie k&#245;ik olete ju valguse lapsed ja p&#228;eva lapsed. Meie ei ole mitte &#246;&#246; ega pimeduse lapsed.</p> 
<p><A NAME="an_5:6">5:6</A>&nbsp;Siis &#228;rgem magagem nagu teised, vaid valvakem ja olgem kained.</p> 
<p><A NAME="an_5:7">5:7</A>&nbsp;Sest kes magavad, need magavad &#246;&#246;sel, ja kes joobnud on, need on &#246;&#246;sel joobnud.</p> 
<p><A NAME="an_5:8">5:8</A>&nbsp;Aga meie, kes oleme p&#228;eva lapsed, olgem kained, varustatud usu ja armastuse raudr&#252;&#252;ga ja p&#228;&#228;stelootuse kiivriga.</p> 
<p><A NAME="an_5:9">5:9</A>&nbsp;Sest Jumal ei ole meid pannud viha alla, vaid p&#228;&#228;ste omandamisele meie Issanda Jeesuse Kristuse l&#228;bi,</p> 
<p><A NAME="an_5:10">5:10</A>&nbsp;Kes meie eest suri, et meie, kas valvame v&#245;i magame, &#252;hes Temaga elaksime.</p> 
<p><A NAME="an_5:11">5:11</A>&nbsp;Sellep&#228;rast manitsege &#252;ksteist ja kosutage &#252;ksteist, nagu te seda teetegi.</p> 
<p><A NAME="an_5:12">5:12</A>&nbsp;Aga me palume teid, vennad, tunnustada neid, kes teevad t&#246;&#246;d teie seas ja on teie &#252;levaatajad Issandas ning juhatavad teid,</p> 
<p><A NAME="an_5:13">5:13</A>&nbsp;ja pidada neid &#252;pris v&#228;ga armsaks nende t&#246;&#246; p&#228;rast. Pidage rahu isekeskis!</p> 
<p><A NAME="an_5:14">5:14</A>&nbsp;Me manitseme teid, vennad: noomige korratuid, julgustage argu, toetage n&#245;tru, olge pika meelega k&#245;ikide vastu.</p> 
<p><A NAME="an_5:15">5:15</A>&nbsp;Katsuge, et &#252;kski teisele ei tasu kurja kurjaga, vaid p&#252;&#252;dke ikka teha head &#252;ksteisele ja k&#245;ikidele.</p> 
<p><A NAME="an_5:16">5:16</A>&nbsp;Olge ikka r&#245;&#245;msad.</p> 
<p><A NAME="an_5:17">5:17</A>&nbsp;Palvetage lakkamata.</p> 
<p><A NAME="an_5:18">5:18</A>&nbsp;Olge t&#228;nulikud k&#245;ige eest; sest see on Jumala tahtmine teie suhtes Kristuses Jeesuses.</p> 
<p><A NAME="an_5:19">5:19</A>&nbsp;&#196;rge kustutage Vaimu.</p> 
<p><A NAME="an_5:20">5:20</A>&nbsp;&#196;rge pange halvaks prohvetlikult k&#245;nelemist.</p> 
<p><A NAME="an_5:21">5:21</A>&nbsp;Katsuge k&#245;ike l&#228;bi; pidage kinni, mis hea on.</p> 
<p><A NAME="an_5:22">5:22</A>&nbsp;Hoiduge k&#245;iksuguse kurja eest.</p> 
<p><A NAME="an_5:23">5:23</A>&nbsp;Aga rahu Jumal Ise p&#252;hitsegu teid t&#228;ielikult ja kogu teie vaim ja hing ja ihu s&#228;iligu laitmatuina meie Issanda Jeesuse Kristuse tulekuks.</p> 
<p><A NAME="an_5:24">5:24</A>&nbsp;Ustav on See, Kes teid kutsub; k&#252;ll Ta teebki seda.</p> 
<p><A NAME="an_5:25">5:25</A>&nbsp;Vennad, palvetage meie eest!</p> 
<p><A NAME="an_5:26">5:26</A>&nbsp;Tervitage k&#245;iki vendi p&#252;ha suudlusega.</p> 
<p><A NAME="an_5:27">5:27</A>&nbsp;Ma vannutan teid Issanda juures, et te selle kirja ette loeksite k&#245;igile vendadele.</p> 
<p><A NAME="an_5:28">5:28</A>&nbsp;Meie Issanda Jeesuse Kristuse arm olgu teiega!</p> 
<p><HR>
<CENTER>
<A HREF="th2">Next: 2 Thessalonians</A></CENTER>
</BODY>
</HTML>
