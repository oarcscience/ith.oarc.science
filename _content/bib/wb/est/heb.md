[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](plm)  [Next](jam) 

------------------------------------------------------------------------

### Estonian Bible: Hebrews

<span id="an_1:1">1:1</span> Kui Jumal muiste mitu korda ja mitmel
kombel vanemaile oli rääkinud prohvetite kaudu,

<span id="an_1:2">1:2</span> siis on Ta neil viimseil päevil meile
rääkinud Poja kaudu, Kelle Ta on pannud kõigi asjade pärijaks, Kelle
läbi Ta on teinud maailmaajastud,

<span id="an_1:3">1:3</span> Kes, olles Tema aupaistus ning Ta olemuse
kuju ja kandes kõike Oma vägeva sõnaga, pärast seda kui Ta Iseenese läbi
oli toimetanud meie pattude puhastuse, istus Ausuuruse paremale käele
kõrguses

<span id="an_1:4">1:4</span> ning sai seda ülemaks Inglitest, mida
kõrgema nime Ta on pärinud kui nemad.

<span id="an_1:5">1:5</span> Sest missugusele Inglile on Ta iganes
öelnud: „Sina oled Mu Poeg, täna Ma sünnitasin Sind!”, või jälle: „Mina
tahan olla Temale Isaks ja Tema peab olema Mulle Pojaks!”?

<span id="an_1:6">1:6</span> Ent sellest, kui Ta jälle toob esmasündinu
maailma, ütleb Ta: „Ka kõik Jumala Inglid kummardagu Teda!”

<span id="an_1:7">1:7</span> Ent Inglitest Ta ütleb küll: „Ta teeb Oma
Inglid tuulteks ja Oma teenijad tuleleegiks!”

<span id="an_1:8">1:8</span> Aga Pojale Ta ütleb: „Su aujärg, Jumal, on
ikka ja igavesti, Su valitsuskepp on õigluse kepp!

<span id="an_1:9">1:9</span> Sa armastad õigust ja vihkad ülekohut;
sellepärast on Jumal, Sinu Jumal, Sind võidnud rõõmuõliga enam kui Su
kaaslasi!”

<span id="an_1:10">1:10</span> Ja: „Sina, Issand, panid maale aluse ja
taevad on Su käte tööd!

<span id="an_1:11">1:11</span> Need hävivad, aga Sina püsid; nad kõik
kuluvad nagu kuub

<span id="an_1:12">1:12</span> ja Sa rullid nad kokku nagu mantli, nagu
kuue, ja nad muudetakse; aga Sina oled seesama ja Sinu aastad ei lõpe!”

<span id="an_1:13">1:13</span> Või missugusele Inglile on Ta kunagi
öelnud: „Istu Mu paremale käele, kuni Ma panen Su vaenlased Su
jalgealuseks järiks!”

<span id="an_1:14">1:14</span> Eks nad kõik ole teenijad vaimud,
läkitatud abistama neid, kes õndsuse pärivad?

<span id="an_2:1">2:1</span> Sellepärast tuleb meil palju hoolsamini
silmas pidada seda, mida oleme kuulnud, et me kuidagi mööda ei libiseks.

<span id="an_2:2">2:2</span> Sest kui Inglite kaudu räägitud sõna püsis
kindlana ja kõik üleastumine ja sõnakuulmatus sai oma õige palga,

<span id="an_2:3">2:3</span> kuidas me siis võime pääseda pakku, kui me
ei hooli nii suurest päästest, mis oma kuulutuse alguse sai Issandalt ja
mille kinnitasid meisse need, kes seda kuulsid,

<span id="an_2:4">2:4</span> kui Jumal ühes nendega andis tunnistust
tunnustähtedega ja imedega ja mõnesuguste vägevate tegudega ja Püha
Vaimu jagamistega Oma tahte järgi.

<span id="an_2:5">2:5</span> Sest mitte Inglitele ei alistanud Ta
tulevast maailma, millest me räägime,

<span id="an_2:6">2:6</span> vaid keegi on kuskil tunnistanud, öeldes:
„Mis on inimene, et Sa temale mõtled, või inimese poeg, et Sa tema eest
hoolitsed?

<span id="an_2:7">2:7</span> Sa tegid ta pisut alamaks Inglitest; Sa
ehtisid teda au ja austusega;

<span id="an_2:8">2:8</span> kõik Sa panid tema jalge alla!” Sest
alistades kõik temale, ei jätnud ta midagi temale alistamata. Aga nüüd
me ei näe veel kõike temale alistatuna.

<span id="an_2:9">2:9</span> Ent Teda, Kes sai üürikeseks ajaks alamaks
Inglitest, Jeesust, me näeme Tema surma kannatamise pärast au ja
austusega ehitud, et Ta Jumala armust igaühe eest maitseks surma.

<span id="an_2:10">2:10</span> Sest Temale, Kelle pärast ja Kelle läbi
on kõik, sobis, et Ta selle, kes palju lapsi ausse viib, nende õndsuse
ülemjuhi, teeks täiuslikuks kannatuste kaudu.

<span id="an_2:11">2:11</span> Sest niihästi pühitseja kui pühitsetavad
on kõik üht Isa; sel põhjusel Tema ka ei häbene neid nimetada vendadeks,

<span id="an_2:12">2:12</span> öeldes: „Ma tahan Su nime kuulutada Oma
vendadele, keset kogudust Ma tahan laulda Sulle kiitust!”

<span id="an_2:13">2:13</span> Ja jälle: „Ma loodan Tema peale!”; ja
jälle: „Vaata, siin olen Mina ja lapsed, keda Jumal Mulle on andnud!”

<span id="an_2:14">2:14</span> Et nüüd lapsed on liha ja vere osalised,
siis Temagi sai otse samal viisil osa sellest, et Ta surma läbi kaotaks
selle, kelle võimu all oli surm, see on kuradi,

<span id="an_2:15">2:15</span> ja vabastaks need, kes surma kartusest
olid kogu eluaja kinni orjapõlves.

<span id="an_2:16">2:16</span> Sest ega Ta ometi hoolitse Inglite eest,
vaid Ta hoolitseb Aabrahami soo eest!

<span id="an_2:17">2:17</span> Sellepärast pidi Ta kõiges saama vendade
sarnaseks, et Ta oleks halastaja ja ustav ülempreester teenistuses
Jumala ees rahva pattude lepitamiseks.

<span id="an_2:18">2:18</span> Sest selles, milles Ta on kannatanud
kiusatud olles, võib Ta aidata neid, keda kiusatakse.

<span id="an_3:1">3:1</span> Sellepärast, pühad vennad, taevase
kutsumise osalised, pange tähele meie tunnistuse Apostlit ja
ülempreestrit Jeesust,

<span id="an_3:2">3:2</span> Kes on ustav Oma ametisseseadjale nagu
Mooseski kogu Tema kojas.

<span id="an_3:3">3:3</span> Sest Tema on Moosesest niivõrd suurema au
vääriline, kuivõrd maja valmistajal on suurem au kui majal.

<span id="an_3:4">3:4</span> Sest igal majal on oma valmistaja; aga kes
kõik on valmistanud, see on Jumal.

<span id="an_3:5">3:5</span> Ja Mooses oli küll ustav sulasena kogu Tema
kojas tunnistuseks sellest, mida pidi räägitama,

<span id="an_3:6">3:6</span> aga Kristus kui Poeg on Tema koja üle; ja
Tema koda oleme meie, kui me julguse ning lootuse kiitlemise hoiame
otsani kindla.

<span id="an_3:7">3:7</span> Sellepärast nõnda nagu Püha Vaim ütleb:
„Täna, kui te kuulete Tema häält,

<span id="an_3:8">3:8</span> ärge paadutage oma südameid, nõnda nagu
sündis nurina ajal, kiusatuse päeval kõrbes,

<span id="an_3:9">3:9</span> kus teie isad Mind kiusasid ning katsusid,
kuigi nad olid näinud Minu tegusid nelikümmend aastat,

<span id="an_3:10">3:10</span> mispärast Ma vihastusin selle sugupõlve
peale ning ütlesin: nemad eksivad alati oma südamega, ent Minu teid nad
ei õppinud tundma;

<span id="an_3:11">3:11</span> sellepärast Ma vandusin Oma vihas: nad ei
pääse mitte Minu hingamisse!”

<span id="an_3:12">3:12</span> Katsuge, vennad, et kellelgi teie seast
ei oleks kuri uskmatu süda, mis loobub elavast Jumalast,

<span id="an_3:13">3:13</span> vaid manitsege üksteist iga päev, niikaua
kui veel öeldakse „täna”, et ükski teie seast ei paaduks patu pettusest!

<span id="an_3:14">3:14</span> Sest me oleme saanud Kristuse osalisiks,
kui me vaid otsani kindla hoiame esimese usulootuse.

<span id="an_3:15">3:15</span> Kui öeldakse: „Täna, kui te kuulete Tema
häält, ärge paadutage oma südameid, nõnda nagu sündis nurina ajal”, —

<span id="an_3:16">3:16</span> kes siis olid need kuuljad, kes hakkasid
nurisema? Kas need ei olnud kõik, kes olid väljunud Egiptusest Moosese
juhatusel?

<span id="an_3:17">3:17</span> Aga kellele Ta oli vihane nelikümmend
aastat? Kas mitte neile, kes olid pattu teinud, kelle kehad langesid
kõrbes?

<span id="an_3:18">3:18</span> Kellele Ta siis vandus, et nad ei pääse
mitte Tema hingamisse? Kas mitte neile, kes olid sõnakuulmatud?

<span id="an_3:19">3:19</span> Ja nii me näeme, et nad oma uskmatuse
pärast ei võinud sisse saada.

<span id="an_4:1">4:1</span> Siis kartkem, et niikaua kui tõotus pääseda
Tema hingamisse on täitumata, keegi teist kuidagi ei osutuks hiljaks
jäänuks.

<span id="an_4:2">4:2</span> Sest rõõmusõnum on kuulutatud meile nõnda
nagu neilegi. Ent kuuldud sõnast ei olnud neil kasu, sest see ei imbunud
usu läbi neisse, kes seda kuulsid.

<span id="an_4:3">4:3</span> Sest meie, kes usume, saame hingamisse,
nõnda nagu Tema on öelnud: „Siis ma vandusin Oma vihas: nad ei pääse
mitte Minu hingamisse!”, ehk küll Tema teod olid valmis maailma
asutamisest alates.

<span id="an_4:4">4:4</span> Sest kuskil on Ta seitsmendast päevast
öelnud nõnda: „Ja Jumal hingas seitsmendal päeval kõigist Oma tegudest”;

<span id="an_4:5">4:5</span> ja siin jälle: „Nad ei pääse mitte Minu
hingamisse!”

<span id="an_4:6">4:6</span> Et nüüd asi nii on, et mõned pääsevad sinna
ja et need, kellele rõõmusõnumit esmalt kuulutati, ei ole sinna sisse
saanud sõnakuulmatuse pärast,

<span id="an_4:7">4:7</span> siis Ta määrab uuesti ühe päeva
„tänapäevaks”, öeldes Taaveti kaudu nii pika aja pärast, nagu on enne
öeldud: „Täna, kui te kuulete tema häält, ärge paadutage oma südameid!”

<span id="an_4:8">4:8</span> Sest kui Joosua nad oleks viinud
hingamisse, siis ta ei räägiks teisest, pärastisest päevast.

<span id="an_4:9">4:9</span> Seega on Jumala rahval hingamisaeg veel
ees.

<span id="an_4:10">4:10</span> Sest kes Tema hingamisse on pääsenud, see
hingab ka ise oma tegudest, otsekui Jumal Oma tegudest.

<span id="an_4:11">4:11</span> Siis olgem agarad sellesse hingamisse
minema, et keegi ei langeks sõnakuulmatusse samal eeskujul.

<span id="an_4:12">4:12</span> Sest Jumala sõna on elav ja vägev ja
teravam kui ükski kaheterane mõõk ning tungib läbi, kuni ta lõhestab
hinge ja vaimu, liikmed ja üdi, ja on südame meelsuse ja mõtete hindaja;

<span id="an_4:13">4:13</span> ja ükski loodu ei ole temale nähtamatu,
vaid kõik on alasti ja paljastatud Tema silma ees; ja Temale tuleb meil
aru anda.

<span id="an_4:14">4:14</span> Et meil nüüd on suur ülempreester Jeesus,
Jumala Poeg, Kes taevad on läbinud, siis pidagem kinni tunnistusest!

<span id="an_4:15">4:15</span> Sest meil pole niisugune ülempreester,
kellel ei oleks kaastundmust meie nõtrustega, vaid kes kõiges on
kiusatud otsekui meie, siiski ilma patuta.

<span id="an_4:16">4:16</span> Läki siis julgusega armuaujärje ette, et
me saaksime halastust ja leiaksime armu oma abiks õigeks ajaks.

<span id="an_5:1">5:1</span> Sest iga ülempreester, kes võetakse
inimeste seast, seatakse inimeste heaks toimetama teenistust Jumala ees,
tooma ande ja ohvreid pattude eest;

<span id="an_5:2">5:2</span> ja tema võib säästa mõistmatuid ning
eksijaid; on ta ju ise ka nõtruse sees.

<span id="an_5:3">5:3</span> Ja selle nõtruse pärast peab tema niisamuti
nagu rahva eest, ka iseenese eest ohvrit tooma pattude pärast.

<span id="an_5:4">5:4</span> Ka ei võta keegi enesele ise seda au, vaid
Jumala kutsel nagu Aarongi.

<span id="an_5:5">5:5</span> Nõnda Kristuski ei võtnud Ise Enesele au
saada ülempreestriks, vaid Ta sai selle Temalt, Kes Temale ütles: „Sina
oled Mu Poeg, täna Ma sünnitasin Sind!”,

<span id="an_5:6">5:6</span> nõnda nagu Ta teiseski kohas ütleb: „Sina
oled preester igavesti Melkisedeki korra järgi!”

<span id="an_5:7">5:7</span> Tema ohverdas Oma liha päevil palveid ja
anumisi suure hüüdmise ja silmaveega Sellele, Kes Teda võis päästa
surmast, ja Tema palvet kuuldi Ta jumalakartuse pärast.

<span id="an_5:8">5:8</span> Ja ehk Ta oligi Poeg, õppis Ta sõnakuulmist
sellest, mida Ta kannatas.

<span id="an_5:9">5:9</span> Ja kui Ta oli saanud täielikuks, sai Tema
igavese õndsuse alustajaks kõigile, kes on Temale sõnakuulelikud,

<span id="an_5:10">5:10</span> ja Jumal nimetas Tema ülempreestriks
Melkisedeki korra järgi.

<span id="an_5:11">5:11</span> Sellest oleks meil palju rääkida ning
seda on raske sõnadega seletada, sest te olete läinud tuimaks kuulma.

<span id="an_5:12">5:12</span> Sest teie, kes aja poolest peaksite olema
õpetajad, vajate jälle, et teile õpetataks Jumala sõnade esimesi algeid,
ja olete saanud nende aruliseks, kellele läheb tarvis piima, aga mitte
tahket rooga.

<span id="an_5:13">5:13</span> Sest igaüks, kes veel tarvitab piima, ei
saa õieti aru õiguse sõnast, sest ta on alles laps.

<span id="an_5:14">5:14</span> Aga täisealiste jaoks on tahke roog,
nende jaoks, kelle meeled vilumuse tõttu on harjunud vahet tegema hea ja
kurja vahel.

<span id="an_6:1">6:1</span> Sellepärast jätkem kõrvale algõpetus
Kristusest ja püüdkem täiuslikkusele ning ärgem hakakem uuesti rajama
alust pöördumisele surnud tegudest ja usule Jumalasse,

<span id="an_6:2">6:2</span> õpetusele ristimisest ja käte
pealepanemisest, surnute ülestõusmisest ja igavesest hukatusest.

<span id="an_6:3">6:3</span> Ja nii me teemegi, kui Jumal lubab.

<span id="an_6:4">6:4</span> Sest on võimatu neid, kes korra olid
valgustatud ning maitsesid taevalist andi ja said osa Pühast Vaimust,

<span id="an_6:5">6:5</span> ja maitsesid Jumala head sõna ja tulevase
maailmaajastu väge

<span id="an_6:6">6:6</span> ja siis ära taganesid, uuesti tuua
meeleparandamisele, sellepärast et nad iseeneste kahjuks Jumala Poja
risti löövad ja naeruks panevad.

<span id="an_6:7">6:7</span> Sest maa, mis joob enesesse rikkalikult
sadanud vihma ja kasvatab tarvilist vilja neile, kes seda harivad, saab
õnnistuse Jumalalt;

<span id="an_6:8">6:8</span> kuid maa, mis kannab kibuvitsu ja ohakaid,
on kõlbmatu ja lähedal needusele, ja lõppeks ta põletatakse.

<span id="an_6:9">6:9</span> Aga, armsad, teie suhtes me usume seda, mis
on parem ja soodus õndsusele, kuigi me räägime nõnda.

<span id="an_6:10">6:10</span> Sest Jumal ei ole ülekohtune, et Ta
unustaks ära teie teod ja armastuse, mida olete osutanud Tema nimele,
kui te pühadele abiks olite ja veelgi olete.

<span id="an_6:11">6:11</span> Aga me ihaldame seda, et te igaüks
osutaksite sama indu täieliku lootuse säilitamiseks otsani;

<span id="an_6:12">6:12</span> et te ei läheks loiuks, vaid järgiksite
neid, kes usu ja pika meele tõttu pärivad selle, mis on tõotatud.

<span id="an_6:13">6:13</span> Sest kui Jumal Aabrahamile andis tõotuse,
vandus Ta Iseenese juures, sest ei olnud kedagi suuremat, kelle juures
Ta oleks võinud vanduda,

<span id="an_6:14">6:14</span> ning ütles: „Tõesti, õnnistusega Ma
õnnistan sind ja teen sind väga paljuks!”

<span id="an_6:15">6:15</span> Ja nii Aabraham ootas kannatlikult ning
sai tõotuse kätte.

<span id="an_6:16">6:16</span> Sest inimesed vannuvad suurema juures ja
vanne on neile kinnituseks kui kõige vasturääkimise lõpetus.

<span id="an_6:17">6:17</span> Nii on Jumal selleks, et tõotuse
pärijaile veel selgemini näidata oma nõu kindlust, vannet tarvitanud
vahendiks,

<span id="an_6:18">6:18</span> et kahe kõikumatu asja läbi, milles
Jumalal on võimatu valetada, oleks vägev julgustus meil, kes oleme
usaldanud kinni haarata eelolevast lootusest,

<span id="an_6:19">6:19</span> mis meile on otsekui hinge ankur, kindel
ja tugev ning ulatub sissepoole eesriide taha,

<span id="an_6:20">6:20</span> kuhu eeljooksjana meie heaks on läinud
sisse Jeesus, kui ta sai ülempreestriks igavesti Melkisedeki korra
järgi.

<span id="an_7:1">7:1</span> Sest see Melkisedek - Saalemi kuningas,
kõige kõrgema Jumala preester, kes tuli vastu Aabrahamile, kui see oli
koju minemas pärast võitu kuningate üle, ja õnnistas teda,

<span id="an_7:2">7:2</span> kellele ka Aabraham jagas kümnist kõigest
saagist ja kes on esmalt, nagu teda tõlgitsetakse, „Õiguse kuningas”,
aga siis ka Saalemi kuningas, see on „Rahu kuningas”,

<span id="an_7:3">7:3</span> kes on isata, emata, ilma suguvõsata, ilma
päevade alguseta ja ilma eluotsata, ent kes on sarnastatud Jumala Pojaga
- jääb preestriks igavesti.

<span id="an_7:4">7:4</span> Vaadake siis, kui suur on see, kellele ka
peavanem Aabraham andis saagist kümnist.

<span id="an_7:5">7:5</span> On ju neil Leevi poegadelgi, kes saavad
preestriameti, käsk võtta kümnist käsuõpetuse järgi rahva, see on oma
vendade käest, ehk küll nemadki on lähtunud Aabrahami niudeist.

<span id="an_7:6">7:6</span> Kuid see, kes ei põlvnenudki nendest,
võttis kümnise Aabrahami käest ja õnnistas teda, kellel olid tõotused.

<span id="an_7:7">7:7</span> Ent vasturääkimata on selge, et alam saab
õnnistuse ülemalt.

<span id="an_7:8">7:8</span> Ja siin võtavad kümnist surelikud inimesed,
aga seal see, kellest tunnistatakse, et ta elab.

<span id="an_7:9">7:9</span> Ja Aabrahami kaudu on, niiöelda, Leevigi,
kes võtab kümnist, pidanud kümnist maksma;

<span id="an_7:10">7:10</span> sest ta oli veel isa niudeis, kui
Melkisedek temale vastu tuli.

<span id="an_7:11">7:11</span> Kui nüüd täiuslikkus oleks leviitide
preestriameti kaudu olnud saavutatud — sest sellele on rajatud rahva
käsuõpetus — mis vajadust siis veel oli, et teistsugune preester tõusis
Melkisedeki korra järgi ega nimetatud teda Aaroni korra järgi?

<span id="an_7:12">7:12</span> Sest preestriameti muutmisega sünnib
paratamatult ka käsuõpetuse muutus.

<span id="an_7:13">7:13</span> Sest See, Kellest seda öeldakse, on pärit
teisest suguharust, kellest veel ükski ei ole saanud altari juurde.

<span id="an_7:14">7:14</span> On ju teada, et meie Issand on tärganud
Juudast, kelle suguharule Mooses ei ole midagi kõnelnud preestriametist.

<span id="an_7:15">7:15</span> Ja asi saab veel palju selgemaks, kui
tõuseb teistsugune Melkisedeki sarnane Preester,

<span id="an_7:16">7:16</span> Kes ei ole lihaliku käsusõna käsku mööda
saanud preestriks, vaid hääbumatu elu väge mööda.

<span id="an_7:17">7:17</span> Sest tunnistatakse: „Sina oled preester
igavesti Melkisedeki korra järgi!”

<span id="an_7:18">7:18</span> Endise käsusõna tühistus sünnib ju selle
tõttu, et see oli jõuetu ja kasutu -

<span id="an_7:19">7:19</span> ei ole ju käsk midagi viinud
täiuslikkusele - ent asemele seatakse parem lootus, mille kaudu me
tuleme Jumala ligi.

<span id="an_7:20">7:20</span> Ja niivõrd kui see ei tekkinud ilma
vandeta — sest need on saanud preestreiks ilma vandeta,

<span id="an_7:21">7:21</span> Tema aga vandega selle seadmisel, kes
Temale ütles: „Issand on vandunud ja Tema ei kahetse seda mitte: Sina
oled preester igavesti!” —

<span id="an_7:22">7:22</span> Sedavõrd on palju parem ka leping, mille
käemeheks on saanud Jeesus.

<span id="an_7:23">7:23</span> Oli ju neid palju, kes said preestreiks,
sellepärast et surm neid keelas jäämast.

<span id="an_7:24">7:24</span> Aga Temal on selle tõttu, et Ta jääb
igavesti, preestriamet, mis ei lähe kellegi teise kätte.

<span id="an_7:25">7:25</span> Sellepärast võib Ta ka täielikult päästa
need, kes tulevad Tema läbi Jumala juurde, elades aina selleks, et kosta
nende eest.

<span id="an_7:26">7:26</span> Niisugune Ülempreester peabki ju meil
olema: püha, veatu, laitmatu, eraldatud patustest ja kõrgemale saanud
kui taevad,

<span id="an_7:27">7:27</span> Kellel ei ole mitte iga päev vaja nõnda
nagu ülempreestril esiti tuua ohvreid enese pattude eest ja siis rahva
pattude eest; sest seda on Ta igaks puhuks teinud, kui Ta Iseenese tõi
ohvriks.

<span id="an_7:28">7:28</span> Sest käsk seab nõdrad inimesed
ülempreestreiks, aga vande sõna, mis on hilisem käsuõpetusest, seab
Poja, Kes on täiuslikuks saanud igaveseks.

<span id="an_8:1">8:1</span> Aga peaasi selles, millest me kõneleme, on
see: meil on selline Ülempreester, Kes istub Ausuuruse istme paremal
käel taevas,

<span id="an_8:2">8:2</span> pühamu ja tõelise telgi ametitalitaja,
mille on ehitanud Jumal ja mitte inimene.

<span id="an_8:3">8:3</span> Sest iga ülempreester seatakse ohverdama
ande ja ohvreid, mispärast on paratamata vajalik, et Tal oleks midagi
ning seda, mida ohverdada.

<span id="an_8:4">8:4</span> Kui Ta nüüd oleks maa peal, ei Ta siis
olekski preester, sest on olemas neid, kes käsuõpetuse järgi ohverdavad
ande

<span id="an_8:5">8:5</span> ja kes teenivad selles, mis on taevase
pühamu kuju ja vari, nagu Moosesele ilmutati, kui ta hakkas telki
valmistama. Sest nii öeldi talle: „Vaata, et sa kõik teed selle eeskuju
järgi, mis sulle mäel näidati!”

<span id="an_8:6">8:6</span> Aga nüüd on Tema saanud seda kallima ameti,
mida parema lepingu vahemees Ta ka on, mis on rajatud parematele
tõotustele.

<span id="an_8:7">8:7</span> Sest kui esimene leping oleks olnud
laitmatu, ei siis oleks otsitud aset teisele.

<span id="an_8:8">8:8</span> Sest neid laites ütleb prohvet neile:
„Vaata, päevad tulevad, ütleb Issand, mil Ma teen Iisraeli sooga ja
Juuda sooga uue lepingu:

<span id="an_8:9">8:9</span> mitte selle lepingu sarnase, mille Ma tegin
nende vanematega sel päeval, mil Ma võtsin nad kättpidi, et viia nad
välja Egiptusemaalt — sest nad ei jäänud Minu lepingusse ja nii Minagi
ei hoolinud neist, ütleb Issand —

<span id="an_8:10">8:10</span> vaid leping, mille Ma teen Iisraeli sooga
pärast neid päevi, ütleb Issand, on niisugune: Ma panen neile meelde Oma
käsud ja kirjutan need neile südamesse; siis Ma olen neile Jumalaks ja
nemad on Mulle rahvaks!

<span id="an_8:11">8:11</span> Siis ei õpeta keegi enam oma
kaaskodanikku ega vend oma venda, öeldes: „Tunne Issandat!”, sest nad
kõik tunnevad Mind, niihästi nende pisukesed kui nende suured.

<span id="an_8:12">8:12</span> Sest Ma olen armuline nende ülekohtustele
tegudele ega tuleta enam meelde nende patte!”

<span id="an_8:13">8:13</span> Kui ta nimetab uut, siis on ta esimese
tunnistanud vananenuks. Aga mis vananeb ja iganeb, on hävimisele ligi!

<span id="an_9:1">9:1</span> Esimesel lepingul olid ju ka oma
Jumalateenistuse korraldused ja oma maine pühamu.

<span id="an_9:2">9:2</span> Sest enne valmistati esimene telk, milles
olid küünlajalg ja laud ja vaateleivad laual; seda kutsutakse „pühaks
paigaks.”

<span id="an_9:3">9:3</span> Ent teise eesriide taga oli telk, mida
kutsutakse „kõige pühamaks paigaks.”

<span id="an_9:4">9:4</span> Seal oli kuldne suitsutusaltar ja
seaduselaegas, mis oli üleni kullaga karratud; selle sees oli kuldkruus
mannaga ja Aaroni kepp, mis oli õitsenud, ja seaduselauad.

<span id="an_9:5">9:5</span> Ent laeka peal olid auhiilguse keerubid,
kes varjasid lepituskaant. Sellest kõigest ei ole nüüd tarvis
üksikasjalikult rääkida.

<span id="an_9:6">9:6</span> Et need kõik nõnda on korrastatud, siis
lähevad eestelki alati preestrid, kes toimetavad Jumalateenistusi,

<span id="an_9:7">9:7</span> aga teise läheb korra aastas üksnes
ülempreester, mitte ilma vereta, mille ta ohverdab oma ja rahva
eksimuste eest.

<span id="an_9:8">9:8</span> Sel kombel näitab Püha Vaim, et tee pühasse
paika veel ei ole avatud, niikaua kui esimene telk veel on olemas.

<span id="an_9:9">9:9</span> See on praeguse aja kohta võrdum, mille
kohaselt ohverdatakse ande ja ohvreid, mis ei suuda teha
südametunnistuse poolest täiuslikuks seda, kes toimetab teenistust,

<span id="an_9:10">9:10</span> vaid mis samuti nagu toidud ja joogid ja
mitmesugused pesemised on ainult liha korraldused, kehtivad seniks, kui
kätte jõuab uuendatud korra aeg.

<span id="an_9:11">9:11</span> Aga Kristus, kui Tema tuli tulevaste
heade andide Ülempreestrina, suurema ja täiuslikuma telgiga, mis ei ole
kätega tehtud, see on, mis ei ole pärit sellest loomisest,

<span id="an_9:12">9:12</span> ja ka mitte sikkude ega vasikate verega,
vaid Iseenese Verega, läks ükskord sinna pühasse paika ning saavutas
igavese lunastuse.

<span id="an_9:13">9:13</span> Sest kui sikkude ja härgade veri ja lehma
tuhk, mis riputatakse nende peale, kes on rüvetunud, pühitseb liha
puhtuseks,

<span id="an_9:14">9:14</span> kui palju enam Kristuse Veri, Kes igavese
Vaimu läbi Iseenese veatuna ohverdas Jumalale, puhastab meie
südametunnistuse surnud tegudest teenima elavat Jumalat.

<span id="an_9:15">9:15</span> Ja sellepärast on Tema uue lepingu
vahemees, et pärast Tema surma, mis oli lunastuseks esimese lepingu ajal
olnud üleastumistest, need, kes on kutsutud, kätte saaksid igavese
pärandi.

<span id="an_9:16">9:16</span> Sest seal, kus on olemas testament, on
hädavajalik, et tõendataks ka testamenditegija surm.

<span id="an_9:17">9:17</span> Sest testament hakkab kehtima pärast
surma; sest see ei ole kunagi jõus, niikaua kui testamenditegija on
elus.

<span id="an_9:18">9:18</span> Sellepärast ei ole ka esimest lepingut
pühitsetud ilma vereta.

<span id="an_9:19">9:19</span> Sest kui Mooses kõigele rahvale oli ette
lugenud kogu käsu käsuõpetuse järgi, võttis ta vasikate ja sikkude vere
ühes vee ja punase villa ja iisopiga ja piserdas seda niihästi raamatu
enese kui ka kõige rahva peale

<span id="an_9:20">9:20</span> ning ütles: „See on selle lepingu veri,
mille Jumal on seadnud teie jaoks!”

<span id="an_9:21">9:21</span> Ja samuti ta piserdas verd ka telgi ja
kõigi Jumalateenistuseriistade peale.

<span id="an_9:22">9:22</span> Ja peaaegu kõik puhastatakse verega
käsuõpetuse järgi, ja ilma verd valamata ei ole andeksandmist olemas.

<span id="an_9:23">9:23</span> Nii on siis tarvis, et taevalike asjade
kujud puhastatakse sel teel, aga taevasi asju endid puhastatakse
paremate ohvritega kui need.

<span id="an_9:24">9:24</span> Sest Kristus ei läinud kätega tehtud
pühamusse kui tõelise püha paiga kujusse, vaid taevasse Enesesse, et
nüüd ilmuda Jumala palge ette meie eest,

<span id="an_9:25">9:25</span> aga mitte Ennast mitu korda ohverdama,
nõnda nagu ülempreester igal aastal läks pühasse paika võõra verega,

<span id="an_9:26">9:26</span> sest muidu oleks Ta pidanud mitu korda
kannatama maailma rajamisest alates; aga nüüd on Ta maailmaajastute
lõpul korra ilmunud, et Oma ohvriga kaotada patt.

<span id="an_9:27">9:27</span> Ja otsekui inimestele on määratud kord
surra, aga pärast seda kohus,

<span id="an_9:28">9:28</span> nõnda ka Kristus, Kes üks kord tõi Enese
ohvriks, et ära võtta paljude patud, ilmub teist korda ilma patuta
neile, kes Teda ootavad õndsuseks.

<span id="an_10:1">10:1</span> Käsk, olles ainult tulevaste hüvede vari,
aga mitte asjade täiskuju ise, ei või iialgi samade iga-aastaste
ohvritega, mida ühtelugu ohverdatakse, teha täiuslikuks nende toojaid,

<span id="an_10:2">10:2</span> sest eks muidu oleksid ju ohvrite
toomised lõppenud, sellepärast et neil, kes toimetavad jumalateenistust,
ei oleks enam mingit patust südametunnistust, kui nad kord on puhtaks
tehtud.

<span id="an_10:3">10:3</span> Ent ohvritega tuletatakse iga aasta patte
meelde.

<span id="an_10:4">10:4</span> Sest on võimatu, et härgade ja sikkude
veri võib patud ära võtta.

<span id="an_10:5">10:5</span> Sellepärast Ta maailma tulles ütleb:
„Ohvrit ega andi Sa ei tahtnud, aga Sa valmistasid Mulle ihu:

<span id="an_10:6">10:6</span> põletus- ja patuohvrid ei olnud Sulle
meelepärast!

<span id="an_10:7">10:7</span> Siis Ma ütlesin: vaata, Ma tulen —
rullraamatus on Minust kirjutatud — tegema Su tahtmist, oh Jumal!”

<span id="an_10:8">10:8</span> Kuna Ta eespool ütleb: „Ohvreid ja ande
ning põletus- ja patuohvreid Sa ei tahtnud ega olegi need Su meele
järgi, kuigi neid käsu järgi tuuakse”,

<span id="an_10:9">10:9</span> siis ütleb Ta pärast: „Vaata, Ma tulen
tegema Su tahtmist!” Sellega Ta tunnistab tühjaks esimese ohvri, et
panna kehtima teine.

<span id="an_10:10">10:10</span> Selles tahtmises oleme meiegi
pühitsetud Jeesuse Kristuse Ihu ohvriga ühel hoobil.

<span id="an_10:11">10:11</span> Ja iga preester seisab päevast päeva
oma ametis ja ohverdab sageli samu ohvreid, mis iialgi ei või patte ära
võtta;

<span id="an_10:12">10:12</span> aga Tema, kui Ta üheainsa ohvri oli
viinud pattude eest, on istunud jäädavalt Jumala paremale käele

<span id="an_10:13">10:13</span> ja ootab nüüd ainult, kuni Ta vaenlased
pannakse Tema jalgealuseks järiks.

<span id="an_10:14">10:14</span> Sest ühe ohvriga on Ta jäädavalt teinud
täiuslikeks need, keda pühitsetakse.

<span id="an_10:15">10:15</span> Seda tunnistab meile ju ka Püha Vaim;
sest kui Ta oli öelnud:

<span id="an_10:16">10:16</span> „Niisugune on leping, mille Ma teen
nendega pärast neid päevi, ütleb Issand: Ma panen neile südamesse Oma
käsud ja kirjutan need neile meelde

<span id="an_10:17">10:17</span> ega mäleta enam nende patte ja
ülekohtutegusid!”

<span id="an_10:18">10:18</span> Aga kus need on andeks antud, seal ei
ole enam tarvis ohvrit nende eest.

<span id="an_10:19">10:19</span> Nii on meil siis, vennad, Jeesuse Veres
julgus sissepääsuks pühasse paika;

<span id="an_10:20">10:20</span> ja selle on Ta meile avanud uueks ja
elavaks teeks eesriide, see on Oma liha kaudu;

<span id="an_10:21">10:21</span> ja meil on suur Preester Jumala koja
üle.

<span id="an_10:22">10:22</span> Astugem siis ligi tõelise südamega,
täielikus usus, südame poolest piserdamisega puhastatud kurjast
südametunnistusest,

<span id="an_10:23">10:23</span> ja ihu poolest pestud puhta veega,
pidagem kõikumata kinni lootuse tunnistusest. Sest ustav on See, Kes
seda on tõotanud.

<span id="an_10:24">10:24</span> Ja pidagem üksteist silmas õhutamiseks
armastusele ja headele tegudele.

<span id="an_10:25">10:25</span> Ning ärgem jätkem maha oma koguduse
kooskäimisi, nõnda nagu mõnel on kombeks, vaid manitsegem üksteist, ja
seda enam, et näete selle päeva lähenevat.

<span id="an_10:26">10:26</span> Sest kui me meelega pattu teeme, pärast
seda kui oleme saanud tõe tunnetuse, siis ei jää enam mingit ohvrit üle
pattude eest;

<span id="an_10:27">10:27</span> vaid mingi hirmus kohtu ootamine ja äge
tuli, mis tahab ära süüa vastupanijad.

<span id="an_10:28">10:28</span> Kui keegi rikub Moosese käsku, siis
peab ta ilma armuta surema kahe või kolme tunnistaja sõna peale,

<span id="an_10:29">10:29</span> kui palju hirmsama nuhtluse te arvate
siis ära teeninud olevat selle, kes Jumala Poega jalgadega tallab ega
pea pühaks lepingu Verd, millega ta on pühitsetud, ja teotab armu Vaimu?

<span id="an_10:30">10:30</span> Me tunneme ju Seda, Kes ütleb: „Minu
käes on kättemaks, Mina tasun kätte!” ja taas: „Issand mõistab kohut Oma
rahvale!”

<span id="an_10:31">10:31</span> Hirmus on elava Jumala kätte langeda!

<span id="an_10:32">10:32</span> Aga tuletage meelde endisi päevi, mil
teie, olles valgustatud, talusite palju kannatamiste võitlust,

<span id="an_10:33">10:33</span> kord nii, et te teotamiste ja
viletsuste läbi olite tehtud maailma naeruks, kord jälle nii, et saite
nende osalisteks, kellel oli sama saatus.

<span id="an_10:34">10:34</span> Sest te olete ühes vangidega kannatanud
ja rõõmuga vastu võtnud oma vara riisumise, teades, et teil on parem ja
jäädav vara taevas.

<span id="an_10:35">10:35</span> Ärge siis heitke ära oma julgust, mis
saab suure palga.

<span id="an_10:36">10:36</span> Sest kannatlikkust läheb teile tarvis,
et teie, tehes Jumala tahtmist, saaksite kätte tõotuse.

<span id="an_10:37">10:37</span> Sest „veel üsna pisut, pisut aega, siis
tuleb See, Kes peab tulema ega viivita mitte!

<span id="an_10:38">10:38</span> Aga Minu õige peab usust elama, ja kui
ta hakkab kõhklema, siis ei ole Minu hingel temast head meelt!”

<span id="an_10:39">10:39</span> Ent meie ei ole need, kes kõhklevad
hukatuseks, vaid need, kes usuvad hinge päästmiseks!

<span id="an_11:1">11:1</span> Aga usk on kindel usaldus selle vastu,
mida oodatakse, ja veendumus selles, mida ei nähta.

<span id="an_11:2">11:2</span> Selle kohta on ju vanad saanud
tunnistuse.

<span id="an_11:3">11:3</span> Usu kaudu me tunneme, et maailmad on
valmistatud Jumala sõna läbi, nii et mitte sellest, mida võib näha, ei
ole tekkinud see, mida nähakse.

<span id="an_11:4">11:4</span> Usu läbi tõi Aabel Jumalale parema ohvri
kui Kain, ja usu kaudu ta sai tunnistuse, et tema oli õige, kui Jumal
andis tunnistuse tema andide kohta, ja usu kaudu ta räägib veel pärast
surmagi.

<span id="an_11:5">11:5</span> Usu läbi võeti ära Eenok, et ta surma ei
näeks, ja teda ei leitud enam, sest Jumal oli ta ära võtnud. Sest enne
äravõttu oli ta juba saanud tunnistuse, et ta oli Jumalale meelepärane.

<span id="an_11:6">11:6</span> Aga ilma usuta on võimatu olla
meelepärane; sest kes Jumala juurde tuleb, peab uskuma, et Tema on
olemas ja et Ta annab palga neile, kes Teda otsivad.

<span id="an_11:7">11:7</span> Usu kaudu sai Noa ilmutuse sellest, mida
veel ei olnud näha, ja ehitas pühas kartuses laeva oma perekonna
päästmiseks; ja selle kaudu ta mõistis hukka maailma ning sai selle
õiguse pärijaks, mis tuleb usust.

<span id="an_11:8">11:8</span> Usu läbi kuulas Aabraham sõna, kui teda
kutsuti välja minema paika, mille ta pidi saama pärandiks; ja ta läks
välja ilma teadmata, kuhu ta läheb.

<span id="an_11:9">11:9</span> Usu läbi asus ta võõrana elama
tõotusemaale otsekui võõrale maale ja elas telkides ühes Iisaki ja
Jaakobiga, kes olid sama tõotuse kaaspärijad;

<span id="an_11:10">11:10</span> sest ta ootas linna, millel on alused
ja mille ehitaja ning valmistaja on Jumal.

<span id="an_11:11">11:11</span> Usu läbi sai isegi Saara rammu soo
rajamiseks ja pealegi üle oma ea, sellepärast et ta pidas ustavaks teda,
kes tõotuse oli andnud.

<span id="an_11:12">11:12</span> Sellepärast sündis ka ühest ja pealegi
elatanud mehest nii palju nagu taevas tähti ja nagu mere ääres liiva,
mida ei saa ära lugeda.

<span id="an_11:13">11:13</span> Usus need kõik surid ega saanud tõotusi
kätte, vaid nägid neid kaugelt ja teretasid neid ning tunnistasid endid
olevat võõrad ja majalised maa peal.

<span id="an_11:14">11:14</span> Sest need, kes seda ütlevad, näitavad,
et nad otsivad kodumaad.

<span id="an_11:15">11:15</span> Ja kui nad oleksid mõelnud seda
kodumaad, kust nad olid väljunud, siis oleks neil ju olnud juhust minna
tagasi.

<span id="an_11:16">11:16</span> Ent nüüd nad igatsevad paremat
kodumaad, see on taevast; seepärast ei ole Jumalal neist häbi ja Ta
laseb Ennast nimetada nende Jumalaks; sest Ta on neile valmistanud
linna.

<span id="an_11:17">11:17</span> Usu läbi viis Aabraham ohvriks Iisaki,
kui teda katsuti, ja ohverdas selle ainusündinu, kui ta oli saanud
tõotused

<span id="an_11:18">11:18</span> ning kui temale oli öeldud: „Iisakist
loetakse sinu sugu!”

<span id="an_11:19">11:19</span> Sest ta mõtles, et Jumal on võimeline
ka surnuist üles äratama; selle mõistukujuks ta sai tema ka tagasi.

<span id="an_11:20">11:20</span> Usu läbi õnnistas ka Iisak Jaakobit ja
Eesavit tulevaste asjade suhtes.

<span id="an_11:21">11:21</span> Usu läbi õnnistas Jaakob surres kumbagi
Joosepi poegadest ja palvetas oma kepi pära najal.

<span id="an_11:22">11:22</span> Usu läbi tuletas Joosep oma eluotsal
meelde Iisraeli laste väljumist ja tegi korralduse oma luude kohta.

<span id="an_11:23">11:23</span> Usu läbi varjasid vanemad Moosest
pärast ta sündimist kolm kuud, sest nad nägid ta ilusa lapse olevat ega
kartnud kuninga käsku.

<span id="an_11:24">11:24</span> Usu läbi keeldus Mooses, kui ta suureks
sai, kandmast vaarao tütrepoja nime,

<span id="an_11:25">11:25</span> pidades paremaks ühes Jumala rahvaga
kannatada viletsust kui üürikest aega nautida paturõõmu,

<span id="an_11:26">11:26</span> arvates Kristuse teotust suuremaks
rikkuseks kui Egiptuse aarded; sest ta tõstis oma silmad tasu poole.

<span id="an_11:27">11:27</span> Usu läbi ta jättis maha Egiptuse ega
kartnud kuninga viha, sest otsekui nähes teda, kes on nähtamatu, püsis
ta kindlana.

<span id="an_11:28">11:28</span> Usu läbi ta pidas Paasapüha ja vere
piserdust, et esmasündinute surmaja ei puudutaks neid.

<span id="an_11:29">11:29</span> Usu läbi nad läksid Punasest merest
läbi nagu kuiva maad mööda, mida ka egiptlased katsusid teha, aga
uppusid.

<span id="an_11:30">11:30</span> Usu läbi langesid Jeeriko müürid, kui
seitse päeva oli käidud nende ümber.

<span id="an_11:31">11:31</span> Usu läbi ei saanud hoor Raahab hukka
ühes sõnakuulmatutega, kui ta salakuulajad oli rahuga vastu võtnud.

<span id="an_11:32">11:32</span> Ja mida ma veel ütleksin? Mul puudub
aeg jutustada Giideonist ja Baarakist ja Simsonist ja Jeftast ja
Taavetist ja Saamuelist ja prohvetitest,

<span id="an_11:33">11:33</span> kes usu läbi võitsid ära kuningriigid,
viisid täide õiguse, said kätte tõotused, sulgesid lõukoerte lõuad,

<span id="an_11:34">11:34</span> kustutasid tule väe, pääsesid ära
mõõgatera eest, said nõtrusest tugevaks, said vägevaks sõjas, ajasid
pakku võõraste sõjahulgad.

<span id="an_11:35">11:35</span> Naised said tagasi oma surnud
ülestõusmise läbi. Teised lasksid ennast piinata ega võtnud vastu
vabastamist, et saaksid parema ülestõusmise osalisiks.

<span id="an_11:36">11:36</span> Teised said kogeda pilget ja rooska,
peale selle ahelaid ja vangitorni.

<span id="an_11:37">11:37</span> Neid on kividega visatud, piinatud,
lõhki saetud, mõõgaga surmatud; nad on lambanahas ja kitsenahas käinud
ühest kohast teise, puuduses, viletsuses, kurja kannatades, nemad,

<span id="an_11:38">11:38</span> kelle väärt maailm ei olnud. Nad
eksisid ümber kõrbetes ja mägedel ja koobastes ja maa-aukudes.

<span id="an_11:39">11:39</span> Ja need kõik, olles usu läbi saanud
tunnistuse, ei saavutanud ometi mitte seda, mis oli tõotatud;

<span id="an_11:40">11:40</span> sest Jumal oli meile varunud midagi
paremat, et nad ilma meieta ei pääseks täielikkusesse.

<span id="an_12:1">12:1</span> Sellepärast meiegi, et nii suur pilv
tunnistajaid on meie ümber, pangem maha kõik koorem ja meid nii
hõlpsasti takerdav patt ning jookskem kannatlikkusega meile määratud
võidujooksmist,

<span id="an_12:2">12:2</span> vaadates usu alustajale ja täidesaatjale
Jeesusele, Kes risti kannatas Temale oodatava rõõmu asemel, häbist
hoolimata, ja on istunud Jumala aujärje paremale käele.

<span id="an_12:3">12:3</span> Kujutlege ometi Teda, Kes niisugust
vastuhakkamist Enese vastu on saanud kannatada patustelt, et te ei
väsiks ega läheks araks oma hinges.

<span id="an_12:4">12:4</span> Teie ei ole veel vereni vastu pannud
võideldes patuga

<span id="an_12:5">12:5</span> ja olete unustanud manitsuse, mis teile
otsekui lastele ütleb: „Mu poeg, ära põlga Issanda karistust ja ära saa
araks, kui Tema sind noomib!

<span id="an_12:6">12:6</span> Sest keda Issand armastab, seda Ta
karistab; Ta peksab igat poega, keda Ta vastu võtab.”

<span id="an_12:7">12:7</span> Taluge karistust kasvatuseks: Jumal
kohtleb teid kui poegi; sest milline poeg on see, keda isa ei karista?

<span id="an_12:8">12:8</span> Ent kui te olete ilma karistuseta,
millest kõik on osa saanud, siis te olete värdjad ja mitte pojad.

<span id="an_12:9">12:9</span> Pealegi on meile meie lihased isad olnud
karistajaiks ja me oleme neid kartnud; kas me palju enam ei tahaks
alistuda vaimude Isale ning elada?

<span id="an_12:10">12:10</span> Sest nemad on küll meid mõnd päeva oma
heaksarvamist mööda karistanud, aga Tema karistab meid tõesti selle hea
otstarbega, et me saaksime osa Tema pühadusest.

<span id="an_12:11">12:11</span> Aga mingi karistus, kui see on käes, ei
näi olevat rõõmuks, vaid on kurbuseks; aga pärast toob see neile, kes
sellega on õpetatud, õiguse rahuvilja.

<span id="an_12:12">12:12</span> Seepärast ajage jälle sirgu lõdvad käed
ja halvatud põlved

<span id="an_12:13">12:13</span> ja õgvendage teerajad oma jalgadele, et
see, mis lonkav, ei nikastuks, vaid ennemini saaks terveks.

<span id="an_12:14">12:14</span> Nõudke rahu kõikidega ja pühitsust;
ilma selleta ei saa ükski Issandat näha.

<span id="an_12:15">12:15</span> Ja pange tähele, et keegi ei jääks ilma
Jumala armust, et ükski viha juur ei kasvaks üles ega tooks tüli ja
selle läbi paljud ei rüvetuks,

<span id="an_12:16">12:16</span> et keegi ei oleks hooraja või roojane,
kes nagu Eesav üheainsa kõhutäie eest andis käest esmasünniõiguse.

<span id="an_12:17">12:17</span> Sest te teate, kuidas ta pärast küll
tahtis pärida õnnistust, aga siis hüljati kui kõlvatu; sest ta ei
leidnud mahti meeleparanduseks, ehk ta seda küll silmapisaratega otsis.

<span id="an_12:18">12:18</span> Sest te ei ole astunud käega katsutava
ja tules põleva mäe ligi, ei pimeduse ega pilkase pimeduse, ei maru,

<span id="an_12:19">12:19</span> ei pasuna helina ega niisuguse sõnade
hääle ligi, mille kuuljad palusid, et neile sõna enam ei räägitaks;

<span id="an_12:20">12:20</span> sest nemad ei suutnud taluda seda
keeldu: „Isegi kui üks loom peaks puutuma mäe külge, siis visatagu ta
kividega surnuks!”;

<span id="an_12:21">12:21</span> ja nii hirmus oli see nähtus, et Mooses
ütles: „Ma olen ehmunud ja värisen!”;

<span id="an_12:22">12:22</span> vaid te olete tulnud Siioni mäe ligi ja
elava Jumala linna, taevase Jeruusalemma juurde ja lugematu hulga
Inglite juurde,

<span id="an_12:23">12:23</span> ja esmasündinute piduliku kogu ning
koguduse juurde, kes on kirja pandud taevasse, ja Jumala, kõikide
kohtumõistja juurde, ja õigete vaimude juurde, kes on saanud
täiuslikeks,

<span id="an_12:24">12:24</span> ja uue lepingu vahemehe Jeesuse juurde
ja Piserdamisvere juurde, mis paremini räägib kui Aabeli veri.

<span id="an_12:25">12:25</span> Katsuge, et teiegi teda ei hülga, Kes
räägib! Sest kui ei ole pääsenud need, kes maapealse kõneleja hülgasid,
kui palju vähem pääseme meie, kui me pöördume ära Temast, kes on
taevastest,

<span id="an_12:26">12:26</span> Kelle hääl tookord pani kõikuma maa,
aga Kes nüüd on tõotanud ja öelnud: „Veel kord Ma panen värisema mitte
ainult maa, vaid ka taeva!”

<span id="an_12:27">12:27</span> Ent „veel kord” näitab, et see, mis
kõigub, peab muutuma, sest ta on loodud, et püsiks see, mida ei saa
kõigutada.

<span id="an_12:28">12:28</span> Seepärast, saades kuningriigi, mis ei
kõigu, olgem tänulikud ja teenigem seega Jumalat tema meelt mööda
pelglikkuse ja aukartusega.

<span id="an_12:29">12:29</span> Sest meie Jumal on hävitav tuli!

<span id="an_13:1">13:1</span> Vendade armastus jäägu püsima!

<span id="an_13:2">13:2</span> Ärge unustage külalislahkust, sest selle
läbi on mõningad ilma teadmata külalisteks vastu võtnud Ingleid.

<span id="an_13:3">13:3</span> Pidage meeles vange, otsekui oleksite
kaasvangid, ja vaevatuid, sest ka teie olete veel ihus.

<span id="an_13:4">13:4</span> Abielu olgu igapidi au sees ja
abieluvoodi rüvetamata! Sest Jumal nuhtleb hoorajaid ja abielurikkujaid.

<span id="an_13:5">13:5</span> Teie meelelaad olgu rahaahnuseta; olge
rahul sellega, mis teil on. Sest Tema on öelnud: „Ma ei hülga sind ega
jäta sind maha!”

<span id="an_13:6">13:6</span> Nii võime siis julgesti öelda: „Issand on
minu abimees, ei ma karda! Mis võib inimene mulle teha?”

<span id="an_13:7">13:7</span> Mõelge oma juhatajaile, kes teile on
rääkinud Jumala sõna, pannes tähele nende eluotsa järgige nende usku!

<span id="an_13:8">13:8</span> Jeesus Kristus on Seesama, eile ja täna
ja igavesti!

<span id="an_13:9">13:9</span> Ärge laske endid vintsutada
mitmelaadiliste ja võõraste õpetustega; sest hea on, et süda
kinnitatakse armu läbi, aga mitte toitudega, millest ei ole saanud kasu
need, kes nende määruste järgi käivad.

<span id="an_13:10">13:10</span> Meil on ohvrialtar, kust toidust võtta
ei ole luba neil, kes telgis peavad teenistust.

<span id="an_13:11">13:11</span> Sest nende loomade kehad, kelle vere
ülempreester viib ohvriks patu eest pühasse paika, põletatakse
väljaspool leeri.

<span id="an_13:12">13:12</span> Seepärast on ka Jeesus, et pühitseda
rahvast Oma Vere läbi, kannatanud väljaspool väravat.

<span id="an_13:13">13:13</span> Siis mingem nüüd Tema juurde väljapoole
leeri ning kandkem Tema teotust.

<span id="an_13:14">13:14</span> Sest meil pole siin jäädavat linna,
vaid meie otsime tulevast.

<span id="an_13:15">13:15</span> Viigem siis nüüd Tema kaudu alati
Jumalale kiitusohvrit, see on nende huulte vilja, kes tunnistavad Tema
nime.

<span id="an_13:16">13:16</span> Ärge unustage head teha ja osadust
pidada, sest sellised ohvrid on Jumala meele järgi.

<span id="an_13:17">13:17</span> Olge sõnakuulelikud oma juhatajaile ja
alistuge neile; sest nemad valvavad teie hingi nõnda nagu need, kellel
tuleb aru anda, et nad teeksid seda rõõmuga ja mitte ohates; sest teil
ei oleks sellest kasu.

<span id="an_13:18">13:18</span> Palvetage meie eest! Sest me oleme
veendunud selles, et meil on hea südametunnistus ja me tahame kõiges
käituda kaunisti.

<span id="an_13:19">13:19</span> Eriti ma palun seda teha selleks, et
mind rutemini antaks teile tagasi.

<span id="an_13:20">13:20</span> Aga rahu Jumal, Kes surnuist on üles
toonud igavese lepingu Vere läbi lammaste suure Karjase, meie Issanda
Jeesuse,

<span id="an_13:21">13:21</span> varustagu teid kõige heaga Tegema Tema
tahtmist ja saatku teie sees korda seda, mis on Tema meelt mööda,
Jeesuse Kristuse läbi, Kellele olgu austus ajastute ajastuteni! Aamen.

<span id="an_13:22">13:22</span> Aga ma palun teid, vennad, võtke heaks
see manitsussõna! Ma olen teile ju lühidalt kirjutanud.

<span id="an_13:23">13:23</span> Teadke, et meie vend Timoteos on jälle
vaba. Temaga ühes, kui ta varsti tuleb, saan ma teid näha.

<span id="an_13:24">13:24</span> Tervitage kõiki oma juhatajaid ja kõiki
pühasid! Teid tervitavad Itaalia vennad.

<span id="an_13:25">13:25</span> Arm olgu teie kõikidega!

------------------------------------------------------------------------

[Next: James](jam)
