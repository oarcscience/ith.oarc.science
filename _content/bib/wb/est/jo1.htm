<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Estonian Bible (partial), full text etext at Intangible Textual Heritage">
<TITLE>Estonian Bible (partial): 1 John</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="pe2">Previous</A>&nbsp;
<A HREF="jo2">Next</A>&nbsp;
</CENTER>
<HR>
</p> <h3 align="center" align="center">Estonian Bible: 1 John</h3> 
<p><A NAME="an_1:1">1:1</A>&nbsp;Mis algusest oli, mis me oleme kuulnud, mis me oma silmaga oleme n&#228;inud, mida me oleme vaadelnud ja mida meie k&#228;ed on katsunud, seda me r&#228;&#228;gime elu S&#245;nast</p> 
<p><A NAME="an_1:2">1:2</A>&nbsp;- ja elu ilmus, ja me oleme n&#228;inud ja tunnistame ja kuulutame teile seda igavest elu, mis oli Isa juures ja ilmus meile -</p> 
<p><A NAME="an_1:3">1:3</A>&nbsp;mida me oleme n&#228;inud ja kuulnud, seda me kuulutame teile, et teilgi oleks osadus meiega. Ja meie osadus on Isaga ja Tema Pojaga, Jeesuse Kristusega.</p> 
<p><A NAME="an_1:4">1:4</A>&nbsp;Ja seda me kirjutame teile, et meie r&#245;&#245;m oleks t&#228;ielik.</p> 
<p><A NAME="an_1:5">1:5</A>&nbsp;Ja see on kuulutus, mille me oleme kuulnud Temalt ja kuulutame teile, et Jumal on valgus ja Temas ei ole mingit pimedust.</p> 
<p><A NAME="an_1:6">1:6</A>&nbsp;Kui me &#252;tleme, et meil on osadus Temaga, aga k&#228;ime pimeduses, siis me valetame ega tee t&#245;tt.</p> 
<p><A NAME="an_1:7">1:7</A>&nbsp;Aga kui me k&#228;ime valguses, n&#245;nda nagu Tema on valguses, siis on meil osadus &#252;ksteisega, ja Jeesuse Kristuse, Tema Poja Veri puhastab meid k&#245;igest patust.</p> 
<p><A NAME="an_1:8">1:8</A>&nbsp;Kui me &#252;tleme, et meil ei ole pattu, siis me petame iseendid ja t&#245;de ei ole meie sees.</p> 
<p><A NAME="an_1:9">1:9</A>&nbsp;Kui me oma patud tunnistame, on Tema ustav ja &#245;ige, nii et Ta meile annab patud andeks ja puhastab meid k&#245;igest &#252;lekohtust.</p> 
<p><A NAME="an_1:10">1:10</A>&nbsp;Kui me &#252;tleme, et me pole pattu teinud, siis me teeme Tema valelikuks ja Tema s&#245;na ei ole meie sees.</p> 
<p><A NAME="an_2:1">2:1</A>&nbsp;Minu lapsukesed, seda ma kirjutan teile, et te ei teeks pattu. Ja kui keegi pattu teeb, siis on meil eestkostja Isa juures, Jeesus Kristus, Kes on &#245;ige.</p> 
<p><A NAME="an_2:2">2:2</A>&nbsp;Ja Tema on lepitus meie pattude eest; aga mitte &#252;ksp&#228;inis meie, vaid ka kogu maailma pattude eest.</p> 
<p><A NAME="an_2:3">2:3</A>&nbsp;Ja sellest me tunneme, et me oleme Tema &#228;ra tundnud, et me peame Tema k&#228;ske.</p> 
<p><A NAME="an_2:4">2:4</A>&nbsp;Kes &#252;tleb: &#8222;Mina tunnen Teda&#8221;, ega pea Tema k&#228;ske, see on valelik ja t&#245;de ei ole tema sees.</p> 
<p><A NAME="an_2:5">2:5</A>&nbsp;Aga kes peab Tema s&#245;na, selles on t&#245;esti Jumala armastus saanud t&#228;iuslikuks. Sellest me tunneme, et me oleme Tema sees.</p> 
<p><A NAME="an_2:6">2:6</A>&nbsp;Kes &#252;tleb enese Tema sisse j&#228;&#228;vat, see on ka kohustatud elama niisugust elu nagu Tema elas.</p> 
<p><A NAME="an_2:7">2:7</A>&nbsp;Armsad, ma ei kirjuta teile uut k&#228;sku, vaid vana k&#228;sku, mis teil on olnud algusest; see vana k&#228;sk on s&#245;na, mida te olete kuulnud.</p> 
<p><A NAME="an_2:8">2:8</A>&nbsp;Taas ma kirjutan teile uue k&#228;su, mis on t&#245;si Tema sees ja teie sees, sest pimedus m&#246;&#246;dub ja t&#245;eline valgus juba paistab.</p> 
<p><A NAME="an_2:9">2:9</A>&nbsp;Kes &#252;tleb enese valguses olevat, aga vihkab oma venda, see on pimeduses siitsaadik.</p> 
<p><A NAME="an_2:10">2:10</A>&nbsp;Kes oma venda armastab, see p&#252;sib valguses ja temas ei ole pahandust.</p> 
<p><A NAME="an_2:11">2:11</A>&nbsp;Aga kes oma venda vihkab, see on pimeduses ja k&#228;ib pimeduses ega tea, kuhu ta l&#228;heb, sest pimedus on teinud ta silmad pimedaks.</p> 
<p><A NAME="an_2:12">2:12</A>&nbsp;Ma kirjutan teile, lapsukesed, sest teie patud on andeks antud Tema nime p&#228;rast.</p> 
<p><A NAME="an_2:13">2:13</A>&nbsp;Ma kirjutan teile, isad, sest te olete &#228;ra tundnud Tema, Kes on algusest. Ma kirjutan teile, noored mehed, sest te olete &#228;ra v&#245;itnud tigeda.</p> 
<p><A NAME="an_2:14">2:14</A>&nbsp;Ma olen kirjutanud teile, lapsukesed, sest te olete &#228;ra tundnud Isa. Ma olen kirjutanud teile, isad, sest te olete &#228;ra tundnud Tema, Kes on algusest. Ma olen kirjutanud teile, noored mehed, sest te olete tugevad ja Jumala s&#245;na p&#252;sib teie sees ja et te olete &#228;ra v&#245;itnud tigeda.</p> 
<p><A NAME="an_2:15">2:15</A>&nbsp;&#196;rge armastage maailma ega seda, mis on maailmas. Kui keegi maailma armastab, siis ei ole Isa armastust tema sees.</p> 
<p><A NAME="an_2:16">2:16</A>&nbsp;Sest k&#245;ik, mis on maailmas, lihahimu, silmahimu ja eluk&#245;rkus, ei ole Isast, vaid on maailmast.</p> 
<p><A NAME="an_2:17">2:17</A>&nbsp;Ja maailm kaob ja tema himu; aga kes teeb Jumala tahtmist, p&#252;sib igavesti.</p> 
<p><A NAME="an_2:18">2:18</A>&nbsp;Lapsukesed, n&#252;&#252;d on viimne aeg! Ja nagu te olete kuulnud, et kristusevastane tuleb, n&#245;nda ongi n&#252;&#252;d ilmunud palju kristusevastaseid; siit me tunneme, et k&#228;es on viimne aeg.</p> 
<p><A NAME="an_2:19">2:19</A>&nbsp;Meist nad on l&#228;htunud, kuid nad ei olnud meist; sest kui nad oleksid olnud meist, siis nad oleksid j&#228;&#228;nud meie juurde. Ent nad l&#228;ksid &#228;ra, et saaks ilmsiks, et k&#245;ik ei ole meist.</p> 
<p><A NAME="an_2:20">2:20</A>&nbsp;Teil on v&#245;idmine P&#252;halt ja teil k&#245;igil on teadmine.</p> 
<p><A NAME="an_2:21">2:21</A>&nbsp;Mina ei ole teile kirjutanud sellep&#228;rast et te ei tea t&#245;de, vaid et te seda teate ja et &#252;htki valet ei tule t&#245;e seest.</p> 
<p><A NAME="an_2:22">2:22</A>&nbsp;Kes on valelik kui mitte see, kes salgab, et Jeesus on Kristus? See on kristusevastane, kes salgab Isa ja Poega.</p> 
<p><A NAME="an_2:23">2:23</A>&nbsp;Iga&#252;ks, kes salgab Poja, sel ei ole ka Isa. Kes tunnistab Poega, sellel on ka Isa.</p> 
<p><A NAME="an_2:24">2:24</A>&nbsp;Mida te olete algusest saadik kuulnud, see p&#252;sigu teis. Kui teis p&#252;sib see, mida te algusest saadik olete kuulnud, siis teiegi p&#252;site Pojas ja Isas.</p> 
<p><A NAME="an_2:25">2:25</A>&nbsp;Ja see on t&#245;otus, mille Tema meile on t&#245;otanud: igavene elu.</p> 
<p><A NAME="an_2:26">2:26</A>&nbsp;Seda ma olen teile kirjutanud neist, kes teid eksitavad.</p> 
<p><A NAME="an_2:27">2:27</A>&nbsp;Ja teie - see v&#245;idmine, mille te olete saanud Temalt, j&#228;&#228;b ju teisse ja teil ei ole vajadust, et keegi teid &#245;petaks; vaid nagu Tema v&#245;idmine teid k&#245;iges &#245;petab, n&#245;nda on see t&#245;si ega ole vale; ja n&#245;nda nagu see teid on &#245;petanud, n&#245;nda p&#252;sige Temas.</p> 
<p><A NAME="an_2:28">2:28</A>&nbsp;Ja n&#252;&#252;d, lapsukesed, j&#228;&#228;ge Temasse, et kui Ta ilmub, meil oleks julgus ja mitte h&#228;bi Tema ees, kui ta tuleb.</p> 
<p><A NAME="an_2:29">2:29</A>&nbsp;Kui te teate, et Ta on &#245;ige, siis te m&#245;istate, et iga&#252;ks, kes teeb &#245;igust, on Temast s&#252;ndinud.</p> 
<p><A NAME="an_3:1">3:1</A>&nbsp;Vaadake, missuguse armastuse Isa on meile andnud, et meid h&#252;&#252;takse Jumala lasteks! Ja seda me olemegi. Sellep&#228;rast maailm ei tunne meid, sest ta ei tunne Teda.</p> 
<p><A NAME="an_3:2">3:2</A>&nbsp;Armsad, me oleme n&#252;&#252;d Jumala lapsed ega ole veel saanud avalikuks, mis me tulevikus oleme; aga me teame, et me Tema ilmudes oleme Tema sarnased, sest me n&#228;eme siis Teda nagu Tema on.</p> 
<p><A NAME="an_3:3">3:3</A>&nbsp;Ja iga&#252;ks, kellel on niisugune lootus Tema peale, puhastab ennast, n&#245;nda nagu Temagi on puhas.</p> 
<p><A NAME="an_3:4">3:4</A>&nbsp;Iga&#252;ks, kes pattu teeb, teeb ka seda, mis on k&#228;su vastu; ja patt on see, mis on k&#228;su vastu.</p> 
<p><A NAME="an_3:5">3:5</A>&nbsp;Ja te teate, et Tema on ilmunud patte &#228;ra v&#245;tma; ja Temas ei ole pattu.</p> 
<p><A NAME="an_3:6">3:6</A>&nbsp;&#220;kski, kes j&#228;&#228;b Tema sisse, ei tee pattu; &#252;kski, kes pattu teeb, ei ole teda n&#228;inud ega Teda tundnud.</p> 
<p><A NAME="an_3:7">3:7</A>&nbsp;Lapsukesed, &#228;rgu &#252;kski teid eksitagu! Kes teeb &#245;igust, see on &#245;ige, n&#245;nda nagu Temagi on &#245;ige.</p> 
<p><A NAME="an_3:8">3:8</A>&nbsp;Kes pattu teeb, see on kuradist; sest kurat teeb pattu algusest saadik. Selleks on Jumala Poeg ilmunud, et Ta t&#252;histaks kuradi teod.</p> 
<p><A NAME="an_3:9">3:9</A>&nbsp;&#220;kski, kes on Jumalast s&#252;ndinud, ei tee pattu, sest tema seeme p&#252;sib Temas ja ta ei v&#245;i pattu teha, sellep&#228;rast et ta on Jumalast s&#252;ndinud.</p> 
<p><A NAME="an_3:10">3:10</A>&nbsp;Sellest ilmneb, kummad on Jumala lapsed ja kummad kuradi lapsed. &#220;kski, kes ei tee &#245;igust, ei ole Jumalast, ega see, kes ei armasta oma venda.</p> 
<p><A NAME="an_3:11">3:11</A>&nbsp;Sest see on s&#245;num, mida te algusest saadik olete kuulnud, et me peame &#252;ksteist armastama;</p> 
<p><A NAME="an_3:12">3:12</A>&nbsp;mitte n&#245;nda, nagu Kain, kes oli tigedast ja tappis oma venna. Ja misp&#228;rast ta tappis tema? Sellep&#228;rast et tema teod olid kurjad ja tema venna teod &#245;iged.</p> 
<p><A NAME="an_3:13">3:13</A>&nbsp;&#196;rge pange imeks, vennad, kui maailm teid vihkab!</p> 
<p><A NAME="an_3:14">3:14</A>&nbsp;Me teame, et oleme tulnud surmast elusse, sest me armastame vendi; kes venda ei armasta, see j&#228;&#228;b surmasse.</p> 
<p><A NAME="an_3:15">3:15</A>&nbsp;Iga&#252;ks, kes vihkab oma venda, on inimesetapja; ja te teate, et &#252;helgi inimesetapjal ei ole igavest elu, mis temasse j&#228;&#228;ks.</p> 
<p><A NAME="an_3:16">3:16</A>&nbsp;Sellest me oleme &#228;ra tundnud Jumala armastuse, et Tema Oma elu on j&#228;tnud meie eest; ja meiegi peame j&#228;tma elu vendade eest.</p> 
<p><A NAME="an_3:17">3:17</A>&nbsp;Kui n&#252;&#252;d kellelgi on selle maailma vara ja ta n&#228;eb oma venna puuduses olevat ja suleb oma s&#252;dame tema eest, kuidas saab Jumala armastus j&#228;&#228;da temasse?</p> 
<p><A NAME="an_3:18">3:18</A>&nbsp;Lapsukesed, &#228;rgem armastagem s&#245;naga ega keelega, vaid teoga ja t&#245;ega!</p> 
<p><A NAME="an_3:19">3:19</A>&nbsp;Sellest me tunneme, et oleme t&#245;e seest ja v&#245;ime vaigistada tema ees oma s&#252;dant,</p> 
<p><A NAME="an_3:20">3:20</A>&nbsp;et kui meie s&#252;da meid hukka m&#245;istab, Jumal on suurem kui meie s&#252;da ja teab k&#245;ik.</p> 
<p><A NAME="an_3:21">3:21</A>&nbsp;Armsad, kui meie s&#252;da meid hukka ei m&#245;ista, on meil julgus Jumala ees,</p> 
<p><A NAME="an_3:22">3:22</A>&nbsp;ja mida me iganes palume, seda me saame Temalt, sest me peame Tema k&#228;ske ja teeme, mis on Temale meelep&#228;rast.</p> 
<p><A NAME="an_3:23">3:23</A>&nbsp;Ja see on Tema k&#228;sk, et me peame uskuma Tema Poja Jeesuse Kristuse nimesse ja armastama &#252;ksteist, nagu Tema meile on k&#228;su andnud.</p> 
<p><A NAME="an_3:24">3:24</A>&nbsp;Ja kes peab Tema k&#228;ske, see j&#228;&#228;b Temasse ja Tema sellesse. Ja sellest me tunneme, et Tema j&#228;&#228;b meisse, sellest Vaimust, Kelle Ta meile on andnud.</p> 
<p><A NAME="an_4:1">4:1</A>&nbsp;Armsad, &#228;rge uskuge igat vaimu, vaid katsuge vaimud l&#228;bi, kas nad on Jumalast; sest palju valeprohveteid on v&#228;lja l&#228;inud maailma.</p> 
<p><A NAME="an_4:2">4:2</A>&nbsp;Sellest te tunnetate Jumala Vaimu: iga vaim, kes tunnistab Jeesust Kristust lihas tulnud olevat, see on Jumalast.</p> 
<p><A NAME="an_4:3">4:3</A>&nbsp;Ja &#252;kski vaim, kes ei tunnista seda Jeesust, ei ole Jumalast; ja see on kristusevastase vaim, kelle te olete kuulnud tulemas olevat ja n&#252;&#252;d juba on maailmas.</p> 
<p><A NAME="an_4:4">4:4</A>&nbsp;Teie, lapsukesed, olete Jumalast ja olete nad &#228;ra v&#245;itnud; sest suurem on See, Kes on teie sees, kui see, kes on maailmas.</p> 
<p><A NAME="an_4:5">4:5</A>&nbsp;Nemad on maailmast; sellep&#228;rast nad r&#228;&#228;givad maailmast ja maailm kuuleb neid.</p> 
<p><A NAME="an_4:6">4:6</A>&nbsp;Meie oleme Jumalast; kes tunneb Jumalat, v&#245;tab meid kuulda; kes ei ole Jumalast, ei v&#245;ta meid kuulda. Sellest me tunneme t&#245;e Vaimu ja eksituse vaimu.</p> 
<p><A NAME="an_4:7">4:7</A>&nbsp;Armsad, armastagem &#252;ksteist, sest armastus on Jumalast, ja iga&#252;ks, kes armastab, on Jumalast s&#252;ndinud ja tunneb Jumalat.</p> 
<p><A NAME="an_4:8">4:8</A>&nbsp;Kes ei armasta, ei ole Jumalat &#228;ra tundnud; sest Jumal on armastus.</p> 
<p><A NAME="an_4:9">4:9</A>&nbsp;Selles on Jumala armastus meie vastu avalikuks saanud, et Jumal Oma ainus&#252;ndinud Poja on l&#228;kitanud maailma, et me Tema l&#228;bi elaksime.</p> 
<p><A NAME="an_4:10">4:10</A>&nbsp;Selles on armastus &#8212; ei mitte selles, et meie oleme armastanud Jumalat, vaid selles, et Tema meid on armastanud ja on l&#228;kitanud Oma Poja lepituseks meie pattude eest.</p> 
<p><A NAME="an_4:11">4:11</A>&nbsp;Armsad, kui Jumal meid n&#245;nda on armastanud, siis peame ka meie &#252;ksteist armastama.</p> 
<p><A NAME="an_4:12">4:12</A>&nbsp;Jumalat ei ole iialgi &#252;kski n&#228;inud. Kui me &#252;ksteist armastame, siis j&#228;&#228;b Jumal meisse ja Tema armastus on saanud t&#228;iuslikuks meie sees.</p> 
<p><A NAME="an_4:13">4:13</A>&nbsp;Sellest, et Ta meile on andnud osa Oma Vaimust, me tunneme, et me j&#228;&#228;me Temasse ja Tema meisse.</p> 
<p><A NAME="an_4:14">4:14</A>&nbsp;Ja me oleme n&#228;inud ja tunnistame, et Isa on l&#228;kitanud Poja maailma &#213;nnistegijaks.</p> 
<p><A NAME="an_4:15">4:15</A>&nbsp;Kes tunnistab, et Jeesus on Jumala Poeg, sellesse j&#228;&#228;b Jumal ning tema Jumalasse.</p> 
<p><A NAME="an_4:16">4:16</A>&nbsp;Ja me oleme tundma &#245;ppinud ja uskunud armastust, mis Jumalal on meie vastu. Jumal on armastus, ja kes j&#228;&#228;b armastusse, see j&#228;&#228;b Jumalasse ning Jumal j&#228;&#228;b temasse.</p> 
<p><A NAME="an_4:17">4:17</A>&nbsp;Selles on armastus saanud t&#228;iuslikuks meie sees, et meil oleks julgust kohtup&#228;eval; sest otsekui Tema on, n&#245;nda oleme ka meie selles maailmas.</p> 
<p><A NAME="an_4:18">4:18</A>&nbsp;Kartust ei ole armastuses, vaid t&#228;iuslik armastus ajab kartuse v&#228;lja, sest kartuses on nuhtlust; aga kes kardab, ei ole saanud t&#228;iuslikuks armastuses.</p> 
<p><A NAME="an_4:19">4:19</A>&nbsp;Me armastame, sest Tema on meid enne armastanud.</p> 
<p><A NAME="an_4:20">4:20</A>&nbsp;Kui keegi &#252;tleb: &#8222;Mina armastan Jumalat&#8221;, ja vihkab oma venda, siis ta on valelik. Sest kes ei armasta oma venda, keda ta on n&#228;inud, ei v&#245;i armastada Jumalat, Keda ta ei ole n&#228;inud.</p> 
<p><A NAME="an_4:21">4:21</A>&nbsp;Ja meil on Temalt see k&#228;sk, et kes armastab Jumalat, see armastab ka oma venda.</p> 
<p><A NAME="an_5:1">5:1</A>&nbsp;Iga&#252;ks, kes usub, et Jeesus on Kristus, on Jumalast s&#252;ndinud; ja iga&#252;ks, kes armastab Teda, Kes Tema on s&#252;nnitanud, see armastab ka Temast s&#252;ndinut.</p> 
<p><A NAME="an_5:2">5:2</A>&nbsp;Sellest me tunneme, et me armastame Jumala lapsi, kui armastame Jumalat ja t&#228;idame Tema k&#228;ske.</p> 
<p><A NAME="an_5:3">5:3</A>&nbsp;Sest see on Jumala armastus, et me peame Tema k&#228;ske, ja Tema k&#228;sud ei ole rasked!</p> 
<p><A NAME="an_5:4">5:4</A>&nbsp;Sest k&#245;ik, mis Jumalast on s&#252;ndinud, v&#245;idab maailma &#228;ra; ja see ongi see v&#245;it, mis on &#228;ra v&#245;itnud maailma: meie usk!</p> 
<p><A NAME="an_5:5">5:5</A>&nbsp;Kes on, kes v&#245;idab maailma, kui aga see, kes usub, et Jeesus on Jumala Poeg?</p> 
<p><A NAME="an_5:6">5:6</A>&nbsp;Tema on See, Kes tuleb vee ja vere kaudu, Jeesus Kristus, mitte veega &#252;ksi, vaid vee ja verega. Ja Vaim on, Kes tunnistab, et Vaim on t&#245;de.</p> 
<p><A NAME="an_5:7">5:7</A>&nbsp;Sest kolm on, Kes tunnistavad:</p> 
<p><A NAME="an_5:8">5:8</A>&nbsp;Vaim ja vesi ja veri, ja need kolm liituvad &#252;hte.</p> 
<p><A NAME="an_5:9">5:9</A>&nbsp;Kui me v&#245;tame vastu inimeste tunnistuse, siis on Jumala tunnistus suurem, sest see on Jumala tunnistus, mis Ta on tunnistanud Oma Pojast.</p> 
<p><A NAME="an_5:10">5:10</A>&nbsp;Kes usub Jumala Pojasse, sellel on tunnistus enese sees. Kes ei usu Jumalat, on teinud tema valelikuks, sest ta pole uskunud tunnistust, mis Jumal on tunnistanud Oma Pojast.</p> 
<p><A NAME="an_5:11">5:11</A>&nbsp;Ja see on see tunnistus, et Jumal on meile andnud igavese elu ja see elu on Tema Pojas.</p> 
<p><A NAME="an_5:12">5:12</A>&nbsp;Kellel on Poeg, sellel on elu; kellel Jumala Poega ei ole, sellel ei ole elu.</p> 
<p><A NAME="an_5:13">5:13</A>&nbsp;Seda ma olen teile kirjutanud, et te teaksite enestel olevat igavese elu, teil, kes usute Jumala Poja nimesse.</p> 
<p><A NAME="an_5:14">5:14</A>&nbsp;Ja see on see julge avameelsus, mis meil on Tema ees, et kui me midagi palume Tema tahtmist m&#246;&#246;da, Ta kuuleb meid.</p> 
<p><A NAME="an_5:15">5:15</A>&nbsp;Ja kui me teame, et Ta meid kuuleb k&#245;iges, mida me palume, siis me ka teame, et meil on k&#228;es need palved, mis me Temalt oleme palunud.</p> 
<p><A NAME="an_5:16">5:16</A>&nbsp;Kui keegi n&#228;eb oma venda pattu tegevat, pattu, mis ei ole surmaks, siis ta tehku palvet, ja Jumal annab temale elu, neile nimelt, kes ei tee pattu surmaks. On patt, mis on surmaks; selle kohta ma ei &#252;tle, et tuleks paluda.</p> 
<p><A NAME="an_5:17">5:17</A>&nbsp;K&#245;ik &#252;lekohus on patt; ja on pattu, mis ei ole surmaks.</p> 
<p><A NAME="an_5:18">5:18</A>&nbsp;Me teame, et &#252;kski Jumalast s&#252;ndinu ei tee pattu, vaid Jumalast S&#252;ndinu hoiab teda, ja tige ei puutu temasse.</p> 
<p><A NAME="an_5:19">5:19</A>&nbsp;Me teame, et oleme Jumalast ja k&#245;ik maailm on tigeda v&#245;imuses.</p> 
<p><A NAME="an_5:20">5:20</A>&nbsp;Aga me teame, et Jumala Poeg on tulnud ja andnud meile m&#245;istuse, et me tunnetaksime T&#245;elise ja oleksime T&#245;elises, Tema Pojas Jeesuses Kristuses. Seesama on t&#245;eline Jumal ja igavene elu.</p> 
<p><A NAME="an_5:21">5:21</A>&nbsp;Lapsukesed, hoiduge ebajumalaist!</p> 
<p><HR>
<CENTER>
<A HREF="jo2">Next: 2 John</A></CENTER>
</BODY>
</HTML>
