[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jam)  [Next](pe2) 

------------------------------------------------------------------------

### Estonian Bible: 1 Peter

<span id="an_1:1">1:1</span> Peetrus, Jeesuse Kristuse Apostel,
Pontoses, Galaatias, Kapadookias, Aasias ja Bitüünias hajuvil asuvaile
valitud majalistele,

<span id="an_1:2">1:2</span> Jumala Isa etteteadmist mööda Vaimu
pühitsemise kaudu sõnakuulmiseks ja piserdamiseks Jeesuse Kristuse
Verega! Arm ja rahu rohkenegu teile!

<span id="an_1:3">1:3</span> Kiidetud olgu Jumal ja meie Issanda Jeesuse
Kristuse Isa, Kes Oma suurt halastust mööda meid on uuesti sünnitanud
elavaks lootuseks Jeesuse Kristuse ülestõusmise läbi surnuist

<span id="an_1:4">1:4</span> kadumatu ja rüvetamatu ja närtsimatu
pärandi saamiseks, mis taevas on tallel teie jaoks,

<span id="an_1:5">1:5</span> mida Jumala väega valvatakse usu läbi
õndsuse jaoks, mis on valmis ilmsiks tulema viimsel ajal!

<span id="an_1:6">1:6</span> Sellest te väga rõõmutsete, kuigi te nüüd
vajaduse korral pisut kurvastute mõnesugustes kiusatustes,

<span id="an_1:7">1:7</span> et teie usk, kui see on läbi katsutud,
leitaks kallihinnalisem olevat kullast, mis kaob ja siiski tules läbi
katsutakse, ja oleks teile kiituseks ja hiilguseks ja auks Jeesuse
Kristuse ilmumisel,

<span id="an_1:8">1:8</span> Keda te küll ei ole näinud, ja siiski
armastate, Kellesse te nüüd usute, kuigi te Teda ei näe, ja rõõmutsete
ütlematu ning väga kalli rõõmuga,

<span id="an_1:9">1:9</span> kes saavutate usu eesmärgi, hingede
õndsuse.

<span id="an_1:10">1:10</span> Seda õndsust on uurinud ja juurelnud
prohvetid, kes on ennustanud teile määratud armust,

<span id="an_1:11">1:11</span> juureldes seda, mis ja millise aja kohta
teateid andis Kristuse Vaim nende sees, kui Ta ette ilmutas Kristust
tabavaid kannatusi ja neile järgnevaid austusi.

<span id="an_1:12">1:12</span> Neile ilmutati, et mitte neile endile,
vaid teile oli kasuks see, mis nüüd on kuulutatud teile nende kaudu, Kes
teile taevast läkitatud Püha Vaimu läbi on toonud Evangeeliumi; ja
sellesse igatsevad Inglidki vaadata.

<span id="an_1:13">1:13</span> Sellepärast vöötage oma meele niuded ja
olge kained; ja lootke täiesti armu peale, mida teile pakutakse Jeesuse
Kristuse ilmumises.

<span id="an_1:14">1:14</span> Kui sõnakuulelikkuse lapsed ärge anduge
endistele himudele, nagu siis kui teil puudus õige teadmine;

<span id="an_1:15">1:15</span> vaid nõnda nagu See, Kes teid on
kutsunud, on püha, saage ka ise pühaks kõigis eluviisides;

<span id="an_1:16">1:16</span> sest on kirjutatud: „Olge pühad, sest
Mina olen püha!”

<span id="an_1:17">1:17</span> Ja et te appi hüüate teda kui Isa, Kes
isikule vaatamata mõistab kohut igaühe tegu mööda, siis veetke kartuses
oma majaliseks olemise aeg,

<span id="an_1:18">1:18</span> teades, et teid ei ole kaduvaga, hõbeda
või kullaga lunastatud teie tühiseist esivanemailt päritud eluviisidest,

<span id="an_1:19">1:19</span> vaid Kristuse kui veatu ja laitmatu talle
kalli Verega,

<span id="an_1:20">1:20</span> Kes küll oli ette määratud enne maailma
rajamist, aga aegade lõpul on saanud ilmsiks teie pärast,

<span id="an_1:21">1:21</span> kes Tema kaudu olete usklikud Jumalasse,
kes Tema surnuist üles äratas ja Temale andis au, nii et teie usk on ka
lootus Jumala peale.

<span id="an_1:22">1:22</span> Et te olete oma hinged puhastanud tõe
sõnakuulmises teesklematuks vennalikuks armastuseks, siis armastage
üksteist innukalt ja südamest,

<span id="an_1:23">1:23</span> sest et olete uuesti sünnitatud mitte
kaduvast, vaid kadumatust seemnest, Jumala elava ning püsiva sõna läbi.

<span id="an_1:24">1:24</span> Sest „kõik liha on nagu rohi ja kõik tema
hiilgus nagu rohu õieke; rohi kuivab ära ja õieke variseb maha,

<span id="an_1:25">1:25</span> aga Issanda sõna püsib igavesti!” Ja see
on see sõna, mis teile rõõmusõnumina on kuulutatud.

<span id="an_2:1">2:1</span> Siis pange nüüd maha kõik kurjus ja kõik
kavalus ja silmakirjatsus ja kadedus ja kõik keelekandmine

<span id="an_2:2">2:2</span> ning himustage otsekui vastsündinud lapsed
vaimset täispiima, et te selle läbi võiksite kasvada õndsuseks,

<span id="an_2:3">2:3</span> kui te olete maitsnud, et Issand on helde,
tulles Tema juurde

<span id="an_2:4">2:4</span> kui elava kivi juurde, mis küll inimeste
poolt on põlatud, aga Jumala juures on ära valitud ja väga kallis,

<span id="an_2:5">2:5</span> ja teiegi ehituge üles kui elavad kivid
vaimulikuks kojaks ja pühaks preesterkonnaks ohverdama vaimulikke
ohvreid, mis on Jumalale meelepärased Jeesuse Kristuse kaudu.

<span id="an_2:6">2:6</span> Sellepärast ongi lugeda Kirjas: „Vaata,
Mina panen Siionisse valitud kalli nurgakivi, ja kes Temasse usub, see
ei satu häbisse!”

<span id="an_2:7">2:7</span> Teile nüüd, kes usute, on Ta
kallihinnaline; aga uskmatuile on Ta „kivi, mille hooneehitajad
põlgasid, kuid mis sai nurgakiviks”,

<span id="an_2:8">2:8</span> ja „komistuskiviks ja pahanduskaljuks”.
Nemad „tõukavad Tema vastu”, sest nad ei kuule sõna, ja selleks on need
ka pandud.

<span id="an_2:9">2:9</span> Teie aga olete „valitud sugu, kuninglik
preesterkond, püha rahvas, omandrahvas, et te kuulutaksite Tema aulisi
tegusid”, Kes teid on kutsunud pimedusest Oma imelise valguse juurde,

<span id="an_2:10">2:10</span> teie, kes muiste olite „mitterahvas”, aga
nüüd olete Jumala rahvas; kes „ei olnud armu saanud”, aga nüüd olete
armu saanud!

<span id="an_2:11">2:11</span> Armsad, ma manitsen teid kui „võõraid ja
majalisi” hoiduda lihalikest himudest, mis sõdivad hinge vastu,

<span id="an_2:12">2:12</span> ja elada vooruslikku elu paganate keskel,
et nad selles, mille pärast nad teist kui kurjategijaist paha räägivad,
teie häid tegusid nähes annaksid Jumalale austust „katsumispäeval”!

<span id="an_2:13">2:13</span> Alistuge kõigele inimeste seatud korrale
Issanda pärast, olgu kuningale kui ülemale valitsejale,

<span id="an_2:14">2:14</span> või pealikuile kui neile, keda tema on
läkitanud kurjategijaile nuhtluseks, aga heategijaile kiituseks.

<span id="an_2:15">2:15</span> Sest nõnda on Jumala tahtmine, et teie,
tehes head, tõkestaksite mõistmatute inimeste rumalust —

<span id="an_2:16">2:16</span> kui vabad ja mitte kui need, kellele
vabadus on kurjuse katteks, vaid kui Jumala sulased.

<span id="an_2:17">2:17</span> Austage kõiki, armastage vendi, kartke
Jumalat, austage kuningat!

<span id="an_2:18">2:18</span> Sulased, olge kõige kartusega
allaheitlikud oma isandaile, mitte ainult headele ja leplikele, vaid ka
tigedaile.

<span id="an_2:19">2:19</span> Sest see on arm, kui keegi
südametunnistuse pärast Jumala ees talub viletsusi, kannatades süütult.

<span id="an_2:20">2:20</span> Sest mis kiitus see on, kui teid
pekstakse patu pärast ning te jääte kannatlikuks? Aga kui te head tehes
ja kurja kannatades püsite kannatlikena, siis on see arm Jumala juures.

<span id="an_2:21">2:21</span> Selleks te ju olete kutsutud, sest et
Kristuski kannatas teie eest ja jättis teile eeskuju, et te käiksite
Tema jälgedes,

<span id="an_2:22">2:22</span> „kes ei teinud pattu ja Kelle suust ei
leitud pettust”,

<span id="an_2:23">2:23</span> Kes ei sõimanud vastu, kui Teda sõimati,
Kes ei ähvardanud, kui Ta kannatas, vaid jättis selle hooleks, Kes
mõistab kohut õigesti,

<span id="an_2:24">2:24</span> Kes meie patud ise kandis üles ristipuule
Oma ihus, et meie pattudele ära sureksime ja elaksime õigusele, Kelle
vermete tõttu te olete terveks saanud.

<span id="an_2:25">2:25</span> Sest te olite „nagu eksijad lambad”, aga
nüüd te olete pöördunud oma hingede Karjase ja Hooldaja poole.

<span id="an_3:1">3:1</span> Samuti teie, naised, olge allaheitlikud oma
meestele, et ka need, kes ei ole sõnakuulelikud sõnale, naiste
eluviiside läbi võidetaks ilma sõnata usule,

<span id="an_3:2">3:2</span> kui nad vaatavad, kuidas te elate
jumalakartuses puhast elu.

<span id="an_3:3">3:3</span> Teie ehteks ärgu olgu välispidine juuste
palmitsemine, kulla ümberriputamine ega toredate riietega riietumine,

<span id="an_3:4">3:4</span> vaid varjul olev südame inimene, tasase ja
vaikse vaimu kadumatuses, mis on kallis Jumala ees.

<span id="an_3:5">3:5</span> Sest nõnda on ka ennevanasti pühad naised,
kes lootsid Jumala peale, endid ehtinud ja olnud allaheitlikud oma
meestele,

<span id="an_3:6">3:6</span> nõnda nagu Saara oli sõnakuulelik
Aabrahamile ja „hüüdis teda isandaks”, ja tema lasteks te olete saanud,
kui te teete head ega karda ühtki hirmutust.

<span id="an_3:7">3:7</span> Samuti teie, mehed, elage naisega targasti
kui nõrgema astjaga ja osutage neile austust, sest nad on elu armuanni
kaaspärijad nagu teiegi, et teie palved poleks tagajärjeta.

<span id="an_3:8">3:8</span> Aga viimaks, olge kõik üksmeelsed,
kaastundlikud, vennaarmastajad, halastajad, alandlikud!

<span id="an_3:9">3:9</span> Ärge tasuge kurja kurjaga ega sõimu
sõimuga, vaid vastupidi, õnnistage, sest te teate, et olete kutsutud
pärima õnnistust!

<span id="an_3:10">3:10</span> Sest „kes armastab elu ja näha häid
päevi, see hoidku oma keelt kurja eest ja oma huuli pettust rääkimast;

<span id="an_3:11">3:11</span> ta pöördugu ära kurjast ning tehku head;
ta otsigu rahu ja nõudku seda taga.

<span id="an_3:12">3:12</span> Sest Issanda silmad on õigete poole ja
tema kõrvad nende palvetamise poole; aga Issanda pale on pahategijate
vastu!”

<span id="an_3:13">3:13</span> Ja kes peaks teile kurja tegema, kui te
heategemises olete agarad?

<span id="an_3:14">3:14</span> Aga kuigi te kannataksite õiguse pärast,
siis olete ometi õndsad. „Ärge kartke nende hirmutamist ja ärge
kohkuge”,

<span id="an_3:15">3:15</span> vaid pühitsege Issandat Kristust oma
südameis, olles alati valmis andma vastust igaühele, kes teilt nõuab
seletust lootuse kohta, mis teis on.

<span id="an_3:16">3:16</span> Aga vastake tasaduse ja kartusega, ja
teil olgu hea südametunnistus, et jääksid häbisse selles, mida teist
paha räägivad need, kes teotavad teie head eluviisi Kristuses.

<span id="an_3:17">3:17</span> Sest parem on, kui nõnda on Jumala
tahtmine, head tehes kannatada kui paha tehes.

<span id="an_3:18">3:18</span> On ju ka Kristus kord surnud pattude
pärast, õige ülekohtuste eest, et Ta meid juhiks Jumala juurde, kui Ta
küll surmati liha poolest, kuid elavaks tehti vaimu poolest,

<span id="an_3:19">3:19</span> kelles Ta ka läks ära ja kuulutas vangis
olevaile vaimudele,

<span id="an_3:20">3:20</span> kes muiste ei kuulanud sõna, kui Jumala
pikk meel ootas Noa päevil, kui ehitati laeva, millel mõned üksikud, see
on kaheksa hinge, päästeti läbi vee.

<span id="an_3:21">3:21</span> Sellele võrdluskujule vastavalt päästab
teidki nüüd vesi ristimisena, mitte kui liha rüveduse kõrvaldamine, vaid
kui hea südametunnistuse nõudmine Jumala ees Jeesuse Kristuse
ülestõusmise kaudu,

<span id="an_3:22">3:22</span> Kes on läinud taevasse ja on Jumala
paremal käel ja Kellele on alistatud Inglid ja võimud ja väed.

<span id="an_4:1">4:1</span> Et nüüd Kristus on kannatanud lihas, siis
relvastuge teiegi sama meelega; sest kes lihas on kannatanud, see on
lakanud pattu tegemast,

<span id="an_4:2">4:2</span> nõnda et ta aega, mis tal veel on elada
lihas, enam ei ela inimeste himude järgi, vaid Jumala tahtmise järgi.

<span id="an_4:3">4:3</span> Sest sellest on küllalt, et teil möödunud
aeg kulus ära paganate tahte täitmiseks, kui te elasite lodevuses,
himudes, viinajoomises, öistes olenguis, jootudes ja jõledais
ebajumalateenistustes.

<span id="an_4:4">4:4</span> Nemad võõrastavad seda, et teie nendega
ühes ei jookse samas lodeva elu voolus, ning pilkavad teid.

<span id="an_4:5">4:5</span> Nad peavad aru andma Sellele, Kes on valmis
kohut mõistma elavate ja surnute üle.

<span id="an_4:6">4:6</span> Sest selleks on surnuile kuulutatud
Evangeelium, et kohus nende üle oleks mõistetud nagu inimeste üle lihas
ja nad elaksid nagu Jumal vaimus.

<span id="an_4:7">4:7</span> Aga kõigi asjade lõpp on lähedal! Olge siis
mõistlikud ja kained palveiks!

<span id="an_4:8">4:8</span> Kõigepealt olgu teie armastus südamlik
üksteise vastu, sest „armastus katab pattude hulga”.

<span id="an_4:9">4:9</span> Olge külalislahked üksteise vastu ilma
nurisemata.

<span id="an_4:10">4:10</span> Teenigu igaüks teist selle andega, mille
ta on saanud, kui Jumala mõnesuguse armu head majapidajad.

<span id="an_4:11">4:11</span> Kui keegi räägib, siis ta rääkigu kui
Jumala sõnu; kui keegi teenib, siis ta teenigu kui jõust, mida Jumal
annab, et kõiges austataks Jumalat Jeesuse Kristuse läbi, Kelle on au ja
vägi ajastute ajastuteni! Aamen.

<span id="an_4:12">4:12</span> Armsad, ärge pidage võõraks tulekuumust
enestes, mis teile on saanud katsumiseks, otsekui sünniks teile midagi
võõrast,

<span id="an_4:13">4:13</span> vaid sedamööda nagu teil on osa Kristuse
kannatamistest, olge rõõmsad, et võiksite rõõmustuda ning hõisata Tema
au ilmumisel.

<span id="an_4:14">4:14</span> Kui teid solvatakse Kristuse nime pärast,
siis te olete õndsad, sest au ja Jumala Vaim hingab teie peal.

<span id="an_4:15">4:15</span> Ärgu siis keegi teist kannatagu
mõrtsukana või vargana või kurjategijana või salakaebajana.

<span id="an_4:16">4:16</span> Aga kui keegi kannatab ristiinimesena,
siis ta ärgu häbenegu, vaid andku Jumalale austust selle nimega.

<span id="an_4:17">4:17</span> Sest aeg on kohtul alata Jumala kojast;
kui see aga algab kõigepealt meist, missugune ots ootab neid, kes ei ole
sõnakuulelikud Jumala Evangeeliumile?

<span id="an_4:18">4:18</span> Ja kui õige vaevalt pääseb, kuhu siis
saab õel ja patune?

<span id="an_4:19">4:19</span> Seepärast usaldagu need, kes Jumala
tahtmise järgi kannatavad, oma hinged ustava Looja hooleks, tehes head.

<span id="an_5:1">5:1</span> Kogudusevanemaid teie seas ma nüüd manitsen
kui kaasvanem ja Kristuse kannatuste tunnistaja, kes ka olen tulevase au
osaline, mis peab ilmuma:

<span id="an_5:2">5:2</span> hoidke teile hoida antud Jumala karja mitte
sundusest, vaid vabast tahtest Jumala meele järgi, mitte alatu kasu
tõttu, vaid innust,

<span id="an_5:3">5:3</span> mitte isandaina valitsedes kogudusi kui
liisuosi, vaid olles karjale eeskujuks;

<span id="an_5:4">5:4</span> siis te saate, kui Ülimkarjane ilmub,
närtsimatu aupärja!

<span id="an_5:5">5:5</span> Samuti teie, nooremad, alistuge vanemaile
ja riietuge kõik alandlikkusega üksteise vastu; sest „Jumal paneb
suurelistele vastu, aga alandlikele Ta annab armu!”

<span id="an_5:6">5:6</span> Siis alanduge Jumala vägeva käe alla, et Ta
teid ülendaks omal ajal!

<span id="an_5:7">5:7</span> Heitke kõik oma mure Tema peale, sest Tema
peab hoolt teie eest!

<span id="an_5:8">5:8</span> Olge kained, valvake, sest teie vastane,
kurat, käib ümber nagu möirgaja lõukoer otsides, keda neelata!

<span id="an_5:9">5:9</span> Tema vastu seiske kindlad usus ning teadke,
et teie vendadel maailmas tuleb neidsamu kannatusi täielikult kanda.

<span id="an_5:10">5:10</span> Aga kõige armu Jumal Ise, Kes meid on
kutsunud Oma igavesse ausse Kristuses, võtku teid, kui te pisut olete
kannatanud, valmistada, kinnitada, teha tugevaks ja rajada!

<span id="an_5:11">5:11</span> Tema päralt on võimus ajastute
ajastuteni! Aamen.

<span id="an_5:12">5:12</span> Silvaanuse, minu arvates ustava venna
kaudu olen teile lühidalt kirjutanud, manitsedes ja tunnistades, et see
on tõeline Jumala arm, milles te olete.

<span id="an_5:13">5:13</span> Teid tervitab kaasvalitud kogudus
Baabülonis ja Markus, mu poeg.

<span id="an_5:14">5:14</span> Tervitage üksteist armastuse suudlusega!
Rahu teile kõikidele, kes olete Kristuses!

------------------------------------------------------------------------

[Next: 2 Peter](pe2)
