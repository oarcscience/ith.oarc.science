[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](nah)  [Next](zep) 

------------------------------------------------------------------------

### Modern Hebrew Bible: Habakkuk

<span id="an_1:1">1:1</span> המשא אשר חזה חבקוק הנביא׃

<span id="an_1:2">1:2</span> עד אנה יהוה שועתי ולא תשמע אזעק אליך חמס
ולא תושיע׃

<span id="an_1:3">1:3</span> למה תראני און ועמל תביט ושד וחמס לנגדי ויהי
ריב ומדון ישא׃

<span id="an_1:4">1:4</span> על כן תפוג תורה ולא יצא לנצח משפט כי רשע
מכתיר את הצדיק על כן יצא משפט מעקל׃

<span id="an_1:5">1:5</span> ראו בגוים והביטו והתמהו תמהו כי פעל פעל
בימיכם לא תאמינו כי יספר׃

<span id="an_1:6">1:6</span> כי הנני מקים את הכשדים הגוי המר והנמהר
ההולך למרחבי ארץ לרשת משכנות לא לו׃

<span id="an_1:7">1:7</span> אים ונורא הוא ממנו משפטו ושאתו יצא׃

<span id="an_1:8">1:8</span> וקלו מנמרים סוסיו וחדו מזאבי ערב ופשו פרשיו
ופרשיו מרחוק יבאו יעפו כנשר חש לאכול׃

<span id="an_1:9">1:9</span> כלה לחמס יבוא מגמת פניהם קדימה ויאסף כחול
שבי׃

<span id="an_1:10">1:10</span> והוא במלכים יתקלס ורזנים משחק לו הוא לכל
מבצר ישחק ויצבר עפר וילכדה׃

<span id="an_1:11">1:11</span> אז חלף רוח ויעבר ואשם זו כחו לאלהו׃

<span id="an_1:12">1:12</span> הלוא אתה מקדם יהוה אלהי קדשי לא נמות יהוה
למשפט שמתו וצור להוכיח יסדתו׃

<span id="an_1:13">1:13</span> טהור עינים מראות רע והביט אל עמל לא תוכל
למה תביט בוגדים תחריש בבלע רשע צדיק ממנו׃

<span id="an_1:14">1:14</span> ותעשה אדם כדגי הים כרמש לא משל בו׃

<span id="an_1:15">1:15</span> כלה בחכה העלה יגרהו בחרמו ויאספהו במכמרתו
על כן ישמח ויגיל׃

<span id="an_1:16">1:16</span> על כן יזבח לחרמו ויקטר למכמרתו כי בהמה
שמן חלקו ומאכלו בראה׃

<span id="an_1:17">1:17</span> העל כן יריק חרמו ותמיד להרג גוים לא
יחמול׃

<span id="an_2:1">2:1</span> על משמרתי אעמדה ואתיצבה על מצור ואצפה לראות
מה ידבר בי ומה אשיב על תוכחתי׃

<span id="an_2:2">2:2</span> ויענני יהוה ויאמר כתוב חזון ובאר על הלחות
למען ירוץ קורא בו׃

<span id="an_2:3">2:3</span> כי עוד חזון למועד ויפח לקץ ולא יכזב אם
יתמהמה חכה לו כי בא יבא לא יאחר׃

<span id="an_2:4">2:4</span> הנה עפלה לא ישרה נפשו בו וצדיק באמונתו
יחיה׃

<span id="an_2:5">2:5</span> ואף כי היין בוגד גבר יהיר ולא ינוה אשר
הרחיב כשאול נפשו והוא כמות ולא ישבע ויאסף אליו כל הגוים ויקבץ אליו כל
העמים׃

<span id="an_2:6">2:6</span> הלוא אלה כלם עליו משל ישאו ומליצה חידות לו
ויאמר הוי המרבה לא לו עד מתי ומכביד עליו עבטיט׃

<span id="an_2:7">2:7</span> הלוא פתע יקומו נשכיך ויקצו מזעזעיך והיית
למשסות למו׃

<span id="an_2:8">2:8</span> כי אתה שלות גוים רבים ישלוך כל יתר עמים
מדמי אדם וחמס ארץ קריה וכל ישבי בה׃

<span id="an_2:9">2:9</span> הוי בצע בצע רע לביתו לשום במרום קנו להנצל
מכף רע׃

<span id="an_2:10">2:10</span> יעצת בשת לביתך קצות עמים רבים וחוטא נפשך׃

<span id="an_2:11">2:11</span> כי אבן מקיר תזעק וכפיס מעץ יעננה׃

<span id="an_2:12">2:12</span> הוי בנה עיר בדמים וכונן קריה בעולה׃

<span id="an_2:13">2:13</span> הלוא הנה מאת יהוה צבאות וייגעו עמים בדי
אש ולאמים בדי ריק יעפו׃

<span id="an_2:14">2:14</span> כי תמלא הארץ לדעת את כבוד יהוה כמים יכסו
על ים׃

<span id="an_2:15">2:15</span> הוי משקה רעהו מספח חמתך ואף שכר למען הביט
על מעוריהם׃

<span id="an_2:16">2:16</span> שבעת קלון מכבוד שתה גם אתה והערל תסוב
עליך כוס ימין יהוה וקיקלון על כבודך׃

<span id="an_2:17">2:17</span> כי חמס לבנון יכסך ושד בהמות יחיתן מדמי
אדם וחמס ארץ קריה וכל ישבי בה׃

<span id="an_2:18">2:18</span> מה הועיל פסל כי פסלו יצרו מסכה ומורה שקר
כי בטח יצר יצרו עליו לעשות אלילים אלמים׃

<span id="an_2:19">2:19</span> הוי אמר לעץ הקיצה עורי לאבן דומם הוא יורה
הנה הוא תפוש זהב וכסף וכל רוח אין בקרבו׃

<span id="an_2:20">2:20</span> ויהוה בהיכל קדשו הס מפניו כל הארץ׃

<span id="an_3:1">3:1</span> תפלה לחבקוק הנביא על שגינות׃

<span id="an_3:2">3:2</span> יהוה שמעתי שמעך יראתי יהוה פעלך בקרב שנים
חייהו בקרב שנים תודיע ברגז רחם תזכור׃

<span id="an_3:3">3:3</span> אלוה מתימן יבוא וקדוש מהר פארן סלה כסה שמים
הודו ותהלתו מלאה הארץ׃

<span id="an_3:4">3:4</span> ונגה כאור תהיה קרנים מידו לו ושם חביון עזה׃

<span id="an_3:5">3:5</span> לפניו ילך דבר ויצא רשף לרגליו׃

<span id="an_3:6">3:6</span> עמד וימדד ארץ ראה ויתר גוים ויתפצצו הררי עד
שחו גבעות עולם הליכות עולם לו׃

<span id="an_3:7">3:7</span> תחת און ראיתי אהלי כושן ירגזון יריעות ארץ
מדין׃

<span id="an_3:8">3:8</span> הבנהרים חרה יהוה אם בנהרים אפך אם בים עברתך
כי תרכב על סוסיך מרכבתיך ישועה׃

<span id="an_3:9">3:9</span> עריה תעור קשתך שבעות מטות אמר סלה נהרות
תבקע ארץ׃

<span id="an_3:10">3:10</span> ראוך יחילו הרים זרם מים עבר נתן תהום קולו
רום ידיהו נשא׃

<span id="an_3:11">3:11</span> שמש ירח עמד זבלה לאור חציך יהלכו לנגה ברק
חניתך׃

<span id="an_3:12">3:12</span> בזעם תצעד ארץ באף תדוש גוים׃

<span id="an_3:13">3:13</span> יצאת לישע עמך לישע את משיחך מחצת ראש מבית
רשע ערות יסוד עד צואר סלה׃

<span id="an_3:14">3:14</span> נקבת במטיו ראש פרזו יסערו להפיצני עליצתם
כמו לאכל עני במסתר׃

<span id="an_3:15">3:15</span> דרכת בים סוסיך חמר מים רבים׃

<span id="an_3:16">3:16</span> שמעתי ותרגז בטני לקול צללו שפתי יבוא רקב
בעצמי ותחתי ארגז אשר אנוח ליום צרה לעלות לעם יגודנו׃

<span id="an_3:17">3:17</span> כי תאנה לא תפרח ואין יבול בגפנים כחש מעשה
זית ושדמות לא עשה אכל גזר ממכלה צאן ואין בקר ברפתים׃

<span id="an_3:18">3:18</span> ואני ביהוה אעלוזה אגילה באלהי ישעי׃

<span id="an_3:19">3:19</span> יהוה אדני חילי וישם רגלי כאילות ועל במותי
ידרכני למנצח בנגינותי׃

------------------------------------------------------------------------

[Next: Zephaniah](zep)
