[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](psa)  [Next](ecc) 

------------------------------------------------------------------------

### Modern Hebrew Bible: Proverbs

<span id="an_1:1">1:1</span> משלי שלמה בן דוד מלך ישראל׃

<span id="an_1:2">1:2</span> לדעת חכמה ומוסר להבין אמרי בינה׃

<span id="an_1:3">1:3</span> לקחת מוסר השכל צדק ומשפט ומישרים׃

<span id="an_1:4">1:4</span> לתת לפתאים ערמה לנער דעת ומזמה׃

<span id="an_1:5">1:5</span> ישמע חכם ויוסף לקח ונבון תחבלות יקנה׃

<span id="an_1:6">1:6</span> להבין משל ומליצה דברי חכמים וחידתם׃

<span id="an_1:7">1:7</span> יראת יהוה ראשית דעת חכמה ומוסר אוילים בזו׃

<span id="an_1:8">1:8</span> שמע בני מוסר אביך ואל תטש תורת אמך׃

<span id="an_1:9">1:9</span> כי לוית חן הם לראשך וענקים לגרגרתיך׃

<span id="an_1:10">1:10</span> בני אם יפתוך חטאים אל תבא׃

<span id="an_1:11">1:11</span> אם יאמרו לכה אתנו נארבה לדם נצפנה לנקי
חנם׃

<span id="an_1:12">1:12</span> נבלעם כשאול חיים ותמימים כיורדי בור׃

<span id="an_1:13">1:13</span> כל הון יקר נמצא נמלא בתינו שלל׃

<span id="an_1:14">1:14</span> גורלך תפיל בתוכנו כיס אחד יהיה לכלנו׃

<span id="an_1:15">1:15</span> בני אל תלך בדרך אתם מנע רגלך מנתיבתם׃

<span id="an_1:16">1:16</span> כי רגליהם לרע ירוצו וימהרו לשפך דם׃

<span id="an_1:17">1:17</span> כי חנם מזרה הרשת בעיני כל בעל כנף׃

<span id="an_1:18">1:18</span> והם לדמם יארבו יצפנו לנפשתם׃

<span id="an_1:19">1:19</span> כן ארחות כל בצע בצע את נפש בעליו יקח׃

<span id="an_1:20">1:20</span> חכמות בחוץ תרנה ברחבות תתן קולה׃

<span id="an_1:21">1:21</span> בראש המיות תקרא בפתחי שערים בעיר אמריה
תאמר׃

<span id="an_1:22">1:22</span> עד מתי פתים תאהבו פתי ולצים לצון חמדו להם
וכסילים ישנאו דעת׃

<span id="an_1:23">1:23</span> תשובו לתוכחתי הנה אביעה לכם רוחי אודיעה
דברי אתכם׃

<span id="an_1:24">1:24</span> יען קראתי ותמאנו נטיתי ידי ואין מקשיב׃

<span id="an_1:25">1:25</span> ותפרעו כל עצתי ותוכחתי לא אביתם׃

<span id="an_1:26">1:26</span> גם אני באידכם אשחק אלעג בבא פחדכם׃

<span id="an_1:27">1:27</span> בבא כשאוה פחדכם ואידכם כסופה יאתה בבא
עליכם צרה וצוקה׃

<span id="an_1:28">1:28</span> אז יקראנני ולא אענה ישחרנני ולא ימצאנני׃

<span id="an_1:29">1:29</span> תחת כי שנאו דעת ויראת יהוה לא בחרו׃

<span id="an_1:30">1:30</span> לא אבו לעצתי נאצו כל תוכחתי׃

<span id="an_1:31">1:31</span> ויאכלו מפרי דרכם וממעצתיהם ישבעו׃

<span id="an_1:32">1:32</span> כי משובת פתים תהרגם ושלות כסילים תאבדם׃

<span id="an_1:33">1:33</span> ושמע לי ישכן בטח ושאנן מפחד רעה׃

<span id="an_2:1">2:1</span> בני אם תקח אמרי ומצותי תצפן אתך׃

<span id="an_2:2">2:2</span> להקשיב לחכמה אזנך תטה לבך לתבונה׃

<span id="an_2:3">2:3</span> כי אם לבינה תקרא לתבונה תתן קולך׃

<span id="an_2:4">2:4</span> אם תבקשנה ככסף וכמטמונים תחפשנה׃

<span id="an_2:5">2:5</span> אז תבין יראת יהוה ודעת אלהים תמצא׃

<span id="an_2:6">2:6</span> כי יהוה יתן חכמה מפיו דעת ותבונה׃

<span id="an_2:7">2:7</span> וצפן לישרים תושיה מגן להלכי תם׃

<span id="an_2:8">2:8</span> לנצר ארחות משפט ודרך חסידו ישמר׃

<span id="an_2:9">2:9</span> אז תבין צדק ומשפט ומישרים כל מעגל טוב׃

<span id="an_2:10">2:10</span> כי תבוא חכמה בלבך ודעת לנפשך ינעם׃

<span id="an_2:11">2:11</span> מזמה תשמר עליך תבונה תנצרכה׃

<span id="an_2:12">2:12</span> להצילך מדרך רע מאיש מדבר תהפכות׃

<span id="an_2:13">2:13</span> העזבים ארחות ישר ללכת בדרכי חשך׃

<span id="an_2:14">2:14</span> השמחים לעשות רע יגילו בתהפכות רע׃

<span id="an_2:15">2:15</span> אשר ארחתיהם עקשים ונלוזים במעגלותם׃

<span id="an_2:16">2:16</span> להצילך מאשה זרה מנכריה אמריה החליקה׃

<span id="an_2:17">2:17</span> העזבת אלוף נעוריה ואת ברית אלהיה שכחה׃

<span id="an_2:18">2:18</span> כי שחה אל מות ביתה ואל רפאים מעגלתיה׃

<span id="an_2:19">2:19</span> כל באיה לא ישובון ולא ישיגו ארחות חיים׃

<span id="an_2:20">2:20</span> למען תלך בדרך טובים וארחות צדיקים תשמר׃

<span id="an_2:21">2:21</span> כי ישרים ישכנו ארץ ותמימים יותרו בה׃

<span id="an_2:22">2:22</span> ורשעים מארץ יכרתו ובוגדים יסחו ממנה׃

<span id="an_3:1">3:1</span> בני תורתי אל תשכח ומצותי יצר לבך׃

<span id="an_3:2">3:2</span> כי ארך ימים ושנות חיים ושלום יוסיפו לך׃

<span id="an_3:3">3:3</span> חסד ואמת אל יעזבך קשרם על גרגרותיך כתבם על
לוח לבך׃

<span id="an_3:4">3:4</span> ומצא חן ושכל טוב בעיני אלהים ואדם׃

<span id="an_3:5">3:5</span> בטח אל יהוה בכל לבך ואל בינתך אל תשען׃

<span id="an_3:6">3:6</span> בכל דרכיך דעהו והוא יישר ארחתיך׃

<span id="an_3:7">3:7</span> אל תהי חכם בעיניך ירא את יהוה וסור מרע׃

<span id="an_3:8">3:8</span> רפאות תהי לשרך ושקוי לעצמותיך׃

<span id="an_3:9">3:9</span> כבד את יהוה מהונך ומראשית כל תבואתך׃

<span id="an_3:10">3:10</span> וימלאו אסמיך שבע ותירוש יקביך יפרצו׃

<span id="an_3:11">3:11</span> מוסר יהוה בני אל תמאס ואל תקץ בתוכחתו׃

<span id="an_3:12">3:12</span> כי את אשר יאהב יהוה יוכיח וכאב את בן
ירצה׃

<span id="an_3:13">3:13</span> אשרי אדם מצא חכמה ואדם יפיק תבונה׃

<span id="an_3:14">3:14</span> כי טוב סחרה מסחר כסף ומחרוץ תבואתה׃

<span id="an_3:15">3:15</span> יקרה היא מפניים וכל חפציך לא ישוו בה׃

<span id="an_3:16">3:16</span> ארך ימים בימינה בשמאולה עשר וכבוד׃

<span id="an_3:17">3:17</span> דרכיה דרכי נעם וכל נתיבותיה שלום׃

<span id="an_3:18">3:18</span> עץ חיים היא למחזיקים בה ותמכיה מאשר׃

<span id="an_3:19">3:19</span> יהוה בחכמה יסד ארץ כונן שמים בתבונה׃

<span id="an_3:20">3:20</span> בדעתו תהומות נבקעו ושחקים ירעפו טל׃

<span id="an_3:21">3:21</span> בני אל ילזו מעיניך נצר תשיה ומזמה׃

<span id="an_3:22">3:22</span> ויהיו חיים לנפשך וחן לגרגרתיך׃

<span id="an_3:23">3:23</span> אז תלך לבטח דרכך ורגלך לא תגוף׃

<span id="an_3:24">3:24</span> אם תשכב לא תפחד ושכבת וערבה שנתך׃

<span id="an_3:25">3:25</span> אל תירא מפחד פתאם ומשאת רשעים כי תבא׃

<span id="an_3:26">3:26</span> כי יהוה יהיה בכסלך ושמר רגלך מלכד׃

<span id="an_3:27">3:27</span> אל תמנע טוב מבעליו בהיות לאל ידיך לעשות׃

<span id="an_3:28">3:28</span> אל תאמר לרעיך לך ושוב ומחר אתן ויש אתך׃

<span id="an_3:29">3:29</span> אל תחרש על רעך רעה והוא יושב לבטח אתך׃

<span id="an_3:30">3:30</span> אל תרוב עם אדם חנם אם לא גמלך רעה׃

<span id="an_3:31">3:31</span> אל תקנא באיש חמס ואל תבחר בכל דרכיו׃

<span id="an_3:32">3:32</span> כי תועבת יהוה נלוז ואת ישרים סודו׃

<span id="an_3:33">3:33</span> מארת יהוה בבית רשע ונוה צדיקים יברך׃

<span id="an_3:34">3:34</span> אם ללצים הוא יליץ ולעניים יתן חן׃

<span id="an_3:35">3:35</span> כבוד חכמים ינחלו וכסילים מרים קלון׃

<span id="an_4:1">4:1</span> שמעו בנים מוסר אב והקשיבו לדעת בינה׃

<span id="an_4:2">4:2</span> כי לקח טוב נתתי לכם תורתי אל תעזבו׃

<span id="an_4:3">4:3</span> כי בן הייתי לאבי רך ויחיד לפני אמי׃

<span id="an_4:4">4:4</span> וירני ויאמר לי יתמך דברי לבך שמר מצותי
וחיה׃

<span id="an_4:5">4:5</span> קנה חכמה קנה בינה אל תשכח ואל תט מאמרי פי׃

<span id="an_4:6">4:6</span> אל תעזבה ותשמרך אהבה ותצרך׃

<span id="an_4:7">4:7</span> ראשית חכמה קנה חכמה ובכל קנינך קנה בינה׃

<span id="an_4:8">4:8</span> סלסלה ותרוממך תכבדך כי תחבקנה׃

<span id="an_4:9">4:9</span> תתן לראשך לוית חן עטרת תפארת תמגנך׃

<span id="an_4:10">4:10</span> שמע בני וקח אמרי וירבו לך שנות חיים׃

<span id="an_4:11">4:11</span> בדרך חכמה הרתיך הדרכתיך במעגלי ישר׃

<span id="an_4:12">4:12</span> בלכתך לא יצר צעדך ואם תרוץ לא תכשל׃

<span id="an_4:13">4:13</span> החזק במוסר אל תרף נצרה כי היא חייך׃

<span id="an_4:14">4:14</span> בארח רשעים אל תבא ואל תאשר בדרך רעים׃

<span id="an_4:15">4:15</span> פרעהו אל תעבר בו שטה מעליו ועבור׃

<span id="an_4:16">4:16</span> כי לא ישנו אם לא ירעו ונגזלה שנתם אם לא
יכשולו׃

<span id="an_4:17">4:17</span> כי לחמו לחם רשע ויין חמסים ישתו׃

<span id="an_4:18">4:18</span> וארח צדיקים כאור נגה הולך ואור עד נכון
היום׃

<span id="an_4:19">4:19</span> דרך רשעים כאפלה לא ידעו במה יכשלו׃

<span id="an_4:20">4:20</span> בני לדברי הקשיבה לאמרי הט אזנך׃

<span id="an_4:21">4:21</span> אל יליזו מעיניך שמרם בתוך לבבך׃

<span id="an_4:22">4:22</span> כי חיים הם למצאיהם ולכל בשרו מרפא׃

<span id="an_4:23">4:23</span> מכל משמר נצר לבך כי ממנו תוצאות חיים׃

<span id="an_4:24">4:24</span> הסר ממך עקשות פה ולזות שפתים הרחק ממך׃

<span id="an_4:25">4:25</span> עיניך לנכח יביטו ועפעפיך יישרו נגדך׃

<span id="an_4:26">4:26</span> פלס מעגל רגלך וכל דרכיך יכנו׃

<span id="an_4:27">4:27</span> אל תט ימין ושמאול הסר רגלך מרע׃

<span id="an_5:1">5:1</span> בני לחכמתי הקשיבה לתבונתי הט אזנך׃

<span id="an_5:2">5:2</span> לשמר מזמות ודעת שפתיך ינצרו׃

<span id="an_5:3">5:3</span> כי נפת תטפנה שפתי זרה וחלק משמן חכה׃

<span id="an_5:4">5:4</span> ואחריתה מרה כלענה חדה כחרב פיות׃

<span id="an_5:5">5:5</span> רגליה ירדות מות שאול צעדיה יתמכו׃

<span id="an_5:6">5:6</span> ארח חיים פן תפלס נעו מעגלתיה לא תדע׃

<span id="an_5:7">5:7</span> ועתה בנים שמעו לי ואל תסורו מאמרי פי׃

<span id="an_5:8">5:8</span> הרחק מעליה דרכך ואל תקרב אל פתח ביתה׃

<span id="an_5:9">5:9</span> פן תתן לאחרים הודך ושנתיך לאכזרי׃

<span id="an_5:10">5:10</span> פן ישבעו זרים כחך ועצביך בבית נכרי׃

<span id="an_5:11">5:11</span> ונהמת באחריתך בכלות בשרך ושארך׃

<span id="an_5:12">5:12</span> ואמרת איך שנאתי מוסר ותוכחת נאץ לבי׃

<span id="an_5:13">5:13</span> ולא שמעתי בקול מורי ולמלמדי לא הטיתי
אזני׃

<span id="an_5:14">5:14</span> כמעט הייתי בכל רע בתוך קהל ועדה׃

<span id="an_5:15">5:15</span> שתה מים מבורך ונזלים מתוך בארך׃

<span id="an_5:16">5:16</span> יפוצו מעינתיך חוצה ברחבות פלגי מים׃

<span id="an_5:17">5:17</span> יהיו לך לבדך ואין לזרים אתך׃

<span id="an_5:18">5:18</span> יהי מקורך ברוך ושמח מאשת נעורך׃

<span id="an_5:19">5:19</span> אילת אהבים ויעלת חן דדיה ירוך בכל עת
באהבתה תשגה תמיד׃

<span id="an_5:20">5:20</span> ולמה תשגה בני בזרה ותחבק חק נכריה׃

<span id="an_5:21">5:21</span> כי נכח עיני יהוה דרכי איש וכל מעגלתיו
מפלס׃

<span id="an_5:22">5:22</span> עוונותיו ילכדנו את הרשע ובחבלי חטאתו
יתמך׃

<span id="an_5:23">5:23</span> הוא ימות באין מוסר וברב אולתו ישגה׃

<span id="an_6:1">6:1</span> בני אם ערבת לרעך תקעת לזר כפיך׃

<span id="an_6:2">6:2</span> נוקשת באמרי פיך נלכדת באמרי פיך׃

<span id="an_6:3">6:3</span> עשה זאת אפוא בני והנצל כי באת בכף רעך לך
התרפס ורהב רעיך׃

<span id="an_6:4">6:4</span> אל תתן שנה לעיניך ותנומה לעפעפיך׃

<span id="an_6:5">6:5</span> הנצל כצבי מיד וכצפור מיד יקוש׃

<span id="an_6:6">6:6</span> לך אל נמלה עצל ראה דרכיה וחכם׃

<span id="an_6:7">6:7</span> אשר אין לה קצין שטר ומשל׃

<span id="an_6:8">6:8</span> תכין בקיץ לחמה אגרה בקציר מאכלה׃

<span id="an_6:9">6:9</span> עד מתי עצל תשכב מתי תקום משנתך׃

<span id="an_6:10">6:10</span> מעט שנות מעט תנומות מעט חבק ידים לשכב׃

<span id="an_6:11">6:11</span> ובא כמהלך ראשך ומחסרך כאיש מגן׃

<span id="an_6:12">6:12</span> אדם בליעל איש און הולך עקשות פה׃

<span id="an_6:13">6:13</span> קרץ בעינו מלל ברגלו מרה באצבעתיו׃

<span id="an_6:14">6:14</span> תהפכות בלבו חרש רע בכל עת מדנים ישלח׃

<span id="an_6:15">6:15</span> על כן פתאם יבוא אידו פתע ישבר ואין מרפא׃

<span id="an_6:16">6:16</span> שש הנה שנא יהוה ושבע תועבות נפשו׃

<span id="an_6:17">6:17</span> עינים רמות לשון שקר וידים שפכות דם נקי׃

<span id="an_6:18">6:18</span> לב חרש מחשבות און רגלים ממהרות לרוץ לרעה׃

<span id="an_6:19">6:19</span> יפיח כזבים עד שקר ומשלח מדנים בין אחים׃

<span id="an_6:20">6:20</span> נצר בני מצות אביך ואל תטש תורת אמך׃

<span id="an_6:21">6:21</span> קשרם על לבך תמיד ענדם על גרגרתך׃

<span id="an_6:22">6:22</span> בהתהלכך תנחה אתך בשכבך תשמר עליך והקיצות
היא תשיחך׃

<span id="an_6:23">6:23</span> כי נר מצוה ותורה אור ודרך חיים תוכחות
מוסר׃

<span id="an_6:24">6:24</span> לשמרך מאשת רע מחלקת לשון נכריה׃

<span id="an_6:25">6:25</span> אל תחמד יפיה בלבבך ואל תקחך בעפעפיה׃

<span id="an_6:26">6:26</span> כי בעד אשה זונה עד ככר לחם ואשת איש נפש
יקרה תצוד׃

<span id="an_6:27">6:27</span> היחתה איש אש בחיקו ובגדיו לא תשרפנה׃

<span id="an_6:28">6:28</span> אם יהלך איש על הגחלים ורגליו לא תכוינה׃

<span id="an_6:29">6:29</span> כן הבא אל אשת רעהו לא ינקה כל הנגע בה׃

<span id="an_6:30">6:30</span> לא יבוזו לגנב כי יגנוב למלא נפשו כי ירעב׃

<span id="an_6:31">6:31</span> ונמצא ישלם שבעתים את כל הון ביתו יתן׃

<span id="an_6:32">6:32</span> נאף אשה חסר לב משחית נפשו הוא יעשנה׃

<span id="an_6:33">6:33</span> נגע וקלון ימצא וחרפתו לא תמחה׃

<span id="an_6:34">6:34</span> כי קנאה חמת גבר ולא יחמול ביום נקם׃

<span id="an_6:35">6:35</span> לא ישא פני כל כפר ולא יאבה כי תרבה שחד׃

<span id="an_7:1">7:1</span> בני שמר אמרי ומצותי תצפן אתך׃

<span id="an_7:2">7:2</span> שמר מצותי וחיה ותורתי כאישון עיניך׃

<span id="an_7:3">7:3</span> קשרם על אצבעתיך כתבם על לוח לבך׃

<span id="an_7:4">7:4</span> אמר לחכמה אחתי את ומדע לבינה תקרא׃

<span id="an_7:5">7:5</span> לשמרך מאשה זרה מנכריה אמריה החליקה׃

<span id="an_7:6">7:6</span> כי בחלון ביתי בעד אשנבי נשקפתי׃

<span id="an_7:7">7:7</span> וארא בפתאים אבינה בבנים נער חסר לב׃

<span id="an_7:8">7:8</span> עבר בשוק אצל פנה ודרך ביתה יצעד׃

<span id="an_7:9">7:9</span> בנשף בערב יום באישון לילה ואפלה׃

<span id="an_7:10">7:10</span> והנה אשה לקראתו שית זונה ונצרת לב׃

<span id="an_7:11">7:11</span> המיה היא וסררת בביתה לא ישכנו רגליה׃

<span id="an_7:12">7:12</span> פעם בחוץ פעם ברחבות ואצל כל פנה תארב׃

<span id="an_7:13">7:13</span> והחזיקה בו ונשקה לו העזה פניה ותאמר לו׃

<span id="an_7:14">7:14</span> זבחי שלמים עלי היום שלמתי נדרי׃

<span id="an_7:15">7:15</span> על כן יצאתי לקראתך לשחר פניך ואמצאך׃

<span id="an_7:16">7:16</span> מרבדים רבדתי ערשי חטבות אטון מצרים׃

<span id="an_7:17">7:17</span> נפתי משכבי מר אהלים וקנמון׃

<span id="an_7:18">7:18</span> לכה נרוה דדים עד הבקר נתעלסה באהבים׃

<span id="an_7:19">7:19</span> כי אין האיש בביתו הלך בדרך מרחוק׃

<span id="an_7:20">7:20</span> צרור הכסף לקח בידו ליום הכסא יבא ביתו׃

<span id="an_7:21">7:21</span> הטתו ברב לקחה בחלק שפתיה תדיחנו׃

<span id="an_7:22">7:22</span> הולך אחריה פתאם כשור אל טבח יבוא וכעכס אל
מוסר אויל׃

<span id="an_7:23">7:23</span> עד יפלח חץ כבדו כמהר צפור אל פח ולא ידע
כי בנפשו הוא׃

<span id="an_7:24">7:24</span> ועתה בנים שמעו לי והקשיבו לאמרי פי׃

<span id="an_7:25">7:25</span> אל ישט אל דרכיה לבך אל תתע בנתיבותיה׃

<span id="an_7:26">7:26</span> כי רבים חללים הפילה ועצמים כל הרגיה׃

<span id="an_7:27">7:27</span> דרכי שאול ביתה ירדות אל חדרי מות׃

<span id="an_8:1">8:1</span> הלא חכמה תקרא ותבונה תתן קולה׃

<span id="an_8:2">8:2</span> בראש מרומים עלי דרך בית נתיבות נצבה׃

<span id="an_8:3">8:3</span> ליד שערים לפי קרת מבוא פתחים תרנה׃

<span id="an_8:4">8:4</span> אליכם אישים אקרא וקולי אל בני אדם׃

<span id="an_8:5">8:5</span> הבינו פתאים ערמה וכסילים הבינו לב׃

<span id="an_8:6">8:6</span> שמעו כי נגידים אדבר ומפתח שפתי מישרים׃

<span id="an_8:7">8:7</span> כי אמת יהגה חכי ותועבת שפתי רשע׃

<span id="an_8:8">8:8</span> בצדק כל אמרי פי אין בהם נפתל ועקש׃

<span id="an_8:9">8:9</span> כלם נכחים למבין וישרים למצאי דעת׃

<span id="an_8:10">8:10</span> קחו מוסרי ואל כסף ודעת מחרוץ נבחר׃

<span id="an_8:11">8:11</span> כי טובה חכמה מפנינים וכל חפצים לא ישוו
בה׃

<span id="an_8:12">8:12</span> אני חכמה שכנתי ערמה ודעת מזמות אמצא׃

<span id="an_8:13">8:13</span> יראת יהוה שנאת רע גאה וגאון ודרך רע ופי
תהפכות שנאתי׃

<span id="an_8:14">8:14</span> לי עצה ותושיה אני בינה לי גבורה׃

<span id="an_8:15">8:15</span> בי מלכים ימלכו ורוזנים יחקקו צדק׃

<span id="an_8:16">8:16</span> בי שרים ישרו ונדיבים כל שפטי צדק׃

<span id="an_8:17">8:17</span> אני אהביה אהב ומשחרי ימצאנני׃

<span id="an_8:18">8:18</span> עשר וכבוד אתי הון עתק וצדקה׃

<span id="an_8:19">8:19</span> טוב פריי מחרוץ ומפז ותבואתי מכסף נבחר׃

<span id="an_8:20">8:20</span> בארח צדקה אהלך בתוך נתיבות משפט׃

<span id="an_8:21">8:21</span> להנחיל אהבי יש ואצרתיהם אמלא׃

<span id="an_8:22">8:22</span> יהוה קנני ראשית דרכו קדם מפעליו מאז׃

<span id="an_8:23">8:23</span> מעולם נסכתי מראש מקדמי ארץ׃

<span id="an_8:24">8:24</span> באין תהמות חוללתי באין מעינות נכבדי מים׃

<span id="an_8:25">8:25</span> בטרם הרים הטבעו לפני גבעות חוללתי׃

<span id="an_8:26">8:26</span> עד לא עשה ארץ וחוצות וראש עפרות תבל׃

<span id="an_8:27">8:27</span> בהכינו שמים שם אני בחוקו חוג על פני תהום׃

<span id="an_8:28">8:28</span> באמצו שחקים ממעל בעזוז עינות תהום׃

<span id="an_8:29">8:29</span> בשומו לים חקו ומים לא יעברו פיו בחוקו
מוסדי ארץ׃

<span id="an_8:30">8:30</span> ואהיה אצלו אמון ואהיה שעשעים יום יום
משחקת לפניו בכל עת׃

<span id="an_8:31">8:31</span> משחקת בתבל ארצו ושעשעי את בני אדם׃

<span id="an_8:32">8:32</span> ועתה בנים שמעו לי ואשרי דרכי ישמרו׃

<span id="an_8:33">8:33</span> שמעו מוסר וחכמו ואל תפרעו׃

<span id="an_8:34">8:34</span> אשרי אדם שמע לי לשקד על דלתתי יום יום
לשמר מזוזת פתחי׃

<span id="an_8:35">8:35</span> כי מצאי מצאי חיים ויפק רצון מיהוה׃

<span id="an_8:36">8:36</span> וחטאי חמס נפשו כל משנאי אהבו מות׃

<span id="an_9:1">9:1</span> חכמות בנתה ביתה חצבה עמודיה שבעה׃

<span id="an_9:2">9:2</span> טבחה טבחה מסכה יינה אף ערכה שלחנה׃

<span id="an_9:3">9:3</span> שלחה נערתיה תקרא על גפי מרמי קרת׃

<span id="an_9:4">9:4</span> מי פתי יסר הנה חסר לב אמרה לו׃

<span id="an_9:5">9:5</span> לכו לחמו בלחמי ושתו ביין מסכתי׃

<span id="an_9:6">9:6</span> עזבו פתאים וחיו ואשרו בדרך בינה׃

<span id="an_9:7">9:7</span> יסר לץ לקח לו קלון ומוכיח לרשע מומו׃

<span id="an_9:8">9:8</span> אל תוכח לץ פן ישנאך הוכח לחכם ויאהבך׃

<span id="an_9:9">9:9</span> תן לחכם ויחכם עוד הודע לצדיק ויוסף לקח׃

<span id="an_9:10">9:10</span> תחלת חכמה יראת יהוה ודעת קדשים בינה׃

<span id="an_9:11">9:11</span> כי בי ירבו ימיך ויוסיפו לך שנות חיים׃

<span id="an_9:12">9:12</span> אם חכמת חכמת לך ולצת לבדך תשא׃

<span id="an_9:13">9:13</span> אשת כסילות המיה פתיות ובל ידעה מה׃

<span id="an_9:14">9:14</span> וישבה לפתח ביתה על כסא מרמי קרת׃

<span id="an_9:15">9:15</span> לקרא לעברי דרך המישרים ארחותם׃

<span id="an_9:16">9:16</span> מי פתי יסר הנה וחסר לב ואמרה לו׃

<span id="an_9:17">9:17</span> מים גנובים ימתקו ולחם סתרים ינעם׃

<span id="an_9:18">9:18</span> ולא ידע כי רפאים שם בעמקי שאול קראיה׃

<span id="an_10:1">10:1</span> משלי שלמה בן חכם ישמח אב ובן כסיל תוגת
אמו׃

<span id="an_10:2">10:2</span> לא יועילו אוצרות רשע וצדקה תציל ממות׃

<span id="an_10:3">10:3</span> לא ירעיב יהוה נפש צדיק והות רשעים יהדף׃

<span id="an_10:4">10:4</span> ראש עשה כף רמיה ויד חרוצים תעשיר׃

<span id="an_10:5">10:5</span> אגר בקיץ בן משכיל נרדם בקציר בן מביש׃

<span id="an_10:6">10:6</span> ברכות לראש צדיק ופי רשעים יכסה חמס׃

<span id="an_10:7">10:7</span> זכר צדיק לברכה ושם רשעים ירקב׃

<span id="an_10:8">10:8</span> חכם לב יקח מצות ואויל שפתים ילבט׃

<span id="an_10:9">10:9</span> הולך בתם ילך בטח ומעקש דרכיו יודע׃

<span id="an_10:10">10:10</span> קרץ עין יתן עצבת ואויל שפתים ילבט׃

<span id="an_10:11">10:11</span> מקור חיים פי צדיק ופי רשעים יכסה חמס׃

<span id="an_10:12">10:12</span> שנאה תעורר מדנים ועל כל פשעים תכסה
אהבה׃

<span id="an_10:13">10:13</span> בשפתי נבון תמצא חכמה ושבט לגו חסר לב׃

<span id="an_10:14">10:14</span> חכמים יצפנו דעת ופי אויל מחתה קרבה׃

<span id="an_10:15">10:15</span> הון עשיר קרית עזו מחתת דלים רישם׃

<span id="an_10:16">10:16</span> פעלת צדיק לחיים תבואת רשע לחטאת׃

<span id="an_10:17">10:17</span> ארח לחיים שומר מוסר ועוזב תוכחת מתעה׃

<span id="an_10:18">10:18</span> מכסה שנאה שפתי שקר ומוצא דבה הוא כסיל׃

<span id="an_10:19">10:19</span> ברב דברים לא יחדל פשע וחשך שפתיו משכיל׃

<span id="an_10:20">10:20</span> כסף נבחר לשון צדיק לב רשעים כמעט׃

<span id="an_10:21">10:21</span> שפתי צדיק ירעו רבים ואוילים בחסר לב
ימותו׃

<span id="an_10:22">10:22</span> ברכת יהוה היא תעשיר ולא יוסף עצב עמה׃

<span id="an_10:23">10:23</span> כשחוק לכסיל עשות זמה וחכמה לאיש תבונה׃

<span id="an_10:24">10:24</span> מגורת רשע היא תבואנו ותאות צדיקים יתן׃

<span id="an_10:25">10:25</span> כעבור סופה ואין רשע וצדיק יסוד עולם׃

<span id="an_10:26">10:26</span> כחמץ לשנים וכעשן לעינים כן העצל לשלחיו׃

<span id="an_10:27">10:27</span> יראת יהוה תוסיף ימים ושנות רשעים
תקצרנה׃

<span id="an_10:28">10:28</span> תוחלת צדיקים שמחה ותקות רשעים תאבד׃

<span id="an_10:29">10:29</span> מעוז לתם דרך יהוה ומחתה לפעלי און׃

<span id="an_10:30">10:30</span> צדיק לעולם בל ימוט ורשעים לא ישכנו ארץ׃

<span id="an_10:31">10:31</span> פי צדיק ינוב חכמה ולשון תהפכות תכרת׃

<span id="an_10:32">10:32</span> שפתי צדיק ידעון רצון ופי רשעים תהפכות׃

<span id="an_11:1">11:1</span> מאזני מרמה תועבת יהוה ואבן שלמה רצונו׃

<span id="an_11:2">11:2</span> בא זדון ויבא קלון ואת צנועים חכמה׃

<span id="an_11:3">11:3</span> תמת ישרים תנחם וסלף בוגדים ושדם׃

<span id="an_11:4">11:4</span> לא יועיל הון ביום עברה וצדקה תציל ממות׃

<span id="an_11:5">11:5</span> צדקת תמים תישר דרכו וברשעתו יפל רשע׃

<span id="an_11:6">11:6</span> צדקת ישרים תצילם ובהות בגדים ילכדו׃

<span id="an_11:7">11:7</span> במות אדם רשע תאבד תקוה ותוחלת אונים אבדה׃

<span id="an_11:8">11:8</span> צדיק מצרה נחלץ ויבא רשע תחתיו׃

<span id="an_11:9">11:9</span> בפה חנף ישחת רעהו ובדעת צדיקים יחלצו׃

<span id="an_11:10">11:10</span> בטוב צדיקים תעלץ קריה ובאבד רשעים רנה׃

<span id="an_11:11">11:11</span> בברכת ישרים תרום קרת ובפי רשעים תהרס׃

<span id="an_11:12">11:12</span> בז לרעהו חסר לב ואיש תבונות יחריש׃

<span id="an_11:13">11:13</span> הולך רכיל מגלה סוד ונאמן רוח מכסה דבר׃

<span id="an_11:14">11:14</span> באין תחבלות יפל עם ותשועה ברב יועץ׃

<span id="an_11:15">11:15</span> רע ירוע כי ערב זר ושנא תקעים בוטח׃

<span id="an_11:16">11:16</span> אשת חן תתמך כבוד ועריצים יתמכו עשר׃

<span id="an_11:17">11:17</span> גמל נפשו איש חסד ועכר שארו אכזרי׃

<span id="an_11:18">11:18</span> רשע עשה פעלת שקר וזרע צדקה שכר אמת׃

<span id="an_11:19">11:19</span> כן צדקה לחיים ומרדף רעה למותו׃

<span id="an_11:20">11:20</span> תועבת יהוה עקשי לב ורצונו תמימי דרך׃

<span id="an_11:21">11:21</span> יד ליד לא ינקה רע וזרע צדיקים נמלט׃

<span id="an_11:22">11:22</span> נזם זהב באף חזיר אשה יפה וסרת טעם׃

<span id="an_11:23">11:23</span> תאות צדיקים אך טוב תקות רשעים עברה׃

<span id="an_11:24">11:24</span> יש מפזר ונוסף עוד וחושך מישר אך למחסור׃

<span id="an_11:25">11:25</span> נפש ברכה תדשן ומרוה גם הוא יורא׃

<span id="an_11:26">11:26</span> מנע בר יקבהו לאום וברכה לראש משביר׃

<span id="an_11:27">11:27</span> שחר טוב יבקש רצון ודרש רעה תבואנו׃

<span id="an_11:28">11:28</span> בוטח בעשרו הוא יפל וכעלה צדיקים יפרחו׃

<span id="an_11:29">11:29</span> עוכר ביתו ינחל רוח ועבד אויל לחכם לב׃

<span id="an_11:30">11:30</span> פרי צדיק עץ חיים ולקח נפשות חכם׃

<span id="an_11:31">11:31</span> הן צדיק בארץ ישלם אף כי רשע וחוטא׃

<span id="an_12:1">12:1</span> אהב מוסר אהב דעת ושנא תוכחת בער׃

<span id="an_12:2">12:2</span> טוב יפיק רצון מיהוה ואיש מזמות ירשיע׃

<span id="an_12:3">12:3</span> לא יכון אדם ברשע ושרש צדיקים בל ימוט׃

<span id="an_12:4">12:4</span> אשת חיל עטרת בעלה וכרקב בעצמותיו מבישה׃

<span id="an_12:5">12:5</span> מחשבות צדיקים משפט תחבלות רשעים מרמה׃

<span id="an_12:6">12:6</span> דברי רשעים ארב דם ופי ישרים יצילם׃

<span id="an_12:7">12:7</span> הפוך רשעים ואינם ובית צדיקים יעמד׃

<span id="an_12:8">12:8</span> לפי שכלו יהלל איש ונעוה לב יהיה לבוז׃

<span id="an_12:9">12:9</span> טוב נקלה ועבד לו ממתכבד וחסר לחם׃

<span id="an_12:10">12:10</span> יודע צדיק נפש בהמתו ורחמי רשעים אכזרי׃

<span id="an_12:11">12:11</span> עבד אדמתו ישבע לחם ומרדף ריקים חסר לב׃

<span id="an_12:12">12:12</span> חמד רשע מצוד רעים ושרש צדיקים יתן׃

<span id="an_12:13">12:13</span> בפשע שפתים מוקש רע ויצא מצרה צדיק׃

<span id="an_12:14">12:14</span> מפרי פי איש ישבע טוב וגמול ידי אדם ישוב
לו׃

<span id="an_12:15">12:15</span> דרך אויל ישר בעיניו ושמע לעצה חכם׃

<span id="an_12:16">12:16</span> אויל ביום יודע כעסו וכסה קלון ערום׃

<span id="an_12:17">12:17</span> יפיח אמונה יגיד צדק ועד שקרים מרמה׃

<span id="an_12:18">12:18</span> יש בוטה כמדקרות חרב ולשון חכמים מרפא׃

<span id="an_12:19">12:19</span> שפת אמת תכון לעד ועד ארגיעה לשון שקר׃

<span id="an_12:20">12:20</span> מרמה בלב חרשי רע וליעצי שלום שמחה׃

<span id="an_12:21">12:21</span> לא יאנה לצדיק כל און ורשעים מלאו רע׃

<span id="an_12:22">12:22</span> תועבת יהוה שפתי שקר ועשי אמונה רצונו׃

<span id="an_12:23">12:23</span> אדם ערום כסה דעת ולב כסילים יקרא אולת׃

<span id="an_12:24">12:24</span> יד חרוצים תמשול ורמיה תהיה למס׃

<span id="an_12:25">12:25</span> דאגה בלב איש ישחנה ודבר טוב ישמחנה׃

<span id="an_12:26">12:26</span> יתר מרעהו צדיק ודרך רשעים תתעם׃

<span id="an_12:27">12:27</span> לא יחרך רמיה צידו והון אדם יקר חרוץ׃

<span id="an_12:28">12:28</span> בארח צדקה חיים ודרך נתיבה אל מות׃

<span id="an_13:1">13:1</span> בן חכם מוסר אב ולץ לא שמע גערה׃

<span id="an_13:2">13:2</span> מפרי פי איש יאכל טוב ונפש בגדים חמס׃

<span id="an_13:3">13:3</span> נצר פיו שמר נפשו פשק שפתיו מחתה לו׃

<span id="an_13:4">13:4</span> מתאוה ואין נפשו עצל ונפש חרצים תדשן׃

<span id="an_13:5">13:5</span> דבר שקר ישנא צדיק ורשע יבאיש ויחפיר׃

<span id="an_13:6">13:6</span> צדקה תצר תם דרך ורשעה תסלף חטאת׃

<span id="an_13:7">13:7</span> יש מתעשר ואין כל מתרושש והון רב׃

<span id="an_13:8">13:8</span> כפר נפש איש עשרו ורש לא שמע גערה׃

<span id="an_13:9">13:9</span> אור צדיקים ישמח ונר רשעים ידעך׃

<span id="an_13:10">13:10</span> רק בזדון יתן מצה ואת נועצים חכמה׃

<span id="an_13:11">13:11</span> הון מהבל ימעט וקבץ על יד ירבה׃

<span id="an_13:12">13:12</span> תוחלת ממשכה מחלה לב ועץ חיים תאוה באה׃

<span id="an_13:13">13:13</span> בז לדבר יחבל לו וירא מצוה הוא ישלם׃

<span id="an_13:14">13:14</span> תורת חכם מקור חיים לסור ממקשי מות׃

<span id="an_13:15">13:15</span> שכל טוב יתן חן ודרך בגדים איתן׃

<span id="an_13:16">13:16</span> כל ערום יעשה בדעת וכסיל יפרש אולת׃

<span id="an_13:17">13:17</span> מלאך רשע יפל ברע וציר אמונים מרפא׃

<span id="an_13:18">13:18</span> ריש וקלון פורע מוסר ושומר תוכחת יכבד׃

<span id="an_13:19">13:19</span> תאוה נהיה תערב לנפש ותועבת כסילים סור
מרע׃

<span id="an_13:20">13:20</span> הלוך את חכמים וחכם ורעה כסילים ירוע׃

<span id="an_13:21">13:21</span> חטאים תרדף רעה ואת צדיקים ישלם טוב׃

<span id="an_13:22">13:22</span> טוב ינחיל בני בנים וצפון לצדיק חיל
חוטא׃

<span id="an_13:23">13:23</span> רב אכל ניר ראשים ויש נספה בלא משפט׃

<span id="an_13:24">13:24</span> חושך שבטו שונא בנו ואהבו שחרו מוסר׃

<span id="an_13:25">13:25</span> צדיק אכל לשבע נפשו ובטן רשעים תחסר׃

<span id="an_14:1">14:1</span> חכמות נשים בנתה ביתה ואולת בידיה תהרסנו׃

<span id="an_14:2">14:2</span> הולך בישרו ירא יהוה ונלוז דרכיו בוזהו׃

<span id="an_14:3">14:3</span> בפי אויל חטר גאוה ושפתי חכמים תשמורם׃

<span id="an_14:4">14:4</span> באין אלפים אבוס בר ורב תבואות בכח שור׃

<span id="an_14:5">14:5</span> עד אמונים לא יכזב ויפיח כזבים עד שקר׃

<span id="an_14:6">14:6</span> בקש לץ חכמה ואין ודעת לנבון נקל׃

<span id="an_14:7">14:7</span> לך מנגד לאיש כסיל ובל ידעת שפתי דעת׃

<span id="an_14:8">14:8</span> חכמת ערום הבין דרכו ואולת כסילים מרמה׃

<span id="an_14:9">14:9</span> אולים יליץ אשם ובין ישרים רצון׃

<span id="an_14:10">14:10</span> לב יודע מרת נפשו ובשמחתו לא יתערב זר׃

<span id="an_14:11">14:11</span> בית רשעים ישמד ואהל ישרים יפריח׃

<span id="an_14:12">14:12</span> יש דרך ישר לפני איש ואחריתה דרכי מות׃

<span id="an_14:13">14:13</span> גם בשחוק יכאב לב ואחריתה שמחה תוגה׃

<span id="an_14:14">14:14</span> מדרכיו ישבע סוג לב ומעליו איש טוב׃

<span id="an_14:15">14:15</span> פתי יאמין לכל דבר וערום יבין לאשרו׃

<span id="an_14:16">14:16</span> חכם ירא וסר מרע וכסיל מתעבר ובוטח׃

<span id="an_14:17">14:17</span> קצר אפים יעשה אולת ואיש מזמות ישנא׃

<span id="an_14:18">14:18</span> נחלו פתאים אולת וערומים יכתרו דעת׃

<span id="an_14:19">14:19</span> שחו רעים לפני טובים ורשעים על שערי
צדיק׃

<span id="an_14:20">14:20</span> גם לרעהו ישנא רש ואהבי עשיר רבים׃

<span id="an_14:21">14:21</span> בז לרעהו חוטא ומחונן עניים אשריו׃

<span id="an_14:22">14:22</span> הלוא יתעו חרשי רע וחסד ואמת חרשי טוב׃

<span id="an_14:23">14:23</span> בכל עצב יהיה מותר ודבר שפתים אך למחסור׃

<span id="an_14:24">14:24</span> עטרת חכמים עשרם אולת כסילים אולת׃

<span id="an_14:25">14:25</span> מציל נפשות עד אמת ויפח כזבים מרמה׃

<span id="an_14:26">14:26</span> ביראת יהוה מבטח עז ולבניו יהיה מחסה׃

<span id="an_14:27">14:27</span> יראת יהוה מקור חיים לסור ממקשי מות׃

<span id="an_14:28">14:28</span> ברב עם הדרת מלך ובאפס לאם מחתת רזון׃

<span id="an_14:29">14:29</span> ארך אפים רב תבונה וקצר רוח מרים אולת׃

<span id="an_14:30">14:30</span> חיי בשרים לב מרפא ורקב עצמות קנאה׃

<span id="an_14:31">14:31</span> עשק דל חרף עשהו ומכבדו חנן אביון׃

<span id="an_14:32">14:32</span> ברעתו ידחה רשע וחסה במותו צדיק׃

<span id="an_14:33">14:33</span> בלב נבון תנוח חכמה ובקרב כסילים תודע׃

<span id="an_14:34">14:34</span> צדקה תרומם גוי וחסד לאמים חטאת׃

<span id="an_14:35">14:35</span> רצון מלך לעבד משכיל ועברתו תהיה מביש׃

<span id="an_15:1">15:1</span> מענה רך ישיב חמה ודבר עצב יעלה אף׃

<span id="an_15:2">15:2</span> לשון חכמים תיטיב דעת ופי כסילים יביע
אולת׃

<span id="an_15:3">15:3</span> בכל מקום עיני יהוה צפות רעים וטובים׃

<span id="an_15:4">15:4</span> מרפא לשון עץ חיים וסלף בה שבר ברוח׃

<span id="an_15:5">15:5</span> אויל ינאץ מוסר אביו ושמר תוכחת יערם׃

<span id="an_15:6">15:6</span> בית צדיק חסן רב ובתבואת רשע נעכרת׃

<span id="an_15:7">15:7</span> שפתי חכמים יזרו דעת ולב כסילים לא כן׃

<span id="an_15:8">15:8</span> זבח רשעים תועבת יהוה ותפלת ישרים רצונו׃

<span id="an_15:9">15:9</span> תועבת יהוה דרך רשע ומרדף צדקה יאהב׃

<span id="an_15:10">15:10</span> מוסר רע לעזב ארח שונא תוכחת ימות׃

<span id="an_15:11">15:11</span> שאול ואבדון נגד יהוה אף כי לבות בני
אדם׃

<span id="an_15:12">15:12</span> לא יאהב לץ הוכח לו אל חכמים לא ילך׃

<span id="an_15:13">15:13</span> לב שמח ייטב פנים ובעצבת לב רוח נכאה׃

<span id="an_15:14">15:14</span> לב נבון יבקש דעת ופני כסילים ירעה אולת׃

<span id="an_15:15">15:15</span> כל ימי עני רעים וטוב לב משתה תמיד׃

<span id="an_15:16">15:16</span> טוב מעט ביראת יהוה מאוצר רב ומהומה בו׃

<span id="an_15:17">15:17</span> טוב ארחת ירק ואהבה שם משור אבוס ושנאה
בו׃

<span id="an_15:18">15:18</span> איש חמה יגרה מדון וארך אפים ישקיט ריב׃

<span id="an_15:19">15:19</span> דרך עצל כמשכת חדק וארח ישרים סללה׃

<span id="an_15:20">15:20</span> בן חכם ישמח אב וכסיל אדם בוזה אמו׃

<span id="an_15:21">15:21</span> אולת שמחה לחסר לב ואיש תבונה יישר לכת׃

<span id="an_15:22">15:22</span> הפר מחשבות באין סוד וברב יועצים תקום׃

<span id="an_15:23">15:23</span> שמחה לאיש במענה פיו ודבר בעתו מה טוב׃

<span id="an_15:24">15:24</span> ארח חיים למעלה למשכיל למען סור משאול
מטה׃

<span id="an_15:25">15:25</span> בית גאים יסח יהוה ויצב גבול אלמנה׃

<span id="an_15:26">15:26</span> תועבת יהוה מחשבות רע וטהרים אמרי נעם׃

<span id="an_15:27">15:27</span> עכר ביתו בוצע בצע ושונא מתנת יחיה׃

<span id="an_15:28">15:28</span> לב צדיק יהגה לענות ופי רשעים יביע רעות׃

<span id="an_15:29">15:29</span> רחוק יהוה מרשעים ותפלת צדיקים ישמע׃

<span id="an_15:30">15:30</span> מאור עינים ישמח לב שמועה טובה תדשן עצם׃

<span id="an_15:31">15:31</span> אזן שמעת תוכחת חיים בקרב חכמים תלין׃

<span id="an_15:32">15:32</span> פורע מוסר מואס נפשו ושומע תוכחת קונה
לב׃

<span id="an_15:33">15:33</span> יראת יהוה מוסר חכמה ולפני כבוד ענוה׃

<span id="an_16:1">16:1</span> לאדם מערכי לב ומיהוה מענה לשון׃

<span id="an_16:2">16:2</span> כל דרכי איש זך בעיניו ותכן רוחות יהוה׃

<span id="an_16:3">16:3</span> גל אל יהוה מעשיך ויכנו מחשבתיך׃

<span id="an_16:4">16:4</span> כל פעל יהוה למענהו וגם רשע ליום רעה׃

<span id="an_16:5">16:5</span> תועבת יהוה כל גבה לב יד ליד לא ינקה׃

<span id="an_16:6">16:6</span> בחסד ואמת יכפר עון וביראת יהוה סור מרע׃

<span id="an_16:7">16:7</span> ברצות יהוה דרכי איש גם אויביו ישלם אתו׃

<span id="an_16:8">16:8</span> טוב מעט בצדקה מרב תבואות בלא משפט׃

<span id="an_16:9">16:9</span> לב אדם יחשב דרכו ויהוה יכין צעדו׃

<span id="an_16:10">16:10</span> קסם על שפתי מלך במשפט לא ימעל פיו׃

<span id="an_16:11">16:11</span> פלס ומאזני משפט ליהוה מעשהו כל אבני
כיס׃

<span id="an_16:12">16:12</span> תועבת מלכים עשות רשע כי בצדקה יכון כסא׃

<span id="an_16:13">16:13</span> רצון מלכים שפתי צדק ודבר ישרים יאהב׃

<span id="an_16:14">16:14</span> חמת מלך מלאכי מות ואיש חכם יכפרנה׃

<span id="an_16:15">16:15</span> באור פני מלך חיים ורצונו כעב מלקוש׃

<span id="an_16:16">16:16</span> קנה חכמה מה טוב מחרוץ וקנות בינה נבחר
מכסף׃

<span id="an_16:17">16:17</span> מסלת ישרים סור מרע שמר נפשו נצר דרכו׃

<span id="an_16:18">16:18</span> לפני שבר גאון ולפני כשלון גבה רוח׃

<span id="an_16:19">16:19</span> טוב שפל רוח את עניים מחלק שלל את גאים׃

<span id="an_16:20">16:20</span> משכיל על דבר ימצא טוב ובוטח ביהוה
אשריו׃

<span id="an_16:21">16:21</span> לחכם לב יקרא נבון ומתק שפתים יסיף לקח׃

<span id="an_16:22">16:22</span> מקור חיים שכל בעליו ומוסר אולים אולת׃

<span id="an_16:23">16:23</span> לב חכם ישכיל פיהו ועל שפתיו יסיף לקח׃

<span id="an_16:24">16:24</span> צוף דבש אמרי נעם מתוק לנפש ומרפא לעצם׃

<span id="an_16:25">16:25</span> יש דרך ישר לפני איש ואחריתה דרכי מות׃

<span id="an_16:26">16:26</span> נפש עמל עמלה לו כי אכף עליו פיהו׃

<span id="an_16:27">16:27</span> איש בליעל כרה רעה ועל שפתיו כאש צרבת׃

<span id="an_16:28">16:28</span> איש תהפכות ישלח מדון ונרגן מפריד אלוף׃

<span id="an_16:29">16:29</span> איש חמס יפתה רעהו והוליכו בדרך לא טוב׃

<span id="an_16:30">16:30</span> עצה עיניו לחשב תהפכות קרץ שפתיו כלה
רעה׃

<span id="an_16:31">16:31</span> עטרת תפארת שיבה בדרך צדקה תמצא׃

<span id="an_16:32">16:32</span> טוב ארך אפים מגבור ומשל ברוחו מלכד עיר׃

<span id="an_16:33">16:33</span> בחיק יוטל את הגורל ומיהוה כל משפטו׃

<span id="an_17:1">17:1</span> טוב פת חרבה ושלוה בה מבית מלא זבחי ריב׃

<span id="an_17:2">17:2</span> עבד משכיל ימשל בבן מביש ובתוך אחים יחלק
נחלה׃

<span id="an_17:3">17:3</span> מצרף לכסף וכור לזהב ובחן לבות יהוה׃

<span id="an_17:4">17:4</span> מרע מקשיב על שפת און שקר מזין על לשון
הות׃

<span id="an_17:5">17:5</span> לעג לרש חרף עשהו שמח לאיד לא ינקה׃

<span id="an_17:6">17:6</span> עטרת זקנים בני בנים ותפארת בנים אבותם׃

<span id="an_17:7">17:7</span> לא נאוה לנבל שפת יתר אף כי לנדיב שפת שקר׃

<span id="an_17:8">17:8</span> אבן חן השחד בעיני בעליו אל כל אשר יפנה
ישכיל׃

<span id="an_17:9">17:9</span> מכסה פשע מבקש אהבה ושנה בדבר מפריד אלוף׃

<span id="an_17:10">17:10</span> תחת גערה במבין מהכות כסיל מאה׃

<span id="an_17:11">17:11</span> אך מרי יבקש רע ומלאך אכזרי ישלח בו׃

<span id="an_17:12">17:12</span> פגוש דב שכול באיש ואל כסיל באולתו׃

<span id="an_17:13">17:13</span> משיב רעה תחת טובה לא תמיש רעה מביתו׃

<span id="an_17:14">17:14</span> פוטר מים ראשית מדון ולפני התגלע הריב
נטוש׃

<span id="an_17:15">17:15</span> מצדיק רשע ומרשיע צדיק תועבת יהוה גם
שניהם׃

<span id="an_17:16">17:16</span> למה זה מחיר ביד כסיל לקנות חכמה ולב
אין׃

<span id="an_17:17">17:17</span> בכל עת אהב הרע ואח לצרה יולד׃

<span id="an_17:18">17:18</span> אדם חסר לב תוקע כף ערב ערבה לפני רעהו׃

<span id="an_17:19">17:19</span> אהב פשע אהב מצה מגביה פתחו מבקש שבר׃

<span id="an_17:20">17:20</span> עקש לב לא ימצא טוב ונהפך בלשונו יפול
ברעה׃

<span id="an_17:21">17:21</span> ילד כסיל לתוגה לו ולא ישמח אבי נבל׃

<span id="an_17:22">17:22</span> לב שמח ייטב גהה ורוח נכאה תיבש גרם׃

<span id="an_17:23">17:23</span> שחד מחיק רשע יקח להטות ארחות משפט׃

<span id="an_17:24">17:24</span> את פני מבין חכמה ועיני כסיל בקצה ארץ׃

<span id="an_17:25">17:25</span> כעס לאביו בן כסיל וממר ליולדתו׃

<span id="an_17:26">17:26</span> גם ענוש לצדיק לא טוב להכות נדיבים על
ישר׃

<span id="an_17:27">17:27</span> חושך אמריו יודע דעת וקר רוח איש תבונה׃

<span id="an_17:28">17:28</span> גם אויל מחריש חכם יחשב אטם שפתיו נבון׃

<span id="an_18:1">18:1</span> לתאוה יבקש נפרד בכל תושיה יתגלע׃

<span id="an_18:2">18:2</span> לא יחפץ כסיל בתבונה כי אם בהתגלות לבו׃

<span id="an_18:3">18:3</span> בבוא רשע בא גם בוז ועם קלון חרפה׃

<span id="an_18:4">18:4</span> מים עמקים דברי פי איש נחל נבע מקור חכמה׃

<span id="an_18:5">18:5</span> שאת פני רשע לא טוב להטות צדיק במשפט׃

<span id="an_18:6">18:6</span> שפתי כסיל יבאו בריב ופיו למהלמות יקרא׃

<span id="an_18:7">18:7</span> פי כסיל מחתה לו ושפתיו מוקש נפשו׃

<span id="an_18:8">18:8</span> דברי נרגן כמתלהמים והם ירדו חדרי בטן׃

<span id="an_18:9">18:9</span> גם מתרפה במלאכתו אח הוא לבעל משחית׃

<span id="an_18:10">18:10</span> מגדל עז שם יהוה בו ירוץ צדיק ונשגב׃

<span id="an_18:11">18:11</span> הון עשיר קרית עזו וכחומה נשגבה במשכיתו׃

<span id="an_18:12">18:12</span> לפני שבר יגבה לב איש ולפני כבוד ענוה׃

<span id="an_18:13">18:13</span> משיב דבר בטרם ישמע אולת היא לו וכלמה׃

<span id="an_18:14">18:14</span> רוח איש יכלכל מחלהו ורוח נכאה מי ישאנה׃

<span id="an_18:15">18:15</span> לב נבון יקנה דעת ואזן חכמים תבקש דעת׃

<span id="an_18:16">18:16</span> מתן אדם ירחיב לו ולפני גדלים ינחנו׃

<span id="an_18:17">18:17</span> צדיק הראשון בריבו יבא רעהו וחקרו׃

<span id="an_18:18">18:18</span> מדינים ישבית הגורל ובין עצומים יפריד׃

<span id="an_18:19">18:19</span> אח נפשע מקרית עז ומדונים כבריח ארמון׃

<span id="an_18:20">18:20</span> מפרי פי איש תשבע בטנו תבואת שפתיו ישבע׃

<span id="an_18:21">18:21</span> מות וחיים ביד לשון ואהביה יאכל פריה׃

<span id="an_18:22">18:22</span> מצא אשה מצא טוב ויפק רצון מיהוה׃

<span id="an_18:23">18:23</span> תחנונים ידבר רש ועשיר יענה עזות׃

<span id="an_18:24">18:24</span> איש רעים להתרעע ויש אהב דבק מאח׃

<span id="an_19:1">19:1</span> טוב רש הולך בתמו מעקש שפתיו והוא כסיל׃

<span id="an_19:2">19:2</span> גם בלא דעת נפש לא טוב ואץ ברגלים חוטא׃

<span id="an_19:3">19:3</span> אולת אדם תסלף דרכו ועל יהוה יזעף לבו׃

<span id="an_19:4">19:4</span> הון יסיף רעים רבים ודל מרעהו יפרד׃

<span id="an_19:5">19:5</span> עד שקרים לא ינקה ויפיח כזבים לא ימלט׃

<span id="an_19:6">19:6</span> רבים יחלו פני נדיב וכל הרע לאיש מתן׃

<span id="an_19:7">19:7</span> כל אחי רש שנאהו אף כי מרעהו רחקו ממנו
מרדף אמרים לא המה׃

<span id="an_19:8">19:8</span> קנה לב אהב נפשו שמר תבונה למצא טוב׃

<span id="an_19:9">19:9</span> עד שקרים לא ינקה ויפיח כזבים יאבד׃

<span id="an_19:10">19:10</span> לא נאוה לכסיל תענוג אף כי לעבד משל
בשרים׃

<span id="an_19:11">19:11</span> שכל אדם האריך אפו ותפארתו עבר על פשע׃

<span id="an_19:12">19:12</span> נהם ככפיר זעף מלך וכטל על עשב רצונו׃

<span id="an_19:13">19:13</span> הות לאביו בן כסיל ודלף טרד מדיני אשה׃

<span id="an_19:14">19:14</span> בית והון נחלת אבות ומיהוה אשה משכלת׃

<span id="an_19:15">19:15</span> עצלה תפיל תרדמה ונפש רמיה תרעב׃

<span id="an_19:16">19:16</span> שמר מצוה שמר נפשו בוזה דרכיו יומת׃

<span id="an_19:17">19:17</span> מלוה יהוה חונן דל וגמלו ישלם לו׃

<span id="an_19:18">19:18</span> יסר בנך כי יש תקוה ואל המיתו אל תשא
נפשך׃

<span id="an_19:19">19:19</span> גרל חמה נשא ענש כי אם תציל ועוד תוסף׃

<span id="an_19:20">19:20</span> שמע עצה וקבל מוסר למען תחכם באחריתך׃

<span id="an_19:21">19:21</span> רבות מחשבות בלב איש ועצת יהוה היא תקום׃

<span id="an_19:22">19:22</span> תאות אדם חסדו וטוב רש מאיש כזב׃

<span id="an_19:23">19:23</span> יראת יהוה לחיים ושבע ילין בל יפקד רע׃

<span id="an_19:24">19:24</span> טמן עצל ידו בצלחת גם אל פיהו לא ישיבנה׃

<span id="an_19:25">19:25</span> לץ תכה ופתי יערם והוכיח לנבון יבין דעת׃

<span id="an_19:26">19:26</span> משדד אב יבריח אם בן מביש ומחפיר׃

<span id="an_19:27">19:27</span> חדל בני לשמע מוסר לשגות מאמרי דעת׃

<span id="an_19:28">19:28</span> עד בליעל יליץ משפט ופי רשעים יבלע און׃

<span id="an_19:29">19:29</span> נכונו ללצים שפטים ומהלמות לגו כסילים׃

<span id="an_20:1">20:1</span> לץ היין המה שכר וכל שגה בו לא יחכם׃

<span id="an_20:2">20:2</span> נהם ככפיר אימת מלך מתעברו חוטא נפשו׃

<span id="an_20:3">20:3</span> כבוד לאיש שבת מריב וכל אויל יתגלע׃

<span id="an_20:4">20:4</span> מחרף עצל לא יחרש ישאל בקציר ואין׃

<span id="an_20:5">20:5</span> מים עמקים עצה בלב איש ואיש תבונה ידלנה׃

<span id="an_20:6">20:6</span> רב אדם יקרא איש חסדו ואיש אמונים מי ימצא׃

<span id="an_20:7">20:7</span> מתהלך בתמו צדיק אשרי בניו אחריו׃

<span id="an_20:8">20:8</span> מלך יושב על כסא דין מזרה בעיניו כל רע׃

<span id="an_20:9">20:9</span> מי יאמר זכיתי לבי טהרתי מחטאתי׃

<span id="an_20:10">20:10</span> אבן ואבן איפה ואיפה תועבת יהוה גם
שניהם׃

<span id="an_20:11">20:11</span> גם במעלליו יתנכר נער אם זך ואם ישר
פעלו׃

<span id="an_20:12">20:12</span> אזן שמעת ועין ראה יהוה עשה גם שניהם׃

<span id="an_20:13">20:13</span> אל תאהב שנה פן תורש פקח עיניך שבע לחם׃

<span id="an_20:14">20:14</span> רע רע יאמר הקונה ואזל לו אז יתהלל׃

<span id="an_20:15">20:15</span> יש זהב ורב פנינים וכלי יקר שפתי דעת׃

<span id="an_20:16">20:16</span> לקח בגדו כי ערב זר ובעד נכרים חבלהו׃

<span id="an_20:17">20:17</span> ערב לאיש לחם שקר ואחר ימלא פיהו חצץ׃

<span id="an_20:18">20:18</span> מחשבות בעצה תכון ובתחבלות עשה מלחמה׃

<span id="an_20:19">20:19</span> גולה סוד הולך רכיל ולפתה שפתיו לא
תתערב׃

<span id="an_20:20">20:20</span> מקלל אביו ואמו ידעך נרו באישון חשך׃

<span id="an_20:21">20:21</span> נחלה מבחלת בראשנה ואחריתה לא תברך׃

<span id="an_20:22">20:22</span> אל תאמר אשלמה רע קוה ליהוה וישע לך׃

<span id="an_20:23">20:23</span> תועבת יהוה אבן ואבן ומאזני מרמה לא טוב׃

<span id="an_20:24">20:24</span> מיהוה מצעדי גבר ואדם מה יבין דרכו׃

<span id="an_20:25">20:25</span> מוקש אדם ילע קדש ואחר נדרים לבקר׃

<span id="an_20:26">20:26</span> מזרה רשעים מלך חכם וישב עליהם אופן׃

<span id="an_20:27">20:27</span> נר יהוה נשמת אדם חפש כל חדרי בטן׃

<span id="an_20:28">20:28</span> חסד ואמת יצרו מלך וסעד בחסד כסאו׃

<span id="an_20:29">20:29</span> תפארת בחורים כחם והדר זקנים שיבה׃

<span id="an_20:30">20:30</span> חברות פצע תמריק ברע ומכות חדרי בטן׃

<span id="an_21:1">21:1</span> פלגי מים לב מלך ביד יהוה על כל אשר יחפץ
יטנו׃

<span id="an_21:2">21:2</span> כל דרך איש ישר בעיניו ותכן לבות יהוה׃

<span id="an_21:3">21:3</span> עשה צדקה ומשפט נבחר ליהוה מזבח׃

<span id="an_21:4">21:4</span> רום עינים ורחב לב נר רשעים חטאת׃

<span id="an_21:5">21:5</span> מחשבות חרוץ אך למותר וכל אץ אך למחסור׃

<span id="an_21:6">21:6</span> פעל אוצרות בלשון שקר הבל נדף מבקשי מות׃

<span id="an_21:7">21:7</span> שד רשעים יגורם כי מאנו לעשות משפט׃

<span id="an_21:8">21:8</span> הפכפך דרך איש וזר וזך ישר פעלו׃

<span id="an_21:9">21:9</span> טוב לשבת על פנת גג מאשת מדונים ובית חבר׃

<span id="an_21:10">21:10</span> נפש רשע אותה רע לא יחן בעיניו רעהו׃

<span id="an_21:11">21:11</span> בענש לץ יחכם פתי ובהשכיל לחכם יקח דעת׃

<span id="an_21:12">21:12</span> משכיל צדיק לבית רשע מסלף רשעים לרע׃

<span id="an_21:13">21:13</span> אטם אזנו מזעקת דל גם הוא יקרא ולא יענה׃

<span id="an_21:14">21:14</span> מתן בסתר יכפה אף ושחד בחק חמה עזה׃

<span id="an_21:15">21:15</span> שמחה לצדיק עשות משפט ומחתה לפעלי און׃

<span id="an_21:16">21:16</span> אדם תועה מדרך השכל בקהל רפאים ינוח׃

<span id="an_21:17">21:17</span> איש מחסור אהב שמחה אהב יין ושמן לא
יעשיר׃

<span id="an_21:18">21:18</span> כפר לצדיק רשע ותחת ישרים בוגד׃

<span id="an_21:19">21:19</span> טוב שבת בארץ מדבר מאשת מדונים וכעס׃

<span id="an_21:20">21:20</span> אוצר נחמד ושמן בנוה חכם וכסיל אדם
יבלענו׃

<span id="an_21:21">21:21</span> רדף צדקה וחסד ימצא חיים צדקה וכבוד׃

<span id="an_21:22">21:22</span> עיר גברים עלה חכם וירד עז מבטחה׃

<span id="an_21:23">21:23</span> שמר פיו ולשונו שמר מצרות נפשו׃

<span id="an_21:24">21:24</span> זד יהיר לץ שמו עושה בעברת זדון׃

<span id="an_21:25">21:25</span> תאות עצל תמיתנו כי מאנו ידיו לעשות׃

<span id="an_21:26">21:26</span> כל היום התאוה תאוה וצדיק יתן ולא יחשך׃

<span id="an_21:27">21:27</span> זבח רשעים תועבה אף כי בזמה יביאנו׃

<span id="an_21:28">21:28</span> עד כזבים יאבד ואיש שומע לנצח ידבר׃

<span id="an_21:29">21:29</span> העז איש רשע בפניו וישר הוא יכין דרכיו׃

<span id="an_21:30">21:30</span> אין חכמה ואין תבונה ואין עצה לנגד יהוה׃

<span id="an_21:31">21:31</span> סוס מוכן ליום מלחמה וליהוה התשועה׃

<span id="an_22:1">22:1</span> נבחר שם מעשר רב מכסף ומזהב חן טוב׃

<span id="an_22:2">22:2</span> עשיר ורש נפגשו עשה כלם יהוה׃

<span id="an_22:3">22:3</span> ערום ראה רעה ויסתר ופתיים עברו ונענשו׃

<span id="an_22:4">22:4</span> עקב ענוה יראת יהוה עשר וכבוד וחיים׃

<span id="an_22:5">22:5</span> צנים פחים בדרך עקש שומר נפשו ירחק מהם׃

<span id="an_22:6">22:6</span> חנך לנער על פי דרכו גם כי יזקין לא יסור
ממנה׃

<span id="an_22:7">22:7</span> עשיר ברשים ימשול ועבד לוה לאיש מלוה׃

<span id="an_22:8">22:8</span> זורע עולה יקצור און ושבט עברתו יכלה׃

<span id="an_22:9">22:9</span> טוב עין הוא יברך כי נתן מלחמו לדל׃

<span id="an_22:10">22:10</span> גרש לץ ויצא מדון וישבת דין וקלון׃

<span id="an_22:11">22:11</span> אהב טהור לב חן שפתיו רעהו מלך׃

<span id="an_22:12">22:12</span> עיני יהוה נצרו דעת ויסלף דברי בגד׃

<span id="an_22:13">22:13</span> אמר עצל ארי בחוץ בתוך רחבות ארצח׃

<span id="an_22:14">22:14</span> שוחה עמקה פי זרות זעום יהוה יפול שם׃

<span id="an_22:15">22:15</span> אולת קשורה בלב נער שבט מוסר ירחיקנה
ממנו׃

<span id="an_22:16">22:16</span> עשק דל להרבות לו נתן לעשיר אך למחסור׃

<span id="an_22:17">22:17</span> הט אזנך ושמע דברי חכמים ולבך תשית
לדעתי׃

<span id="an_22:18">22:18</span> כי נעים כי תשמרם בבטנך יכנו יחדו על
שפתיך׃

<span id="an_22:19">22:19</span> להיות ביהוה מבטחך הודעתיך היום אף אתה׃

<span id="an_22:20">22:20</span> הלא כתבתי לך שלשום במועצות ודעת׃

<span id="an_22:21">22:21</span> להודיעך קשט אמרי אמת להשיב אמרים אמת
לשלחיך׃

<span id="an_22:22">22:22</span> אל תגזל דל כי דל הוא ואל תדכא עני בשער׃

<span id="an_22:23">22:23</span> כי יהוה יריב ריבם וקבע את קבעיהם נפש׃

<span id="an_22:24">22:24</span> אל תתרע את בעל אף ואת איש חמות לא תבוא׃

<span id="an_22:25">22:25</span> פן תאלף ארחתו ולקחת מוקש לנפשך׃

<span id="an_22:26">22:26</span> אל תהי בתקעי כף בערבים משאות׃

<span id="an_22:27">22:27</span> אם אין לך לשלם למה יקח משכבך מתחתיך׃

<span id="an_22:28">22:28</span> אל תסג גבול עולם אשר עשו אבותיך׃

<span id="an_22:29">22:29</span> חזית איש מהיר במלאכתו לפני מלכים יתיצב
בל יתיצב לפני חשכים׃

<span id="an_23:1">23:1</span> כי תשב ללחום את מושל בין תבין את אשר
לפניך׃

<span id="an_23:2">23:2</span> ושמת שכין בלעך אם בעל נפש אתה׃

<span id="an_23:3">23:3</span> אל תתאו למטעמותיו והוא לחם כזבים׃

<span id="an_23:4">23:4</span> אל תיגע להעשיר מבינתך חדל׃

<span id="an_23:5">23:5</span> התעוף עיניך בו ואיננו כי עשה יעשה לו
כנפים כנשר ועיף השמים׃

<span id="an_23:6">23:6</span> אל תלחם את לחם רע עין ואל תתאו למטעמתיו׃

<span id="an_23:7">23:7</span> כי כמו שער בנפשו כן הוא אכל ושתה יאמר לך
ולבו בל עמך׃

<span id="an_23:8">23:8</span> פתך אכלת תקיאנה ושחת דבריך הנעימים׃

<span id="an_23:9">23:9</span> באזני כסיל אל תדבר כי יבוז לשכל מליך׃

<span id="an_23:10">23:10</span> אל תסג גבול עולם ובשדי יתומים אל תבא׃

<span id="an_23:11">23:11</span> כי גאלם חזק הוא יריב את ריבם אתך׃

<span id="an_23:12">23:12</span> הביאה למוסר לבך ואזנך לאמרי דעת׃

<span id="an_23:13">23:13</span> אל תמנע מנער מוסר כי תכנו בשבט לא ימות׃

<span id="an_23:14">23:14</span> אתה בשבט תכנו ונפשו משאול תציל׃

<span id="an_23:15">23:15</span> בני אם חכם לבך ישמח לבי גם אני׃

<span id="an_23:16">23:16</span> ותעלזנה כליותי בדבר שפתיך מישרים׃

<span id="an_23:17">23:17</span> אל יקנא לבך בחטאים כי אם ביראת יהוה כל
היום׃

<span id="an_23:18">23:18</span> כי אם יש אחרית ותקותך לא תכרת׃

<span id="an_23:19">23:19</span> שמע אתה בני וחכם ואשר בדרך לבך׃

<span id="an_23:20">23:20</span> אל תהי בסבאי יין בזללי בשר למו׃

<span id="an_23:21">23:21</span> כי סבא וזולל יורש וקרעים תלביש נומה׃

<span id="an_23:22">23:22</span> שמע לאביך זה ילדך ואל תבוז כי זקנה אמך׃

<span id="an_23:23">23:23</span> אמת קנה ואל תמכר חכמה ומוסר ובינה׃

<span id="an_23:24">23:24</span> גול יגול אבי צדיק יולד חכם וישמח בו׃

<span id="an_23:25">23:25</span> ישמח אביך ואמך ותגל יולדתך׃

<span id="an_23:26">23:26</span> תנה בני לבך לי ועיניך דרכי תרצנה׃

<span id="an_23:27">23:27</span> כי שוחה עמקה זונה ובאר צרה נכריה׃

<span id="an_23:28">23:28</span> אף היא כחתף תארב ובוגדים באדם תוסף׃

<span id="an_23:29">23:29</span> למי אוי למי אבוי למי מדונים למי שיח למי
פצעים חנם למי חכללות עינים׃

<span id="an_23:30">23:30</span> למאחרים על היין לבאים לחקר ממסך׃

<span id="an_23:31">23:31</span> אל תרא יין כי יתאדם כי יתן בכיס עינו
יתהלך במישרים׃

<span id="an_23:32">23:32</span> אחריתו כנחש ישך וכצפעני יפרש׃

<span id="an_23:33">23:33</span> עיניך יראו זרות ולבך ידבר תהפכות׃

<span id="an_23:34">23:34</span> והיית כשכב בלב ים וכשכב בראש חבל׃

<span id="an_23:35">23:35</span> הכוני בל חליתי הלמוני בל ידעתי מתי אקיץ
אוסיף אבקשנו עוד׃

<span id="an_24:1">24:1</span> אל תקנא באנשי רעה ואל תתאו להיות אתם׃

<span id="an_24:2">24:2</span> כי שד יהגה לבם ועמל שפתיהם תדברנה׃

<span id="an_24:3">24:3</span> בחכמה יבנה בית ובתבונה יתכונן׃

<span id="an_24:4">24:4</span> ובדעת חדרים ימלאו כל הון יקר ונעים׃

<span id="an_24:5">24:5</span> גבר חכם בעוז ואיש דעת מאמץ כח׃

<span id="an_24:6">24:6</span> כי בתחבלות תעשה לך מלחמה ותשועה ברב יועץ׃

<span id="an_24:7">24:7</span> ראמות לאויל חכמות בשער לא יפתח פיהו׃

<span id="an_24:8">24:8</span> מחשב להרע לו בעל מזמות יקראו׃

<span id="an_24:9">24:9</span> זמת אולת חטאת ותועבת לאדם לץ׃

<span id="an_24:10">24:10</span> התרפית ביום צרה צר כחכה׃

<span id="an_24:11">24:11</span> הצל לקחים למות ומטים להרג אם תחשוך׃

<span id="an_24:12">24:12</span> כי תאמר הן לא ידענו זה הלא תכן לבות הוא
יבין ונצר נפשך הוא ידע והשיב לאדם כפעלו׃

<span id="an_24:13">24:13</span> אכל בני דבש כי טוב ונפת מתוק על חכך׃

<span id="an_24:14">24:14</span> כן דעה חכמה לנפשך אם מצאת ויש אחרית
ותקותך לא תכרת׃

<span id="an_24:15">24:15</span> אל תארב רשע לנוה צדיק אל תשדד רבצו׃

<span id="an_24:16">24:16</span> כי שבע יפול צדיק וקם ורשעים יכשלו ברעה׃

<span id="an_24:17">24:17</span> בנפל אויביך אל תשמח ובכשלו אל יגל לבך׃

<span id="an_24:18">24:18</span> פן יראה יהוה ורע בעיניו והשיב מעליו
אפו׃

<span id="an_24:19">24:19</span> אל תתחר במרעים אל תקנא ברשעים׃

<span id="an_24:20">24:20</span> כי לא תהיה אחרית לרע נר רשעים ידעך׃

<span id="an_24:21">24:21</span> ירא את יהוה בני ומלך עם שונים אל תתערב׃

<span id="an_24:22">24:22</span> כי פתאם יקום אידם ופיד שניהם מי יודע׃

<span id="an_24:23">24:23</span> גם אלה לחכמים הכר פנים במשפט בל טוב׃

<span id="an_24:24">24:24</span> אמר לרשע צדיק אתה יקבהו עמים יזעמוהו
לאמים׃

<span id="an_24:25">24:25</span> ולמוכיחים ינעם ועליהם תבוא ברכת טוב׃

<span id="an_24:26">24:26</span> שפתים ישק משיב דברים נכחים׃

<span id="an_24:27">24:27</span> הכן בחוץ מלאכתך ועתדה בשדה לך אחר ובנית
ביתך׃

<span id="an_24:28">24:28</span> אל תהי עד חנם ברעך והפתית בשפתיך׃

<span id="an_24:29">24:29</span> אל תאמר כאשר עשה לי כן אעשה לו אשיב
לאיש כפעלו׃

<span id="an_24:30">24:30</span> על שדה איש עצל עברתי ועל כרם אדם חסר
לב׃

<span id="an_24:31">24:31</span> והנה עלה כלו קמשנים כסו פניו חרלים וגדר
אבניו נהרסה׃

<span id="an_24:32">24:32</span> ואחזה אנכי אשית לבי ראיתי לקחתי מוסר׃

<span id="an_24:33">24:33</span> מעט שנות מעט תנומות מעט חבק ידים לשכב׃

<span id="an_24:34">24:34</span> ובא מתהלך רישך ומחסריך כאיש מגן׃

<span id="an_25:1">25:1</span> גם אלה משלי שלמה אשר העתיקו אנשי חזקיה
מלך יהודה׃

<span id="an_25:2">25:2</span> כבד אלהים הסתר דבר וכבד מלכים חקר דבר׃

<span id="an_25:3">25:3</span> שמים לרום וארץ לעמק ולב מלכים אין חקר׃

<span id="an_25:4">25:4</span> הגו סיגים מכסף ויצא לצרף כלי׃

<span id="an_25:5">25:5</span> הגו רשע לפני מלך ויכון בצדק כסאו׃

<span id="an_25:6">25:6</span> אל תתהדר לפני מלך ובמקום גדלים אל תעמד׃

<span id="an_25:7">25:7</span> כי טוב אמר לך עלה הנה מהשפילך לפני נדיב
אשר ראו עיניך׃

<span id="an_25:8">25:8</span> אל תצא לרב מהר פן מה תעשה באחריתה בהכלים
אתך רעך׃

<span id="an_25:9">25:9</span> ריבך ריב את רעך וסוד אחר אל תגל׃

<span id="an_25:10">25:10</span> פן יחסדך שמע ודבתך לא תשוב׃

<span id="an_25:11">25:11</span> תפוחי זהב במשכיות כסף דבר דבר על אפניו׃

<span id="an_25:12">25:12</span> נזם זהב וחלי כתם מוכיח חכם על אזן שמעת׃

<span id="an_25:13">25:13</span> כצנת שלג ביום קציר ציר נאמן לשלחיו ונפש
אדניו ישיב׃

<span id="an_25:14">25:14</span> נשיאים ורוח וגשם אין איש מתהלל במתת
שקר׃

<span id="an_25:15">25:15</span> בארך אפים יפתה קצין ולשון רכה תשבר גרם׃

<span id="an_25:16">25:16</span> דבש מצאת אכל דיך פן תשבענו והקאתו׃

<span id="an_25:17">25:17</span> הקר רגלך מבית רעך פן ישבעך ושנאך׃

<span id="an_25:18">25:18</span> מפיץ וחרב וחץ שנון איש ענה ברעהו עד
שקר׃

<span id="an_25:19">25:19</span> שן רעה ורגל מועדת מבטח בוגד ביום צרה׃

<span id="an_25:20">25:20</span> מעדה בגד ביום קרה חמץ על נתר ושר בשרים
על לב רע׃

<span id="an_25:21">25:21</span> אם רעב שנאך האכלהו לחם ואם צמא השקהו
מים׃

<span id="an_25:22">25:22</span> כי גחלים אתה חתה על ראשו ויהוה ישלם לך׃

<span id="an_25:23">25:23</span> רוח צפון תחולל גשם ופנים נזעמים לשון
סתר׃

<span id="an_25:24">25:24</span> טוב שבת על פנת גג מאשת מדונים ובית חבר׃

<span id="an_25:25">25:25</span> מים קרים על נפש עיפה ושמועה טובה מארץ
מרחק׃

<span id="an_25:26">25:26</span> מעין נרפש ומקור משחת צדיק מט לפני רשע׃

<span id="an_25:27">25:27</span> אכל דבש הרבות לא טוב וחקר כבדם כבוד׃

<span id="an_25:28">25:28</span> עיר פרוצה אין חומה איש אשר אין מעצר
לרוחו׃

<span id="an_26:1">26:1</span> כשלג בקיץ וכמטר בקציר כן לא נאוה לכסיל
כבוד׃

<span id="an_26:2">26:2</span> כצפור לנוד כדרור לעוף כן קללת חנם לא תבא׃

<span id="an_26:3">26:3</span> שוט לסוס מתג לחמור ושבט לגו כסילים׃

<span id="an_26:4">26:4</span> אל תען כסיל כאולתו פן תשוה לו גם אתה׃

<span id="an_26:5">26:5</span> ענה כסיל כאולתו פן יהיה חכם בעיניו׃

<span id="an_26:6">26:6</span> מקצה רגלים חמס שתה שלח דברים ביד כסיל׃

<span id="an_26:7">26:7</span> דליו שקים מפסח ומשל בפי כסילים׃

<span id="an_26:8">26:8</span> כצרור אבן במרגמה כן נותן לכסיל כבוד׃

<span id="an_26:9">26:9</span> חוח עלה ביד שכור ומשל בפי כסילים׃

<span id="an_26:10">26:10</span> רב מחולל כל ושכר כסיל ושכר עברים׃

<span id="an_26:11">26:11</span> ככלב שב על קאו כסיל שונה באולתו׃

<span id="an_26:12">26:12</span> ראית איש חכם בעיניו תקוה לכסיל ממנו׃

<span id="an_26:13">26:13</span> אמר עצל שחל בדרך ארי בין הרחבות׃

<span id="an_26:14">26:14</span> הדלת תסוב על צירה ועצל על מטתו׃

<span id="an_26:15">26:15</span> טמן עצל ידו בצלחת נלאה להשיבה אל פיו׃

<span id="an_26:16">26:16</span> חכם עצל בעיניו משבעה משיבי טעם׃

<span id="an_26:17">26:17</span> מחזיק באזני כלב עבר מתעבר על ריב לא לו׃

<span id="an_26:18">26:18</span> כמתלהלה הירה זקים חצים ומות׃

<span id="an_26:19">26:19</span> כן איש רמה את רעהו ואמר הלא משחק אני׃

<span id="an_26:20">26:20</span> באפס עצים תכבה אש ובאין נרגן ישתק מדון׃

<span id="an_26:21">26:21</span> פחם לגחלים ועצים לאש ואיש מדונים לחרחר
ריב׃

<span id="an_26:22">26:22</span> דברי נרגן כמתלהמים והם ירדו חדרי בטן׃

<span id="an_26:23">26:23</span> כסף סיגים מצפה על חרש שפתים דלקים ולב
רע׃

<span id="an_26:24">26:24</span> בשפתו ינכר שונא ובקרבו ישית מרמה׃

<span id="an_26:25">26:25</span> כי יחנן קולו אל תאמן בו כי שבע תועבות
בלבו׃

<span id="an_26:26">26:26</span> תכסה שנאה במשאון תגלה רעתו בקהל׃

<span id="an_26:27">26:27</span> כרה שחת בה יפל וגלל אבן אליו תשוב׃

<span id="an_26:28">26:28</span> לשון שקר ישנא דכיו ופה חלק יעשה מדחה׃

<span id="an_27:1">27:1</span> אל תתהלל ביום מחר כי לא תדע מה ילד יום׃

<span id="an_27:2">27:2</span> יהללך זר ולא פיך נכרי ואל שפתיך׃

<span id="an_27:3">27:3</span> כבד אבן ונטל החול וכעס אויל כבד משניהם׃

<span id="an_27:4">27:4</span> אכזריות חמה ושטף אף ומי יעמד לפני קנאה׃

<span id="an_27:5">27:5</span> טובה תוכחת מגלה מאהבה מסתרת׃

<span id="an_27:6">27:6</span> נאמנים פצעי אוהב ונעתרות נשיקות שונא׃

<span id="an_27:7">27:7</span> נפש שבעה תבוס נפת ונפש רעבה כל מר מתוק׃

<span id="an_27:8">27:8</span> כצפור נודדת מן קנה כן איש נודד ממקומו׃

<span id="an_27:9">27:9</span> שמן וקטרת ישמח לב ומתק רעהו מעצת נפש׃

<span id="an_27:10">27:10</span> רעך ורעה אביך אל תעזב ובית אחיך אל תבוא
ביום אידך טוב שכן קרוב מאח רחוק׃

<span id="an_27:11">27:11</span> חכם בני ושמח לבי ואשיבה חרפי דבר׃

<span id="an_27:12">27:12</span> ערום ראה רעה נסתר פתאים עברו נענשו׃

<span id="an_27:13">27:13</span> קח בגדו כי ערב זר ובעד נכריה חבלהו׃

<span id="an_27:14">27:14</span> מברך רעהו בקול גדול בבקר השכים קללה
תחשב לו׃

<span id="an_27:15">27:15</span> דלף טורד ביום סגריר ואשת מדונים נשתוה׃

<span id="an_27:16">27:16</span> צפניה צפן רוח ושמן ימינו יקרא׃

<span id="an_27:17">27:17</span> ברזל בברזל יחד ואיש יחד פני רעהו׃

<span id="an_27:18">27:18</span> נצר תאנה יאכל פריה ושמר אדניו יכבד׃

<span id="an_27:19">27:19</span> כמים הפנים לפנים כן לב האדם לאדם׃

<span id="an_27:20">27:20</span> שאול ואבדה לא תשבענה ועיני האדם לא
תשבענה׃

<span id="an_27:21">27:21</span> מצרף לכסף וכור לזהב ואיש לפי מהללו׃

<span id="an_27:22">27:22</span> אם תכתוש את האויל במכתש בתוך הריפות
בעלי לא תסור מעליו אולתו׃

<span id="an_27:23">27:23</span> ידע תדע פני צאנך שית לבך לעדרים׃

<span id="an_27:24">27:24</span> כי לא לעולם חסן ואם נזר לדור דור׃

<span id="an_27:25">27:25</span> גלה חציר ונראה דשא ונאספו עשבות הרים׃

<span id="an_27:26">27:26</span> כבשים ללבושך ומחיר שדה עתודים׃

<span id="an_27:27">27:27</span> ודי חלב עזים ללחמך ללחם ביתך וחיים
לנערותיך׃

<span id="an_28:1">28:1</span> נסו ואין רדף רשע וצדיקים ככפיר יבטח׃

<span id="an_28:2">28:2</span> בפשע ארץ רבים שריה ובאדם מבין ידע כן
יאריך׃

<span id="an_28:3">28:3</span> גבר רש ועשק דלים מטר סחף ואין לחם׃

<span id="an_28:4">28:4</span> עזבי תורה יהללו רשע ושמרי תורה יתגרו בם׃

<span id="an_28:5">28:5</span> אנשי רע לא יבינו משפט ומבקשי יהוה יבינו
כל׃

<span id="an_28:6">28:6</span> טוב רש הולך בתמו מעקש דרכים והוא עשיר׃

<span id="an_28:7">28:7</span> נוצר תורה בן מבין ורעה זוללים יכלים אביו׃

<span id="an_28:8">28:8</span> מרבה הונו בנשך ובתרבית לחונן דלים יקבצנו׃

<span id="an_28:9">28:9</span> מסיר אזנו משמע תורה גם תפלתו תועבה׃

<span id="an_28:10">28:10</span> משגה ישרים בדרך רע בשחותו הוא יפול
ותמימים ינחלו טוב׃

<span id="an_28:11">28:11</span> חכם בעיניו איש עשיר ודל מבין יחקרנו׃

<span id="an_28:12">28:12</span> בעלץ צדיקים רבה תפארת ובקום רשעים יחפש
אדם׃

<span id="an_28:13">28:13</span> מכסה פשעיו לא יצליח ומודה ועזב ירחם׃

<span id="an_28:14">28:14</span> אשרי אדם מפחד תמיד ומקשה לבו יפול ברעה׃

<span id="an_28:15">28:15</span> ארי נהם ודב שוקק משל רשע על עם דל׃

<span id="an_28:16">28:16</span> נגיד חסר תבונות ורב מעשקות שנאי בצע
יאריך ימים׃

<span id="an_28:17">28:17</span> אדם עשק בדם נפש עד בור ינוס אל יתמכו
בו׃

<span id="an_28:18">28:18</span> הולך תמים יושע ונעקש דרכים יפול באחת׃

<span id="an_28:19">28:19</span> עבד אדמתו ישבע לחם ומרדף רקים ישבע ריש׃

<span id="an_28:20">28:20</span> איש אמונות רב ברכות ואץ להעשיר לא ינקה׃

<span id="an_28:21">28:21</span> הכר פנים לא טוב ועל פת לחם יפשע גבר׃

<span id="an_28:22">28:22</span> נבהל להון איש רע עין ולא ידע כי חסר
יבאנו׃

<span id="an_28:23">28:23</span> מוכיח אדם אחרי חן ימצא ממחליק לשון׃

<span id="an_28:24">28:24</span> גוזל אביו ואמו ואמר אין פשע חבר הוא
לאיש משחית׃

<span id="an_28:25">28:25</span> רחב נפש יגרה מדון ובוטח על יהוה ידשן׃

<span id="an_28:26">28:26</span> בוטח בלבו הוא כסיל והולך בחכמה הוא
ימלט׃

<span id="an_28:27">28:27</span> נותן לרש אין מחסור ומעלים עיניו רב
מארות׃

<span id="an_28:28">28:28</span> בקום רשעים יסתר אדם ובאבדם ירבו צדיקים׃

<span id="an_29:1">29:1</span> איש תוכחות מקשה ערף פתע ישבר ואין מרפא׃

<span id="an_29:2">29:2</span> ברבות צדיקים ישמח העם ובמשל רשע יאנח עם׃

<span id="an_29:3">29:3</span> איש אהב חכמה ישמח אביו ורעה זונות יאבד
הון׃

<span id="an_29:4">29:4</span> מלך במשפט יעמיד ארץ ואיש תרומות יהרסנה׃

<span id="an_29:5">29:5</span> גבר מחליק על רעהו רשת פורש על פעמיו׃

<span id="an_29:6">29:6</span> בפשע איש רע מוקש וצדיק ירון ושמח׃

<span id="an_29:7">29:7</span> ידע צדיק דין דלים רשע לא יבין דעת׃

<span id="an_29:8">29:8</span> אנשי לצון יפיחו קריה וחכמים ישיבו אף׃

<span id="an_29:9">29:9</span> איש חכם נשפט את איש אויל ורגז ושחק ואין
נחת׃

<span id="an_29:10">29:10</span> אנשי דמים ישנאו תם וישרים יבקשו נפשו׃

<span id="an_29:11">29:11</span> כל רוחו יוציא כסיל וחכם באחור ישבחנה׃

<span id="an_29:12">29:12</span> משל מקשיב על דבר שקר כל משרתיו רשעים׃

<span id="an_29:13">29:13</span> רש ואיש תככים נפגשו מאיר עיני שניהם
יהוה׃

<span id="an_29:14">29:14</span> מלך שופט באמת דלים כסאו לעד יכון׃

<span id="an_29:15">29:15</span> שבט ותוכחת יתן חכמה ונער משלח מביש אמו׃

<span id="an_29:16">29:16</span> ברבות רשעים ירבה פשע וצדיקים במפלתם
יראו׃

<span id="an_29:17">29:17</span> יסר בנך ויניחך ויתן מעדנים לנפשך׃

<span id="an_29:18">29:18</span> באין חזון יפרע עם ושמר תורה אשרהו׃

<span id="an_29:19">29:19</span> בדברים לא יוסר עבד כי יבין ואין מענה׃

<span id="an_29:20">29:20</span> חזית איש אץ בדבריו תקוה לכסיל ממנו׃

<span id="an_29:21">29:21</span> מפנק מנער עבדו ואחריתו יהיה מנון׃

<span id="an_29:22">29:22</span> איש אף יגרה מדון ובעל חמה רב פשע׃

<span id="an_29:23">29:23</span> גאות אדם תשפילנו ושפל רוח יתמך כבוד׃

<span id="an_29:24">29:24</span> חולק עם גנב שונא נפשו אלה ישמע ולא
יגיד׃

<span id="an_29:25">29:25</span> חרדת אדם יתן מוקש ובוטח ביהוה ישגב׃

<span id="an_29:26">29:26</span> רבים מבקשים פני מושל ומיהוה משפט איש׃

<span id="an_29:27">29:27</span> תועבת צדיקים איש עול ותועבת רשע ישר
דרך׃

<span id="an_30:1">30:1</span> דברי אגור בן יקה המשא נאם הגבר לאיתיאל
לאיתיאל ואכל׃

<span id="an_30:2">30:2</span> כי בער אנכי מאיש ולא בינת אדם לי׃

<span id="an_30:3">30:3</span> ולא למדתי חכמה ודעת קדשים אדע׃

<span id="an_30:4">30:4</span> מי עלה שמים וירד מי אסף רוח בחפניו מי צרר
מים בשמלה מי הקים כל אפסי ארץ מה שמו ומה שם בנו כי תדע׃

<span id="an_30:5">30:5</span> כל אמרת אלוה צרופה מגן הוא לחסים בו׃

<span id="an_30:6">30:6</span> אל תוסף על דבריו פן יוכיח בך ונכזבת׃

<span id="an_30:7">30:7</span> שתים שאלתי מאתך אל תמנע ממני בטרם אמות׃

<span id="an_30:8">30:8</span> שוא ודבר כזב הרחק ממני ראש ועשר אל תתן לי
הטריפני לחם חקי׃

<span id="an_30:9">30:9</span> פן אשבע וכחשתי ואמרתי מי יהוה ופן אורש
וגנבתי ותפשתי שם אלהי׃

<span id="an_30:10">30:10</span> אל תלשן עבד אל אדנו פן יקללך ואשמת׃

<span id="an_30:11">30:11</span> דור אביו יקלל ואת אמו לא יברך׃

<span id="an_30:12">30:12</span> דור טהור בעיניו ומצאתו לא רחץ׃

<span id="an_30:13">30:13</span> דור מה רמו עיניו ועפעפיו ינשאו׃

<span id="an_30:14">30:14</span> דור חרבות שניו ומאכלות מתלעתיו לאכל
עניים מארץ ואביונים מאדם׃

<span id="an_30:15">30:15</span> לעלוקה שתי בנות הב הב שלוש הנה לא
תשבענה ארבע לא אמרו הון׃

<span id="an_30:16">30:16</span> שאול ועצר רחם ארץ לא שבעה מים ואש לא
אמרה הון׃

<span id="an_30:17">30:17</span> עין תלעג לאב ותבוז ליקהת אם יקרוה ערבי
נחל ויאכלוה בני נשר׃

<span id="an_30:18">30:18</span> שלשה המה נפלאו ממני וארבע לא ידעתים׃

<span id="an_30:19">30:19</span> דרך הנשר בשמים דרך נחש עלי צור דרך אניה
בלב ים ודרך גבר בעלמה׃

<span id="an_30:20">30:20</span> כן דרך אשה מנאפת אכלה ומחתה פיה ואמרה
לא פעלתי און׃

<span id="an_30:21">30:21</span> תחת שלוש רגזה ארץ ותחת ארבע לא תוכל
שאת׃

<span id="an_30:22">30:22</span> תחת עבד כי ימלוך ונבל כי ישבע לחם׃

<span id="an_30:23">30:23</span> תחת שנואה כי תבעל ושפחה כי תירש גברתה׃

<span id="an_30:24">30:24</span> ארבעה הם קטני ארץ והמה חכמים מחכמים׃

<span id="an_30:25">30:25</span> הנמלים עם לא עז ויכינו בקיץ לחמם׃

<span id="an_30:26">30:26</span> שפנים עם לא עצום וישימו בסלע ביתם׃

<span id="an_30:27">30:27</span> מלך אין לארבה ויצא חצץ כלו׃

<span id="an_30:28">30:28</span> שממית בידים תתפש והיא בהיכלי מלך׃

<span id="an_30:29">30:29</span> שלשה המה מיטיבי צעד וארבעה מיטבי לכת׃

<span id="an_30:30">30:30</span> ליש גבור בבהמה ולא ישוב מפני כל׃

<span id="an_30:31">30:31</span> זרזיר מתנים או תיש ומלך אלקום עמו׃

<span id="an_30:32">30:32</span> אם נבלת בהתנשא ואם זמות יד לפה׃

<span id="an_30:33">30:33</span> כי מיץ חלב יוציא חמאה ומיץ אף יוציא דם
ומיץ אפים יוציא ריב׃

<span id="an_31:1">31:1</span> דברי למואל מלך משא אשר יסרתו אמו׃

<span id="an_31:2">31:2</span> מה ברי ומה בר בטני ומה בר נדרי׃

<span id="an_31:3">31:3</span> אל תתן לנשים חילך ודרכיך למחות מלכין׃

<span id="an_31:4">31:4</span> אל למלכים למואל אל למלכים שתו יין
ולרוזנים או שכר׃

<span id="an_31:5">31:5</span> פן ישתה וישכח מחקק וישנה דין כל בני עני׃

<span id="an_31:6">31:6</span> תנו שכר לאובד ויין למרי נפש׃

<span id="an_31:7">31:7</span> ישתה וישכח רישו ועמלו לא יזכר עוד׃

<span id="an_31:8">31:8</span> פתח פיך לאלם אל דין כל בני חלוף׃

<span id="an_31:9">31:9</span> פתח פיך שפט צדק ודין עני ואביון׃

<span id="an_31:10">31:10</span> אשת חיל מי ימצא ורחק מפנינים מכרה׃

<span id="an_31:11">31:11</span> בטח בה לב בעלה ושלל לא יחסר׃

<span id="an_31:12">31:12</span> גמלתהו טוב ולא רע כל ימי חייה׃

<span id="an_31:13">31:13</span> דרשה צמר ופשתים ותעש בחפץ כפיה׃

<span id="an_31:14">31:14</span> היתה כאניות סוחר ממרחק תביא לחמה׃

<span id="an_31:15">31:15</span> ותקם בעוד לילה ותתן טרף לביתה וחק
לנערתיה׃

<span id="an_31:16">31:16</span> זממה שדה ותקחהו מפרי כפיה נטע כרם׃

<span id="an_31:17">31:17</span> חגרה בעוז מתניה ותאמץ זרעותיה׃

<span id="an_31:18">31:18</span> טעמה כי טוב סחרה לא יכבה בליל נרה׃

<span id="an_31:19">31:19</span> ידיה שלחה בכישור וכפיה תמכו פלך׃

<span id="an_31:20">31:20</span> כפה פרשה לעני וידיה שלחה לאביון׃

<span id="an_31:21">31:21</span> לא תירא לביתה משלג כי כל ביתה לבש שנים׃

<span id="an_31:22">31:22</span> מרבדים עשתה לה שש וארגמן לבושה׃

<span id="an_31:23">31:23</span> נודע בשערים בעלה בשבתו עם זקני ארץ׃

<span id="an_31:24">31:24</span> סדין עשתה ותמכר וחגור נתנה לכנעני׃

<span id="an_31:25">31:25</span> עז והדר לבושה ותשחק ליום אחרון׃

<span id="an_31:26">31:26</span> פיה פתחה בחכמה ותורת חסד על לשונה׃

<span id="an_31:27">31:27</span> צופיה הליכות ביתה ולחם עצלות לא תאכל׃

<span id="an_31:28">31:28</span> קמו בניה ויאשרוה בעלה ויהללה׃

<span id="an_31:29">31:29</span> רבות בנות עשו חיל ואת עלית על כלנה׃

<span id="an_31:30">31:30</span> שקר החן והבל היפי אשה יראת יהוה היא
תתהלל׃

<span id="an_31:31">31:31</span> תנו לה מפרי ידיה ויהללוה בשערים מעשיה׃

------------------------------------------------------------------------

[Next: Ecclesiastes](ecc)
