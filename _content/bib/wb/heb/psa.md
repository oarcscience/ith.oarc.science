[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](job)  [Next](pro) 

------------------------------------------------------------------------

### Modern Hebrew Bible: Psalms

<span id="an_1:1">1:1</span> אשרי האיש אשר לא הלך בעצת רשעים ובדרך חטאים
לא עמד ובמושב לצים לא ישב׃

<span id="an_1:2">1:2</span> כי אם בתורת יהוה חפצו ובתורתו יהגה יומם
ולילה׃

<span id="an_1:3">1:3</span> והיה כעץ שתול על פלגי מים אשר פריו יתן בעתו
ועלהו לא יבול וכל אשר יעשה יצליח׃

<span id="an_1:4">1:4</span> לא כן הרשעים כי אם כמץ אשר תדפנו רוח׃

<span id="an_1:5">1:5</span> על כן לא יקמו רשעים במשפט וחטאים בעדת
צדיקים׃

<span id="an_1:6">1:6</span> כי יודע יהוה דרך צדיקים ודרך רשעים תאבד׃

<span id="an_2:1">2:1</span> למה רגשו גוים ולאמים יהגו ריק׃

<span id="an_2:2">2:2</span> יתיצבו מלכי ארץ ורוזנים נוסדו יחד על יהוה
ועל משיחו׃

<span id="an_2:3">2:3</span> ננתקה את מוסרותימו ונשליכה ממנו עבתימו׃

<span id="an_2:4">2:4</span> יושב בשמים ישחק אדני ילעג למו׃

<span id="an_2:5">2:5</span> אז ידבר אלימו באפו ובחרונו יבהלמו׃

<span id="an_2:6">2:6</span> ואני נסכתי מלכי על ציון הר קדשי׃

<span id="an_2:7">2:7</span> אספרה אל חק יהוה אמר אלי בני אתה אני היום
ילדתיך׃

<span id="an_2:8">2:8</span> שאל ממני ואתנה גוים נחלתך ואחזתך אפסי ארץ׃

<span id="an_2:9">2:9</span> תרעם בשבט ברזל ככלי יוצר תנפצם׃

<span id="an_2:10">2:10</span> ועתה מלכים השכילו הוסרו שפטי ארץ׃

<span id="an_2:11">2:11</span> עבדו את יהוה ביראה וגילו ברעדה׃

<span id="an_2:12">2:12</span> נשקו בר פן יאנף ותאבדו דרך כי יבער כמעט
אפו אשרי כל חוסי בו׃

<span id="an_3:1">3:1</span> מזמור לדוד בברחו מפני אבשלום בנו יהוה מה
רבו צרי רבים קמים עלי׃

<span id="an_3:2">3:2</span> רבים אמרים לנפשי אין ישועתה לו באלהים סלה׃

<span id="an_3:3">3:3</span> ואתה יהוה מגן בעדי כבודי ומרים ראשי׃

<span id="an_3:4">3:4</span> קולי אל יהוה אקרא ויענני מהר קדשו סלה׃

<span id="an_3:5">3:5</span> אני שכבתי ואישנה הקיצותי כי יהוה יסמכני׃

<span id="an_3:6">3:6</span> לא אירא מרבבות עם אשר סביב שתו עלי׃

<span id="an_3:7">3:7</span> קומה יהוה הושיעני אלהי כי הכית את כל איבי
לחי שני רשעים שברת׃

<span id="an_3:8">3:8</span> ליהוה הישועה על עמך ברכתך סלה׃

<span id="an_4:1">4:1</span> למנצח בנגינות מזמור לדוד בקראי ענני אלהי
צדקי בצר הרחבת לי חנני ושמע תפלתי׃

<span id="an_4:2">4:2</span> בני איש עד מה כבודי לכלמה תאהבון ריק תבקשו
כזב סלה׃

<span id="an_4:3">4:3</span> ודעו כי הפלה יהוה חסיד לו יהוה ישמע בקראי
אליו׃

<span id="an_4:4">4:4</span> רגזו ואל תחטאו אמרו בלבבכם על משכבכם ודמו
סלה׃

<span id="an_4:5">4:5</span> זבחו זבחי צדק ובטחו אל יהוה׃

<span id="an_4:6">4:6</span> רבים אמרים מי יראנו טוב נסה עלינו אור פניך
יהוה׃

<span id="an_4:7">4:7</span> נתתה שמחה בלבי מעת דגנם ותירושם רבו׃

<span id="an_4:8">4:8</span> בשלום יחדו אשכבה ואישן כי אתה יהוה לבדד
לבטח תושיבני׃

<span id="an_5:1">5:1</span> למנצח אל הנחילות מזמור לדוד אמרי האזינה
יהוה בינה הגיגי׃

<span id="an_5:2">5:2</span> הקשיבה לקול שועי מלכי ואלהי כי אליך אתפלל׃

<span id="an_5:3">5:3</span> יהוה בקר תשמע קולי בקר אערך לך ואצפה׃

<span id="an_5:4">5:4</span> כי לא אל חפץ רשע אתה לא יגרך רע׃

<span id="an_5:5">5:5</span> לא יתיצבו הוללים לנגד עיניך שנאת כל פעלי
און׃

<span id="an_5:6">5:6</span> תאבד דברי כזב איש דמים ומרמה יתעב יהוה׃

<span id="an_5:7">5:7</span> ואני ברב חסדך אבוא ביתך אשתחוה אל היכל קדשך
ביראתך׃

<span id="an_5:8">5:8</span> יהוה נחני בצדקתך למען שוררי הושר לפני דרכך׃

<span id="an_5:9">5:9</span> כי אין בפיהו נכונה קרבם הוות קבר פתוח גרונם
לשונם יחליקון׃

<span id="an_5:10">5:10</span> האשימם אלהים יפלו ממעצותיהם ברב פשעיהם
הדיחמו כי מרו בך׃

<span id="an_5:11">5:11</span> וישמחו כל חוסי בך לעולם ירננו ותסך עלימו
ויעלצו בך אהבי שמך׃

<span id="an_5:12">5:12</span> כי אתה תברך צדיק יהוה כצנה רצון תעטרנו׃

<span id="an_6:1">6:1</span> למנצח בנגינות על השמינית מזמור לדוד יהוה אל
באפך תוכיחני ואל בחמתך תיסרני׃

<span id="an_6:2">6:2</span> חנני יהוה כי אמלל אני רפאני יהוה כי נבהלו
עצמי׃

<span id="an_6:3">6:3</span> ונפשי נבהלה מאד ואת יהוה עד מתי׃

<span id="an_6:4">6:4</span> שובה יהוה חלצה נפשי הושיעני למען חסדך׃

<span id="an_6:5">6:5</span> כי אין במות זכרך בשאול מי יודה לך׃

<span id="an_6:6">6:6</span> יגעתי באנחתי אשחה בכל לילה מטתי בדמעתי ערשי
אמסה׃

<span id="an_6:7">6:7</span> עששה מכעס עיני עתקה בכל צוררי׃

<span id="an_6:8">6:8</span> סורו ממני כל פעלי און כי שמע יהוה קול בכיי׃

<span id="an_6:9">6:9</span> שמע יהוה תחנתי יהוה תפלתי יקח׃

<span id="an_6:10">6:10</span> יבשו ויבהלו מאד כל איבי ישבו יבשו רגע׃

<span id="an_7:1">7:1</span> שגיון לדוד אשר שר ליהוה על דברי כוש בן
ימיני יהוה אלהי בך חסיתי הושיעני מכל רדפי והצילני׃

<span id="an_7:2">7:2</span> פן יטרף כאריה נפשי פרק ואין מציל׃

<span id="an_7:3">7:3</span> יהוה אלהי אם עשיתי זאת אם יש עול בכפי׃

<span id="an_7:4">7:4</span> אם גמלתי שולמי רע ואחלצה צוררי ריקם׃

<span id="an_7:5">7:5</span> ירדף אויב נפשי וישג וירמס לארץ חיי וכבודי
לעפר ישכן סלה׃

<span id="an_7:6">7:6</span> קומה יהוה באפך הנשא בעברות צוררי ועורה אלי
משפט צוית׃

<span id="an_7:7">7:7</span> ועדת לאמים תסובבך ועליה למרום שובה׃

<span id="an_7:8">7:8</span> יהוה ידין עמים שפטני יהוה כצדקי וכתמי עלי׃

<span id="an_7:9">7:9</span> יגמר נא רע רשעים ותכונן צדיק ובחן לבות
וכליות אלהים צדיק׃

<span id="an_7:10">7:10</span> מגני על אלהים מושיע ישרי לב׃

<span id="an_7:11">7:11</span> אלהים שופט צדיק ואל זעם בכל יום׃

<span id="an_7:12">7:12</span> אם לא ישוב חרבו ילטוש קשתו דרך ויכוננה׃

<span id="an_7:13">7:13</span> ולו הכין כלי מות חציו לדלקים יפעל׃

<span id="an_7:14">7:14</span> הנה יחבל און והרה עמל וילד שקר׃

<span id="an_7:15">7:15</span> בור כרה ויחפרהו ויפל בשחת יפעל׃

<span id="an_7:16">7:16</span> ישוב עמלו בראשו ועל קדקדו חמסו ירד׃

<span id="an_7:17">7:17</span> אודה יהוה כצדקו ואזמרה שם יהוה עליון׃

<span id="an_8:1">8:1</span> למנצח על הגתית מזמור לדוד יהוה אדנינו מה
אדיר שמך בכל הארץ אשר תנה הודך על השמים׃

<span id="an_8:2">8:2</span> מפי עוללים וינקים יסדת עז למען צורריך
להשבית אויב ומתנקם׃

<span id="an_8:3">8:3</span> כי אראה שמיך מעשי אצבעתיך ירח וכוכבים אשר
כוננתה׃

<span id="an_8:4">8:4</span> מה אנוש כי תזכרנו ובן אדם כי תפקדנו׃

<span id="an_8:5">8:5</span> ותחסרהו מעט מאלהים וכבוד והדר תעטרהו׃

<span id="an_8:6">8:6</span> תמשילהו במעשי ידיך כל שתה תחת רגליו׃

<span id="an_8:7">8:7</span> צנה ואלפים כלם וגם בהמות שדי׃

<span id="an_8:8">8:8</span> צפור שמים ודגי הים עבר ארחות ימים׃

<span id="an_8:9">8:9</span> יהוה אדנינו מה אדיר שמך בכל הארץ׃

<span id="an_9:1">9:1</span> למנצח עלמות לבן מזמור לדוד אודה יהוה בכל
לבי אספרה כל נפלאותיך׃

<span id="an_9:2">9:2</span> אשמחה ואעלצה בך אזמרה שמך עליון׃

<span id="an_9:3">9:3</span> בשוב אויבי אחור יכשלו ויאבדו מפניך׃

<span id="an_9:4">9:4</span> כי עשית משפטי ודיני ישבת לכסא שופט צדק׃

<span id="an_9:5">9:5</span> גערת גוים אבדת רשע שמם מחית לעולם ועד׃

<span id="an_9:6">9:6</span> האויב תמו חרבות לנצח וערים נתשת אבד זכרם
המה׃

<span id="an_9:7">9:7</span> ויהוה לעולם ישב כונן למשפט כסאו׃

<span id="an_9:8">9:8</span> והוא ישפט תבל בצדק ידין לאמים במישרים׃

<span id="an_9:9">9:9</span> ויהי יהוה משגב לדך משגב לעתות בצרה׃

<span id="an_9:10">9:10</span> ויבטחו בך יודעי שמך כי לא עזבת דרשיך
יהוה׃

<span id="an_9:11">9:11</span> זמרו ליהוה ישב ציון הגידו בעמים עלילותיו׃

<span id="an_9:12">9:12</span> כי דרש דמים אותם זכר לא שכח צעקת עניים׃

<span id="an_9:13">9:13</span> חננני יהוה ראה עניי משנאי מרוממי משערי
מות׃

<span id="an_9:14">9:14</span> למען אספרה כל תהלתיך בשערי בת ציון אגילה
בישועתך׃

<span id="an_9:15">9:15</span> טבעו גוים בשחת עשו ברשת זו טמנו נלכדה
רגלם׃

<span id="an_9:16">9:16</span> נודע יהוה משפט עשה בפעל כפיו נוקש רשע
הגיון סלה׃

<span id="an_9:17">9:17</span> ישובו רשעים לשאולה כל גוים שכחי אלהים׃

<span id="an_9:18">9:18</span> כי לא לנצח ישכח אביון תקות ענוים תאבד
לעד׃

<span id="an_9:19">9:19</span> קומה יהוה אל יעז אנוש ישפטו גוים על פניך׃

<span id="an_9:20">9:20</span> שיתה יהוה מורה להם ידעו גוים אנוש המה
סלה׃

<span id="an_10:1">10:1</span> למה יהוה תעמד ברחוק תעלים לעתות בצרה׃

<span id="an_10:2">10:2</span> בגאות רשע ידלק עני יתפשו במזמות זו חשבו׃

<span id="an_10:3">10:3</span> כי הלל רשע על תאות נפשו ובצע ברך נאץ
יהוה׃

<span id="an_10:4">10:4</span> רשע כגבה אפו בל ידרש אין אלהים כל
מזמותיו׃

<span id="an_10:5">10:5</span> יחילו דרכו בכל עת מרום משפטיך מנגדו כל
צורריו יפיח בהם׃

<span id="an_10:6">10:6</span> אמר בלבו בל אמוט לדר ודר אשר לא ברע׃

<span id="an_10:7">10:7</span> אלה פיהו מלא ומרמות ותך תחת לשונו עמל
ואון׃

<span id="an_10:8">10:8</span> ישב במארב חצרים במסתרים יהרג נקי עיניו
לחלכה יצפנו׃

<span id="an_10:9">10:9</span> יארב במסתר כאריה בסכה יארב לחטוף עני יחטף
עני במשכו ברשתו׃

<span id="an_10:10">10:10</span> ודכה ישח ונפל בעצומיו חלכאים׃

<span id="an_10:11">10:11</span> אמר בלבו שכח אל הסתיר פניו בל ראה לנצח׃

<span id="an_10:12">10:12</span> קומה יהוה אל נשא ידך אל תשכח עניים׃

<span id="an_10:13">10:13</span> על מה נאץ רשע אלהים אמר בלבו לא תדרש׃

<span id="an_10:14">10:14</span> ראתה כי אתה עמל וכעס תביט לתת בידך עליך
יעזב חלכה יתום אתה היית עוזר׃

<span id="an_10:15">10:15</span> שבר זרוע רשע ורע תדרוש רשעו בל תמצא׃

<span id="an_10:16">10:16</span> יהוה מלך עולם ועד אבדו גוים מארצו׃

<span id="an_10:17">10:17</span> תאות ענוים שמעת יהוה תכין לבם תקשיב
אזנך׃

<span id="an_10:18">10:18</span> לשפט יתום ודך בל יוסיף עוד לערץ אנוש מן
הארץ׃

<span id="an_11:1">11:1</span> למנצח לדוד ביהוה חסיתי איך תאמרו לנפשי
נודו הרכם צפור׃

<span id="an_11:2">11:2</span> כי הנה הרשעים ידרכון קשת כוננו חצם על יתר
לירות במו אפל לישרי לב׃

<span id="an_11:3">11:3</span> כי השתות יהרסון צדיק מה פעל׃

<span id="an_11:4">11:4</span> יהוה בהיכל קדשו יהוה בשמים כסאו עיניו
יחזו עפעפיו יבחנו בני אדם׃

<span id="an_11:5">11:5</span> יהוה צדיק יבחן ורשע ואהב חמס שנאה נפשו׃

<span id="an_11:6">11:6</span> ימטר על רשעים פחים אש וגפרית ורוח זלעפות
מנת כוסם׃

<span id="an_11:7">11:7</span> כי צדיק יהוה צדקות אהב ישר יחזו פנימו׃

<span id="an_12:1">12:1</span> למנצח על השמינית מזמור לדוד הושיעה יהוה
כי גמר חסיד כי פסו אמונים מבני אדם׃

<span id="an_12:2">12:2</span> שוא ידברו איש את רעהו שפת חלקות בלב ולב
ידברו׃

<span id="an_12:3">12:3</span> יכרת יהוה כל שפתי חלקות לשון מדברת גדלות׃

<span id="an_12:4">12:4</span> אשר אמרו ללשננו נגביר שפתינו אתנו מי אדון
לנו׃

<span id="an_12:5">12:5</span> משד עניים מאנקת אביונים עתה אקום יאמר
יהוה אשית בישע יפיח לו׃

<span id="an_12:6">12:6</span> אמרות יהוה אמרות טהרות כסף צרוף בעליל
לארץ מזקק שבעתים׃

<span id="an_12:7">12:7</span> אתה יהוה תשמרם תצרנו מן הדור זו לעולם׃

<span id="an_12:8">12:8</span> סביב רשעים יתהלכון כרם זלות לבני אדם׃

<span id="an_13:1">13:1</span> למנצח מזמור לדוד עד אנה יהוה תשכחני נצח
עד אנה תסתיר את פניך ממני׃

<span id="an_13:2">13:2</span> עד אנה אשית עצות בנפשי יגון בלבבי יומם עד
אנה ירום איבי עלי׃

<span id="an_13:3">13:3</span> הביטה ענני יהוה אלהי האירה עיני פן אישן
המות׃

<span id="an_13:4">13:4</span> פן יאמר איבי יכלתיו צרי יגילו כי אמוט׃

<span id="an_13:5">13:5</span> ואני בחסדך בטחתי יגל לבי בישועתך׃

<span id="an_13:6">13:6</span> אשירה ליהוה כי גמל עלי׃

<span id="an_14:1">14:1</span> למנצח לדוד אמר נבל בלבו אין אלהים השחיתו
התעיבו עלילה אין עשה טוב׃

<span id="an_14:2">14:2</span> יהוה משמים השקיף על בני אדם לראות היש
משכיל דרש את אלהים׃

<span id="an_14:3">14:3</span> הכל סר יחדו נאלחו אין עשה טוב אין גם אחד׃

<span id="an_14:4">14:4</span> הלא ידעו כל פעלי און אכלי עמי אכלו לחם
יהוה לא קראו׃

<span id="an_14:5">14:5</span> שם פחדו פחד כי אלהים בדור צדיק׃

<span id="an_14:6">14:6</span> עצת עני תבישו כי יהוה מחסהו׃

<span id="an_14:7">14:7</span> מי יתן מציון ישועת ישראל בשוב יהוה שבות
עמו יגל יעקב ישמח ישראל׃

<span id="an_15:1">15:1</span> מזמור לדוד יהוה מי יגור באהלך מי ישכן בהר
קדשך׃

<span id="an_15:2">15:2</span> הולך תמים ופעל צדק ודבר אמת בלבבו׃

<span id="an_15:3">15:3</span> לא רגל על לשנו לא עשה לרעהו רעה וחרפה לא
נשא על קרבו׃

<span id="an_15:4">15:4</span> נבזה בעיניו נמאס ואת יראי יהוה יכבד נשבע
להרע ולא ימר׃

<span id="an_15:5">15:5</span> כספו לא נתן בנשך ושחד על נקי לא לקח עשה
אלה לא ימוט לעולם׃

<span id="an_16:1">16:1</span> מכתם לדוד שמרני אל כי חסיתי בך׃

<span id="an_16:2">16:2</span> אמרת ליהוה אדני אתה טובתי בל עליך׃

<span id="an_16:3">16:3</span> לקדושים אשר בארץ המה ואדירי כל חפצי בם׃

<span id="an_16:4">16:4</span> ירבו עצבותם אחר מהרו בל אסיך נסכיהם מדם
ובל אשא את שמותם על שפתי׃

<span id="an_16:5">16:5</span> יהוה מנת חלקי וכוסי אתה תומיך גורלי׃

<span id="an_16:6">16:6</span> חבלים נפלו לי בנעמים אף נחלת שפרה עלי׃

<span id="an_16:7">16:7</span> אברך את יהוה אשר יעצני אף לילות יסרוני
כליותי׃

<span id="an_16:8">16:8</span> שויתי יהוה לנגדי תמיד כי מימיני בל אמוט׃

<span id="an_16:9">16:9</span> לכן שמח לבי ויגל כבודי אף בשרי ישכן לבטח׃

<span id="an_16:10">16:10</span> כי לא תעזב נפשי לשאול לא תתן חסידך
לראות שחת׃

<span id="an_16:11">16:11</span> תודיעני ארח חיים שבע שמחות את פניך
נעמות בימינך נצח׃

<span id="an_17:1">17:1</span> תפלה לדוד שמעה יהוה צדק הקשיבה רנתי
האזינה תפלתי בלא שפתי מרמה׃

<span id="an_17:2">17:2</span> מלפניך משפטי יצא עיניך תחזינה מישרים׃

<span id="an_17:3">17:3</span> בחנת לבי פקדת לילה צרפתני בל תמצא זמתי בל
יעבר פי׃

<span id="an_17:4">17:4</span> לפעלות אדם בדבר שפתיך אני שמרתי ארחות
פריץ׃

<span id="an_17:5">17:5</span> תמך אשרי במעגלותיך בל נמוטו פעמי׃

<span id="an_17:6">17:6</span> אני קראתיך כי תענני אל הט אזנך לי שמע
אמרתי׃

<span id="an_17:7">17:7</span> הפלה חסדיך מושיע חוסים ממתקוממים בימינך׃

<span id="an_17:8">17:8</span> שמרני כאישון בת עין בצל כנפיך תסתירני׃

<span id="an_17:9">17:9</span> מפני רשעים זו שדוני איבי בנפש יקיפו עלי׃

<span id="an_17:10">17:10</span> חלבמו סגרו פימו דברו בגאות׃

<span id="an_17:11">17:11</span> אשרינו עתה סבבוני עיניהם ישיתו לנטות
בארץ׃

<span id="an_17:12">17:12</span> דמינו כאריה יכסוף לטרוף וככפיר ישב
במסתרים׃

<span id="an_17:13">17:13</span> קומה יהוה קדמה פניו הכריעהו פלטה נפשי
מרשע חרבך׃

<span id="an_17:14">17:14</span> ממתים ידך יהוה ממתים מחלד חלקם בחיים
וצפינך תמלא בטנם ישבעו בנים והניחו יתרם לעולליהם׃

<span id="an_17:15">17:15</span> אני בצדק אחזה פניך אשבעה בהקיץ תמונתך׃

<span id="an_18:1">18:1</span> למנצח לעבד יהוה לדוד אשר דבר ליהוה את
דברי השירה הזאת ביום הציל יהוה אותו מכף כל איביו ומיד שאול ויאמר ארחמך
יהוה חזקי׃

<span id="an_18:2">18:2</span> יהוה סלעי ומצודתי ומפלטי אלי צורי אחסה בו
מגני וקרן ישעי משגבי׃

<span id="an_18:3">18:3</span> מהלל אקרא יהוה ומן איבי אושע׃

<span id="an_18:4">18:4</span> אפפוני חבלי מות ונחלי בליעל יבעתוני׃

<span id="an_18:5">18:5</span> חבלי שאול סבבוני קדמוני מוקשי מות׃

<span id="an_18:6">18:6</span> בצר לי אקרא יהוה ואל אלהי אשוע ישמע
מהיכלו קולי ושועתי לפניו תבוא באזניו׃

<span id="an_18:7">18:7</span> ותגעש ותרעש הארץ ומוסדי הרים ירגזו
ויתגעשו כי חרה לו׃

<span id="an_18:8">18:8</span> עלה עשן באפו ואש מפיו תאכל גחלים בערו
ממנו׃

<span id="an_18:9">18:9</span> ויט שמים וירד וערפל תחת רגליו׃

<span id="an_18:10">18:10</span> וירכב על כרוב ויעף וידא על כנפי רוח׃

<span id="an_18:11">18:11</span> ישת חשך סתרו סביבותיו סכתו חשכת מים עבי
שחקים׃

<span id="an_18:12">18:12</span> מנגה נגדו עביו עברו ברד וגחלי אש׃

<span id="an_18:13">18:13</span> וירעם בשמים יהוה ועליון יתן קלו ברד
וגחלי אש׃

<span id="an_18:14">18:14</span> וישלח חציו ויפיצם וברקים רב ויהמם׃

<span id="an_18:15">18:15</span> ויראו אפיקי מים ויגלו מוסדות תבל מגערתך
יהוה מנשמת רוח אפך׃

<span id="an_18:16">18:16</span> ישלח ממרום יקחני ימשני ממים רבים׃

<span id="an_18:17">18:17</span> יצילני מאיבי עז ומשנאי כי אמצו ממני׃

<span id="an_18:18">18:18</span> יקדמוני ביום אידי ויהי יהוה למשען לי׃

<span id="an_18:19">18:19</span> ויוציאני למרחב יחלצני כי חפץ בי׃

<span id="an_18:20">18:20</span> יגמלני יהוה כצדקי כבר ידי ישיב לי׃

<span id="an_18:21">18:21</span> כי שמרתי דרכי יהוה ולא רשעתי מאלהי׃

<span id="an_18:22">18:22</span> כי כל משפטיו לנגדי וחקתיו לא אסיר מני׃

<span id="an_18:23">18:23</span> ואהי תמים עמו ואשתמר מעוני׃

<span id="an_18:24">18:24</span> וישב יהוה לי כצדקי כבר ידי לנגד עיניו׃

<span id="an_18:25">18:25</span> עם חסיד תתחסד עם גבר תמים תתמם׃

<span id="an_18:26">18:26</span> עם נבר תתברר ועם עקש תתפתל׃

<span id="an_18:27">18:27</span> כי אתה עם עני תושיע ועינים רמות תשפיל׃

<span id="an_18:28">18:28</span> כי אתה תאיר נרי יהוה אלהי יגיה חשכי׃

<span id="an_18:29">18:29</span> כי בך ארץ גדוד ובאלהי אדלג שור׃

<span id="an_18:30">18:30</span> האל תמים דרכו אמרת יהוה צרופה מגן הוא
לכל החסים בו׃

<span id="an_18:31">18:31</span> כי מי אלוה מבלעדי יהוה ומי צור זולתי
אלהינו׃

<span id="an_18:32">18:32</span> האל המאזרני חיל ויתן תמים דרכי׃

<span id="an_18:33">18:33</span> משוה רגלי כאילות ועל במתי יעמידני׃

<span id="an_18:34">18:34</span> מלמד ידי למלחמה ונחתה קשת נחושה זרועתי׃

<span id="an_18:35">18:35</span> ותתן לי מגן ישעך וימינך תסעדני וענותך
תרבני׃

<span id="an_18:36">18:36</span> תרחיב צעדי תחתי ולא מעדו קרסלי׃

<span id="an_18:37">18:37</span> ארדוף אויבי ואשיגם ולא אשוב עד כלותם׃

<span id="an_18:38">18:38</span> אמחצם ולא יכלו קום יפלו תחת רגלי׃

<span id="an_18:39">18:39</span> ותאזרני חיל למלחמה תכריע קמי תחתי׃

<span id="an_18:40">18:40</span> ואיבי נתתה לי ערף ומשנאי אצמיתם׃

<span id="an_18:41">18:41</span> ישועו ואין מושיע על יהוה ולא ענם׃

<span id="an_18:42">18:42</span> ואשחקם כעפר על פני רוח כטיט חוצות
אריקם׃

<span id="an_18:43">18:43</span> תפלטני מריבי עם תשימני לראש גוים עם לא
ידעתי יעבדוני׃

<span id="an_18:44">18:44</span> לשמע אזן ישמעו לי בני נכר יכחשו לי׃

<span id="an_18:45">18:45</span> בני נכר יבלו ויחרגו ממסגרותיהם׃

<span id="an_18:46">18:46</span> חי יהוה וברוך צורי וירום אלוהי ישעי׃

<span id="an_18:47">18:47</span> האל הנותן נקמות לי וידבר עמים תחתי׃

<span id="an_18:48">18:48</span> מפלטי מאיבי אף מן קמי תרוממני מאיש חמס
תצילני׃

<span id="an_18:49">18:49</span> על כן אודך בגוים יהוה ולשמך אזמרה׃

<span id="an_18:50">18:50</span> מגדל ישועות מלכו ועשה חסד למשיחו לדוד
ולזרעו עד עולם׃

<span id="an_19:1">19:1</span> למנצח מזמור לדוד השמים מספרים כבוד אל
ומעשה ידיו מגיד הרקיע׃

<span id="an_19:2">19:2</span> יום ליום יביע אמר ולילה ללילה יחוה דעת׃

<span id="an_19:3">19:3</span> אין אמר ואין דברים בלי נשמע קולם׃

<span id="an_19:4">19:4</span> בכל הארץ יצא קום ובקצה תבל מליהם לשמש שם
אהל בהם׃

<span id="an_19:5">19:5</span> והוא כחתן יצא מחפתו ישיש כגבור לרוץ ארח׃

<span id="an_19:6">19:6</span> מקצה השמים מוצאו ותקופתו על קצותם ואין
נסתר מחמתו׃

<span id="an_19:7">19:7</span> תורת יהוה תמימה משיבת נפש עדות יהוה נאמנה
מחכימת פתי׃

<span id="an_19:8">19:8</span> פקודי יהוה ישרים משמחי לב מצות יהוה ברה
מאירת עינים׃

<span id="an_19:9">19:9</span> יראת יהוה טהורה עומדת לעד משפטי יהוה אמת
צדקו יחדו׃

<span id="an_19:10">19:10</span> הנחמדים מזהב ומפז רב ומתוקים מדבש ונפת
צופים׃

<span id="an_19:11">19:11</span> גם עבדך נזהר בהם בשמרם עקב רב׃

<span id="an_19:12">19:12</span> שגיאות מי יבין מנסתרות נקני׃

<span id="an_19:13">19:13</span> גם מזדים חשך עבדך אל ימשלו בי אז איתם
ונקיתי מפשע רב׃

<span id="an_19:14">19:14</span> יהיו לרצון אמרי פי והגיון לבי לפניך
יהוה צורי וגאלי׃

<span id="an_20:1">20:1</span> למנצח מזמור לדוד יענך יהוה ביום צרה ישגבך
שם אלהי יעקב׃

<span id="an_20:2">20:2</span> ישלח עזרך מקדש ומציון יסעדך׃

<span id="an_20:3">20:3</span> יזכר כל מנחתך ועולתך ידשנה סלה׃

<span id="an_20:4">20:4</span> יתן לך כלבבך וכל עצתך ימלא׃

<span id="an_20:5">20:5</span> נרננה בישועתך ובשם אלהינו נדגל ימלא יהוה
כל משאלותיך׃

<span id="an_20:6">20:6</span> עתה ידעתי כי הושיע יהוה משיחו יענהו משמי
קדשו בגברות ישע ימינו׃

<span id="an_20:7">20:7</span> אלה ברכב ואלה בסוסים ואנחנו בשם יהוה
אלהינו נזכיר׃

<span id="an_20:8">20:8</span> המה כרעו ונפלו ואנחנו קמנו ונתעודד׃

<span id="an_20:9">20:9</span> יהוה הושיעה המלך יעננו ביום קראנו׃

<span id="an_21:1">21:1</span> למנצח מזמור לדוד יהוה בעזך ישמח מלך
ובישועתך מה יגיל מאד׃

<span id="an_21:2">21:2</span> תאות לבו נתתה לו וארשת שפתיו בל מנעת סלה׃

<span id="an_21:3">21:3</span> כי תקדמנו ברכות טוב תשית לראשו עטרת פז׃

<span id="an_21:4">21:4</span> חיים שאל ממך נתתה לו ארך ימים עולם ועד׃

<span id="an_21:5">21:5</span> גדול כבודו בישועתך הוד והדר תשוה עליו׃

<span id="an_21:6">21:6</span> כי תשיתהו ברכות לעד תחדהו בשמחה את פניך׃

<span id="an_21:7">21:7</span> כי המלך בטח ביהוה ובחסד עליון בל ימוט׃

<span id="an_21:8">21:8</span> תמצא ידך לכל איביך ימינך תמצא שנאיך׃

<span id="an_21:9">21:9</span> תשיתמו כתנור אש לעת פניך יהוה באפו יבלעם
ותאכלם אש׃

<span id="an_21:10">21:10</span> פרימו מארץ תאבד וזרעם מבני אדם׃

<span id="an_21:11">21:11</span> כי נטו עליך רעה חשבו מזמה בל יוכלו׃

<span id="an_21:12">21:12</span> כי תשיתמו שכם במיתריך תכונן על פניהם׃

<span id="an_21:13">21:13</span> רומה יהוה בעזך נשירה ונזמרה גבורתך׃

<span id="an_22:1">22:1</span> למנצח על אילת השחר מזמור לדוד אלי אלי למה
עזבתני רחוק מישועתי דברי שאגתי׃

<span id="an_22:2">22:2</span> אלהי אקרא יומם ולא תענה ולילה ולא דומיה
לי׃

<span id="an_22:3">22:3</span> ואתה קדוש יושב תהלות ישראל׃

<span id="an_22:4">22:4</span> בך בטחו אבתינו בטחו ותפלטמו׃

<span id="an_22:5">22:5</span> אליך זעקו ונמלטו בך בטחו ולא בושו׃

<span id="an_22:6">22:6</span> ואנכי תולעת ולא איש חרפת אדם ובזוי עם׃

<span id="an_22:7">22:7</span> כל ראי ילעגו לי יפטירו בשפה יניעו ראש׃

<span id="an_22:8">22:8</span> גל אל יהוה יפלטהו יצילהו כי חפץ בו׃

<span id="an_22:9">22:9</span> כי אתה גחי מבטן מבטיחי על שדי אמי׃

<span id="an_22:10">22:10</span> עליך השלכתי מרחם מבטן אמי אלי אתה׃

<span id="an_22:11">22:11</span> אל תרחק ממני כי צרה קרובה כי אין עוזר׃

<span id="an_22:12">22:12</span> סבבוני פרים רבים אבירי בשן כתרוני׃

<span id="an_22:13">22:13</span> פצו עלי פיהם אריה טרף ושאג׃

<span id="an_22:14">22:14</span> כמים נשפכתי והתפרדו כל עצמותי היה לבי
כדונג נמס בתוך מעי׃

<span id="an_22:15">22:15</span> יבש כחרש כחי ולשוני מדבק מלקוחי ולעפר
מות תשפתני׃

<span id="an_22:16">22:16</span> כי סבבוני כלבים עדת מרעים הקיפוני כארי
ידי ורגלי׃

<span id="an_22:17">22:17</span> אספר כל עצמותי המה יביטו יראו בי׃

<span id="an_22:18">22:18</span> יחלקו בגדי להם ועל לבושי יפילו גורל׃

<span id="an_22:19">22:19</span> ואתה יהוה אל תרחק אילותי לעזרתי חושה׃

<span id="an_22:20">22:20</span> הצילה מחרב נפשי מיד כלב יחידתי׃

<span id="an_22:21">22:21</span> הושיעני מפי אריה ומקרני רמים עניתני׃

<span id="an_22:22">22:22</span> אספרה שמך לאחי בתוך קהל אהללך׃

<span id="an_22:23">22:23</span> יראי יהוה הללוהו כל זרע יעקב כבדוהו
וגורו ממנו כל זרע ישראל׃

<span id="an_22:24">22:24</span> כי לא בזה ולא שקץ ענות עני ולא הסתיר
פניו ממנו ובשועו אליו שמע׃

<span id="an_22:25">22:25</span> מאתך תהלתי בקהל רב נדרי אשלם נגד יראיו׃

<span id="an_22:26">22:26</span> יאכלו ענוים וישבעו יהללו יהוה דרשיו יחי
לבבכם לעד׃

<span id="an_22:27">22:27</span> יזכרו וישבו אל יהוה כל אפסי ארץ וישתחוו
לפניך כל משפחות גוים׃

<span id="an_22:28">22:28</span> כי ליהוה המלוכה ומשל בגוים׃

<span id="an_22:29">22:29</span> אכלו וישתחוו כל דשני ארץ לפניו יכרעו כל
יורדי עפר ונפשו לא חיה׃

<span id="an_22:30">22:30</span> זרע יעבדנו יספר לאדני לדור׃

<span id="an_22:31">22:31</span> יבאו ויגידו צדקתו לעם נולד כי עשה׃

<span id="an_23:1">23:1</span> מזמור לדוד יהוה רעי לא אחסר׃

<span id="an_23:2">23:2</span> בנאות דשא ירביצני על מי מנחות ינהלני׃

<span id="an_23:3">23:3</span> נפשי ישובב ינחני במעגלי צדק למען שמו׃

<span id="an_23:4">23:4</span> גם כי אלך בגיא צלמות לא אירא רע כי אתה
עמדי שבטך ומשענתך המה ינחמני׃

<span id="an_23:5">23:5</span> תערך לפני שלחן נגד צררי דשנת בשמן ראשי
כוסי רויה׃

<span id="an_23:6">23:6</span> אך טוב וחסד ירדפוני כל ימי חיי ושבתי בבית
יהוה לארך ימים׃

<span id="an_24:1">24:1</span> לדוד מזמור ליהוה הארץ ומלואה תבל וישבי
בה׃

<span id="an_24:2">24:2</span> כי הוא על ימים יסדה ועל נהרות יכוננה׃

<span id="an_24:3">24:3</span> מי יעלה בהר יהוה ומי יקום במקום קדשו׃

<span id="an_24:4">24:4</span> נקי כפים ובר לבב אשר לא נשא לשוא נפשי ולא
נשבע למרמה׃

<span id="an_24:5">24:5</span> ישא ברכה מאת יהוה וצדקה מאלהי ישעו׃

<span id="an_24:6">24:6</span> זה דור דרשו מבקשי פניך יעקב סלה׃

<span id="an_24:7">24:7</span> שאו שערים ראשיכם והנשאו פתחי עולם ויבוא
מלך הכבוד׃

<span id="an_24:8">24:8</span> מי זה מלך הכבוד יהוה עזוז וגבור יהוה גבור
מלחמה׃

<span id="an_24:9">24:9</span> שאו שערים ראשיכם ושאו פתחי עולם ויבא מלך
הכבוד׃

<span id="an_24:10">24:10</span> מי הוא זה מלך הכבוד יהוה צבאות הוא מלך
הכבוד סלה׃

<span id="an_25:1">25:1</span> לדוד אליך יהוה נפשי אשא׃

<span id="an_25:2">25:2</span> אלהי בך בטחתי אל אבושה אל יעלצו איבי לי׃

<span id="an_25:3">25:3</span> גם כל קויך לא יבשו יבשו הבוגדים ריקם׃

<span id="an_25:4">25:4</span> דרכיך יהוה הודיעני ארחותיך למדני׃

<span id="an_25:5">25:5</span> הדריכני באמתך ולמדני כי אתה אלהי ישעי
אותך קויתי כל היום׃

<span id="an_25:6">25:6</span> זכר רחמיך יהוה וחסדיך כי מעולם המה׃

<span id="an_25:7">25:7</span> חטאות נעורי ופשעי אל תזכר כחסדך זכר לי
אתה למען טובך יהוה׃

<span id="an_25:8">25:8</span> טוב וישר יהוה על כן יורה חטאים בדרך׃

<span id="an_25:9">25:9</span> ידרך ענוים במשפט וילמד ענוים דרכו׃

<span id="an_25:10">25:10</span> כל ארחות יהוה חסד ואמת לנצרי בריתו
ועדתיו׃

<span id="an_25:11">25:11</span> למען שמך יהוה וסלחת לעוני כי רב הוא׃

<span id="an_25:12">25:12</span> מי זה האיש ירא יהוה יורנו בדרך יבחר׃

<span id="an_25:13">25:13</span> נפשו בטוב תלין וזרעו יירש ארץ׃

<span id="an_25:14">25:14</span> סוד יהוה ליראיו ובריתו להודיעם׃

<span id="an_25:15">25:15</span> עיני תמיד אל יהוה כי הוא יוציא מרשת
רגלי׃

<span id="an_25:16">25:16</span> פנה אלי וחנני כי יחיד ועני אני׃

<span id="an_25:17">25:17</span> צרות לבבי הרחיבו ממצוקותי הוציאני׃

<span id="an_25:18">25:18</span> ראה עניי ועמלי ושא לכל חטאותי׃

<span id="an_25:19">25:19</span> ראה אויבי כי רבו ושנאת חמס שנאוני׃

<span id="an_25:20">25:20</span> שמרה נפשי והצילני אל אבוש כי חסיתי בך׃

<span id="an_25:21">25:21</span> תם וישר יצרוני כי קויתיך׃

<span id="an_25:22">25:22</span> פדה אלהים את ישראל מכל צרותיו׃

<span id="an_26:1">26:1</span> לדוד שפטני יהוה כי אני בתמי הלכתי וביהוה
בטחתי לא אמעד׃

<span id="an_26:2">26:2</span> בחנני יהוה ונסני צרופה כליותי ולבי׃

<span id="an_26:3">26:3</span> כי חסדך לנגד עיני והתהלכתי באמתך׃

<span id="an_26:4">26:4</span> לא ישבתי עם מתי שוא ועם נעלמים לא אבוא׃

<span id="an_26:5">26:5</span> שנאתי קהל מרעים ועם רשעים לא אשב׃

<span id="an_26:6">26:6</span> ארחץ בנקיון כפי ואסבבה את מזבחך יהוה׃

<span id="an_26:7">26:7</span> לשמע בקול תודה ולספר כל נפלאותיך׃

<span id="an_26:8">26:8</span> יהוה אהבתי מעון ביתך ומקום משכן כבודך׃

<span id="an_26:9">26:9</span> אל תאסף עם חטאים נפשי ועם אנשי דמים חיי׃

<span id="an_26:10">26:10</span> אשר בידיהם זמה וימינם מלאה שחד׃

<span id="an_26:11">26:11</span> ואני בתמי אלך פדני וחנני׃

<span id="an_26:12">26:12</span> רגלי עמדה במישור במקהלים אברך יהוה׃

<span id="an_27:1">27:1</span> לדוד יהוה אורי וישעי ממי אירא יהוה מעוז
חיי ממי אפחד׃

<span id="an_27:2">27:2</span> בקרב עלי מרעים לאכל את בשרי צרי ואיבי לי
המה כשלו ונפלו׃

<span id="an_27:3">27:3</span> אם תחנה עלי מחנה לא יירא לבי אם תקום עלי
מלחמה בזאת אני בוטח׃

<span id="an_27:4">27:4</span> אחת שאלתי מאת יהוה אותה אבקש שבתי בבית
יהוה כל ימי חיי לחזות בנעם יהוה ולבקר בהיכלו׃

<span id="an_27:5">27:5</span> כי יצפנני בסכה ביום רעה יסתרני בסתר אהלו
בצור ירוממני׃

<span id="an_27:6">27:6</span> ועתה ירום ראשי על איבי סביבותי ואזבחה
באהלו זבחי תרועה אשירה ואזמרה ליהוה׃

<span id="an_27:7">27:7</span> שמע יהוה קולי אקרא וחנני וענני׃

<span id="an_27:8">27:8</span> לך אמר לבי בקשו פני את פניך יהוה אבקש׃

<span id="an_27:9">27:9</span> אל תסתר פניך ממני אל תט באף עבדך עזרתי
היית אל תטשני ואל תעזבני אלהי ישעי׃

<span id="an_27:10">27:10</span> כי אבי ואמי עזבוני ויהוה יאספני׃

<span id="an_27:11">27:11</span> הורני יהוה דרכך ונחני בארח מישור למען
שוררי׃

<span id="an_27:12">27:12</span> אל תתנני בנפש צרי כי קמו בי עדי שקר
ויפח חמס׃

<span id="an_27:13">27:13</span> לולא האמנתי לראות בטוב יהוה בארץ חיים׃

<span id="an_27:14">27:14</span> קוה אל יהוה חזק ויאמץ לבך וקוה אל יהוה׃

<span id="an_28:1">28:1</span> לדוד אליך יהוה אקרא צורי אל תחרש ממני פן
תחשה ממני ונמשלתי עם יורדי בור׃

<span id="an_28:2">28:2</span> שמע קול תחנוני בשועי אליך בנשאי ידי אל
דביר קדשך׃

<span id="an_28:3">28:3</span> אל תמשכני עם רשעים ועם פעלי און דברי שלום
עם רעיהם ורעה בלבבם׃

<span id="an_28:4">28:4</span> תן להם כפעלם וכרע מעלליהם כמעשה ידיהם תן
להם השב גמולם להם׃

<span id="an_28:5">28:5</span> כי לא יבינו אל פעלת יהוה ואל מעשה ידיו
יהרסם ולא יבנם׃

<span id="an_28:6">28:6</span> ברוך יהוה כי שמע קול תחנוני׃

<span id="an_28:7">28:7</span> יהוה עזי ומגני בו בטח לבי ונעזרתי ויעלז
לבי ומשירי אהודנו׃

<span id="an_28:8">28:8</span> יהוה עז למו ומעוז ישועות משיחו הוא׃

<span id="an_28:9">28:9</span> הושיעה את עמך וברך את נחלתך ורעם ונשאם עד
העולם׃

<span id="an_29:1">29:1</span> מזמור לדוד הבו ליהוה בני אלים הבו ליהוה
כבוד ועז׃

<span id="an_29:2">29:2</span> הבו ליהוה כבוד שמו השתחוו ליהוה בהדרת
קדש׃

<span id="an_29:3">29:3</span> קול יהוה על המים אל הכבוד הרעים יהוה על
מים רבים׃

<span id="an_29:4">29:4</span> קול יהוה בכח קול יהוה בהדר׃

<span id="an_29:5">29:5</span> קול יהוה שבר ארזים וישבר יהוה את ארזי
הלבנון׃

<span id="an_29:6">29:6</span> וירקידם כמו עגל לבנון ושרין כמו בן ראמים׃

<span id="an_29:7">29:7</span> קול יהוה חצב להבות אש׃

<span id="an_29:8">29:8</span> קול יהוה יחיל מדבר יחיל יהוה מדבר קדש׃

<span id="an_29:9">29:9</span> קול יהוה יחולל אילות ויחשף יערות ובהיכלו
כלו אמר כבוד׃

<span id="an_29:10">29:10</span> יהוה למבול ישב וישב יהוה מלך לעולם׃

<span id="an_29:11">29:11</span> יהוה עז לעמו יתן יהוה יברך את עמו
בשלום׃

<span id="an_30:1">30:1</span> מזמור שיר חנכת הבית לדוד ארוממך יהוה כי
דליתני ולא שמחת איבי לי׃

<span id="an_30:2">30:2</span> יהוה אלהי שועתי אליך ותרפאני׃

<span id="an_30:3">30:3</span> יהוה העלית מן שאול נפשי חייתני מיורדי
בור׃

<span id="an_30:4">30:4</span> זמרו ליהוה חסידיו והודו לזכר קדשו׃

<span id="an_30:5">30:5</span> כי רגע באפו חיים ברצונו בערב ילין בכי
ולבקר רנה׃

<span id="an_30:6">30:6</span> ואני אמרתי בשלוי בל אמוט לעולם׃

<span id="an_30:7">30:7</span> יהוה ברצונך העמדתה להררי עז הסתרת פניך
הייתי נבהל׃

<span id="an_30:8">30:8</span> אליך יהוה אקרא ואל אדני אתחנן׃

<span id="an_30:9">30:9</span> מה בצע בדמי ברדתי אל שחת היודך עפר היגיד
אמתך׃

<span id="an_30:10">30:10</span> שמע יהוה וחנני יהוה היה עזר לי׃

<span id="an_30:11">30:11</span> הפכת מספדי למחול לי פתחת שקי ותאזרני
שמחה׃

<span id="an_30:12">30:12</span> למען יזמרך כבוד ולא ידם יהוה אלהי לעולם
אודך׃

<span id="an_31:1">31:1</span> למנצח מזמור לדוד בך יהוה חסיתי אל אבושה
לעולם בצדקתך פלטני׃

<span id="an_31:2">31:2</span> הטה אלי אזנך מהרה הצילני היה לי לצור מעוז
לבית מצודות להושיעני׃

<span id="an_31:3">31:3</span> כי סלעי ומצודתי אתה ולמען שמך תנחני
ותנהלני׃

<span id="an_31:4">31:4</span> תוציאני מרשת זו טמנו לי כי אתה מעוזי׃

<span id="an_31:5">31:5</span> בידך אפקיד רוחי פדיתה אותי יהוה אל אמת׃

<span id="an_31:6">31:6</span> שנאתי השמרים הבלי שוא ואני אל יהוה בטחתי׃

<span id="an_31:7">31:7</span> אגילה ואשמחה בחסדך אשר ראית את עניי ידעת
בצרות נפשי׃

<span id="an_31:8">31:8</span> ולא הסגרתני ביד אויב העמדת במרחב רגלי׃

<span id="an_31:9">31:9</span> חנני יהוה כי צר לי עששה בכעס עיני נפשי
ובטני׃

<span id="an_31:10">31:10</span> כי כלו ביגון חיי ושנותי באנחה כשל בעוני
כחי ועצמי עששו׃

<span id="an_31:11">31:11</span> מכל צררי הייתי חרפה ולשכני מאד ופחד
למידעי ראי בחוץ נדדו ממני׃

<span id="an_31:12">31:12</span> נשכחתי כמת מלב הייתי ככלי אבד׃

<span id="an_31:13">31:13</span> כי שמעתי דבת רבים מגור מסביב בהוסדם יחד
עלי לקחת נפשי זממו׃

<span id="an_31:14">31:14</span> ואני עליך בטחתי יהוה אמרתי אלהי אתה׃

<span id="an_31:15">31:15</span> בידך עתתי הצילני מיד אויבי ומרדפי׃

<span id="an_31:16">31:16</span> האירה פניך על עבדך הושיעני בחסדך׃

<span id="an_31:17">31:17</span> יהוה אל אבושה כי קראתיך יבשו רשעים ידמו
לשאול׃

<span id="an_31:18">31:18</span> תאלמנה שפתי שקר הדברות על צדיק עתק
בגאוה ובוז׃

<span id="an_31:19">31:19</span> מה רב טובך אשר צפנת ליראיך פעלת לחסים
בך נגד בני אדם׃

<span id="an_31:20">31:20</span> תסתירם בסתר פניך מרכסי איש תצפנם בסכה
מריב לשנות׃

<span id="an_31:21">31:21</span> ברוך יהוה כי הפליא חסדו לי בעיר מצור׃

<span id="an_31:22">31:22</span> ואני אמרתי בחפזי נגרזתי מנגד עיניך אכן
שמעת קול תחנוני בשועי אליך׃

<span id="an_31:23">31:23</span> אהבו את יהוה כל חסידיו אמונים נצר יהוה
ומשלם על יתר עשה גאוה׃

<span id="an_31:24">31:24</span> חזקו ויאמץ לבבכם כל המיחלים ליהוה׃

<span id="an_32:1">32:1</span> לדוד משכיל אשרי נשוי פשע כסוי חטאה׃

<span id="an_32:2">32:2</span> אשרי אדם לא יחשב יהוה לו עון ואין ברוחו
רמיה׃

<span id="an_32:3">32:3</span> כי החרשתי בלו עצמי בשאגתי כל היום׃

<span id="an_32:4">32:4</span> כי יומם ולילה תכבד עלי ידך נהפך לשדי
בחרבני קיץ סלה׃

<span id="an_32:5">32:5</span> חטאתי אודיעך ועוני לא כסיתי אמרתי אודה
עלי פשעי ליהוה ואתה נשאת עון חטאתי סלה׃

<span id="an_32:6">32:6</span> על זאת יתפלל כל חסיד אליך לעת מצא רק לשטף
מים רבים אליו לא יגיעו׃

<span id="an_32:7">32:7</span> אתה סתר לי מצר תצרני רני פלט תסובבני סלה׃

<span id="an_32:8">32:8</span> אשכילך ואורך בדרך זו תלך איעצה עליך עיני׃

<span id="an_32:9">32:9</span> אל תהיו כסוס כפרד אין הבין במתג ורסן עדיו
לבלום בל קרב אליך׃

<span id="an_32:10">32:10</span> רבים מכאובים לרשע והבוטח ביהוה חסד
יסובבנו׃

<span id="an_32:11">32:11</span> שמחו ביהוה וגילו צדיקים והרנינו כל ישרי
לב׃

<span id="an_33:1">33:1</span> רננו צדיקים ביהוה לישרים נאוה תהלה׃

<span id="an_33:2">33:2</span> הודו ליהוה בכנור בנבל עשור זמרו לו׃

<span id="an_33:3">33:3</span> שירו לו שיר חדש היטיבו נגן בתרועה׃

<span id="an_33:4">33:4</span> כי ישר דבר יהוה וכל מעשהו באמונה׃

<span id="an_33:5">33:5</span> אהב צדקה ומשפט חסד יהוה מלאה הארץ׃

<span id="an_33:6">33:6</span> בדבר יהוה שמים נעשו וברוח פיו כל צבאם׃

<span id="an_33:7">33:7</span> כנס כנד מי הים נתן באצרות תהומות׃

<span id="an_33:8">33:8</span> ייראו מיהוה כל הארץ ממנו יגורו כל ישבי
תבל׃

<span id="an_33:9">33:9</span> כי הוא אמר ויהי הוא צוה ויעמד׃

<span id="an_33:10">33:10</span> יהוה הפיר עצת גוים הניא מחשבות עמים׃

<span id="an_33:11">33:11</span> עצת יהוה לעולם תעמד מחשבות לבו לדר ודר׃

<span id="an_33:12">33:12</span> אשרי הגוי אשר יהוה אלהיו העם בחר לנחלה
לו׃

<span id="an_33:13">33:13</span> משמים הביט יהוה ראה את כל בני האדם׃

<span id="an_33:14">33:14</span> ממכון שבתו השגיח אל כל ישבי הארץ׃

<span id="an_33:15">33:15</span> היצר יחד לבם המבין אל כל מעשיהם׃

<span id="an_33:16">33:16</span> אין המלך נושע ברב חיל גבור לא ינצל ברב
כח׃

<span id="an_33:17">33:17</span> שקר הסוס לתשועה וברב חילו לא ימלט׃

<span id="an_33:18">33:18</span> הנה עין יהוה אל יראיו למיחלים לחסדו׃

<span id="an_33:19">33:19</span> להציל ממות נפשם ולחיותם ברעב׃

<span id="an_33:20">33:20</span> נפשנו חכתה ליהוה עזרנו ומגננו הוא׃

<span id="an_33:21">33:21</span> כי בו ישמח לבנו כי בשם קדשו בטחנו׃

<span id="an_33:22">33:22</span> יהי חסדך יהוה עלינו כאשר יחלנו לך׃

<span id="an_34:1">34:1</span> לדוד בשנותו את טעמו לפני אבימלך ויגרשהו
וילך אברכה את יהוה בכל עת תמיד תהלתו בפי׃

<span id="an_34:2">34:2</span> ביהוה תתהלל נפשי ישמעו ענוים וישמחו׃

<span id="an_34:3">34:3</span> גדלו ליהוה אתי ונרוממה שמו יחדו׃

<span id="an_34:4">34:4</span> דרשתי את יהוה וענני ומכל מגורותי הצילני׃

<span id="an_34:5">34:5</span> הביטו אליו ונהרו ופניהם אל יחפרו׃

<span id="an_34:6">34:6</span> זה עני קרא ויהוה שמע ומכל צרותיו הושיעו׃

<span id="an_34:7">34:7</span> חנה מלאך יהוה סביב ליראיו ויחלצם׃

<span id="an_34:8">34:8</span> טעמו וראו כי טוב יהוה אשרי הגבר יחסה בו׃

<span id="an_34:9">34:9</span> יראו את יהוה קדשיו כי אין מחסור ליראיו׃

<span id="an_34:10">34:10</span> כפירים רשו ורעבו ודרשי יהוה לא יחסרו כל
טוב׃

<span id="an_34:11">34:11</span> לכו בנים שמעו לי יראת יהוה אלמדכם׃

<span id="an_34:12">34:12</span> מי האיש החפץ חיים אהב ימים לראות טוב׃

<span id="an_34:13">34:13</span> נצר לשונך מרע ושפתיך מדבר מרמה׃

<span id="an_34:14">34:14</span> סור מרע ועשה טוב בקש שלום ורדפהו׃

<span id="an_34:15">34:15</span> עיני יהוה אל צדיקים ואזניו אל שועתם׃

<span id="an_34:16">34:16</span> פני יהוה בעשי רע להכרית מארץ זכרם׃

<span id="an_34:17">34:17</span> צעקו ויהוה שמע ומכל צרותם הצילם׃

<span id="an_34:18">34:18</span> קרוב יהוה לנשברי לב ואת דכאי רוח יושיע׃

<span id="an_34:19">34:19</span> רבות רעות צדיק ומכלם יצילנו יהוה׃

<span id="an_34:20">34:20</span> שמר כל עצמותיו אחת מהנה לא נשברה׃

<span id="an_34:21">34:21</span> תמותת רשע רעה ושנאי צדיק יאשמו׃

<span id="an_34:22">34:22</span> פודה יהוה נפש עבדיו ולא יאשמו כל החסים
בו׃

<span id="an_35:1">35:1</span> לדוד ריבה יהוה את יריבי לחם את לחמי׃

<span id="an_35:2">35:2</span> החזק מגן וצנה וקומה בעזרתי׃

<span id="an_35:3">35:3</span> והרק חנית וסגר לקראת רדפי אמר לנפשי ישעתך
אני׃

<span id="an_35:4">35:4</span> יבשו ויכלמו מבקשי נפשי יסגו אחור ויחפרו
חשבי רעתי׃

<span id="an_35:5">35:5</span> יהיו כמץ לפני רוח ומלאך יהוה דוחה׃

<span id="an_35:6">35:6</span> יהי דרכם חשך וחלקלקות ומלאך יהוה רדפם׃

<span id="an_35:7">35:7</span> כי חנם טמנו לי שחת רשתם חנם חפרו לנפשי׃

<span id="an_35:8">35:8</span> תבואהו שואה לא ידע ורשתו אשר טמן תלכדו
בשואה יפל בה׃

<span id="an_35:9">35:9</span> ונפשי תגיל ביהוה תשיש בישועתו׃

<span id="an_35:10">35:10</span> כל עצמותי תאמרנה יהוה מי כמוך מציל עני
מחזק ממנו ועני ואביון מגזלו׃

<span id="an_35:11">35:11</span> יקומון עדי חמס אשר לא ידעתי ישאלוני׃

<span id="an_35:12">35:12</span> ישלמוני רעה תחת טובה שכול לנפשי׃

<span id="an_35:13">35:13</span> ואני בחלותם לבושי שק עניתי בצום נפשי
ותפלתי על חיקי תשוב׃

<span id="an_35:14">35:14</span> כרע כאח לי התהלכתי כאבל אם קדר שחותי׃

<span id="an_35:15">35:15</span> ובצלעי שמחו ונאספו נאספו עלי נכים ולא
ידעתי קרעו ולא דמו׃

<span id="an_35:16">35:16</span> בחנפי לעגי מעוג חרק עלי שנימו׃

<span id="an_35:17">35:17</span> אדני כמה תראה השיבה נפשי משאיהם מכפירים
יחידתי׃

<span id="an_35:18">35:18</span> אודך בקהל רב בעם עצום אהללך׃

<span id="an_35:19">35:19</span> אל ישמחו לי איבי שקר שנאי חנם יקרצו
עין׃

<span id="an_35:20">35:20</span> כי לא שלום ידברו ועל רגעי ארץ דברי
מרמות יחשבון׃

<span id="an_35:21">35:21</span> וירחיבו עלי פיהם אמרו האח האח ראתה
עינינו׃

<span id="an_35:22">35:22</span> ראיתה יהוה אל תחרש אדני אל תרחק ממני׃

<span id="an_35:23">35:23</span> העירה והקיצה למשפטי אלהי ואדני לריבי׃

<span id="an_35:24">35:24</span> שפטני כצדקך יהוה אלהי ואל ישמחו לי׃

<span id="an_35:25">35:25</span> אל יאמרו בלבם האח נפשנו אל יאמרו
בלענוהו׃

<span id="an_35:26">35:26</span> יבשו ויחפרו יחדו שמחי רעתי ילבשו בשת
וכלמה המגדילים עלי׃

<span id="an_35:27">35:27</span> ירנו וישמחו חפצי צדקי ויאמרו תמיד יגדל
יהוה החפץ שלום עבדו׃

<span id="an_35:28">35:28</span> ולשוני תהגה צדקך כל היום תהלתך׃

<span id="an_36:1">36:1</span> למנצח לעבד יהוה לדוד נאם פשע לרשע בקרב
לבי אין פחד אלהים לנגד עיניו׃

<span id="an_36:2">36:2</span> כי החליק אליו בעיניו למצא עונו לשנא׃

<span id="an_36:3">36:3</span> דברי פיו און ומרמה חדל להשכיל להיטיב׃

<span id="an_36:4">36:4</span> און יחשב על משכבו יתיצב על דרך לא טוב רע
לא ימאס׃

<span id="an_36:5">36:5</span> יהוה בהשמים חסדך אמונתך עד שחקים׃

<span id="an_36:6">36:6</span> צדקתך כהררי אל משפטך תהום רבה אדם ובהמה
תושיע יהוה׃

<span id="an_36:7">36:7</span> מה יקר חסדך אלהים ובני אדם בצל כנפיך
יחסיון׃

<span id="an_36:8">36:8</span> ירוין מדשן ביתך ונחל עדניך תשקם׃

<span id="an_36:9">36:9</span> כי עמך מקור חיים באורך נראה אור׃

<span id="an_36:10">36:10</span> משך חסדך לידעיך וצדקתך לישרי לב׃

<span id="an_36:11">36:11</span> אל תבואני רגל גאוה ויד רשעים אל תנדני׃

<span id="an_36:12">36:12</span> שם נפלו פעלי און דחו ולא יכלו קום׃

<span id="an_37:1">37:1</span> לדוד אל תתחר במרעים אל תקנא בעשי עולה׃

<span id="an_37:2">37:2</span> כי כחציר מהרה ימלו וכירק דשא יבולון׃

<span id="an_37:3">37:3</span> בטח ביהוה ועשה טוב שכן ארץ ורעה אמונה׃

<span id="an_37:4">37:4</span> והתענג על יהוה ויתן לך משאלת לבך׃

<span id="an_37:5">37:5</span> גול על יהוה דרכך ובטח עליו והוא יעשה׃

<span id="an_37:6">37:6</span> והוציא כאור צדקך ומשפטך כצהרים׃

<span id="an_37:7">37:7</span> דום ליהוה והתחולל לו אל תתחר במצליח דרכו
באיש עשה מזמות׃

<span id="an_37:8">37:8</span> הרף מאף ועזב חמה אל תתחר אך להרע׃

<span id="an_37:9">37:9</span> כי מרעים יכרתון וקוי יהוה המה יירשו ארץ׃

<span id="an_37:10">37:10</span> ועוד מעט ואין רשע והתבוננת על מקומו
ואיננו׃

<span id="an_37:11">37:11</span> וענוים יירשו ארץ והתענגו על רב שלום׃

<span id="an_37:12">37:12</span> זמם רשע לצדיק וחרק עליו שניו׃

<span id="an_37:13">37:13</span> אדני ישחק לו כי ראה כי יבא יומו׃

<span id="an_37:14">37:14</span> חרב פתחו רשעים ודרכו קשתם להפיל עני
ואביון לטבוח ישרי דרך׃

<span id="an_37:15">37:15</span> חרבם תבוא בלבם וקשתותם תשברנה׃

<span id="an_37:16">37:16</span> טוב מעט לצדיק מהמון רשעים רבים׃

<span id="an_37:17">37:17</span> כי זרועות רשעים תשברנה וסומך צדיקים
יהוה׃

<span id="an_37:18">37:18</span> יודע יהוה ימי תמימם ונחלתם לעולם תהיה׃

<span id="an_37:19">37:19</span> לא יבשו בעת רעה ובימי רעבון ישבעו׃

<span id="an_37:20">37:20</span> כי רשעים יאבדו ואיבי יהוה כיקר כרים כלו
בעשן כלו׃

<span id="an_37:21">37:21</span> לוה רשע ולא ישלם וצדיק חונן ונותן׃

<span id="an_37:22">37:22</span> כי מברכיו יירשו ארץ ומקלליו יכרתו׃

<span id="an_37:23">37:23</span> מיהוה מצעדי גבר כוננו ודרכו יחפץ׃

<span id="an_37:24">37:24</span> כי יפל לא יוטל כי יהוה סומך ידו׃

<span id="an_37:25">37:25</span> נער הייתי גם זקנתי ולא ראיתי צדיק נעזב
וזרעו מבקש לחם׃

<span id="an_37:26">37:26</span> כל היום חונן ומלוה וזרעו לברכה׃

<span id="an_37:27">37:27</span> סור מרע ועשה טוב ושכן לעולם׃

<span id="an_37:28">37:28</span> כי יהוה אהב משפט ולא יעזב את חסידיו
לעולם נשמרו וזרע רשעים נכרת׃

<span id="an_37:29">37:29</span> צדיקים יירשו ארץ וישכנו לעד עליה׃

<span id="an_37:30">37:30</span> פי צדיק יהגה חכמה ולשונו תדבר משפט׃

<span id="an_37:31">37:31</span> תורת אלהיו בלבו לא תמעד אשריו׃

<span id="an_37:32">37:32</span> צופה רשע לצדיק ומבקש להמיתו׃

<span id="an_37:33">37:33</span> יהוה לא יעזבנו בידו ולא ירשיענו בהשפטו׃

<span id="an_37:34">37:34</span> קוה אל יהוה ושמר דרכו וירוממך לרשת ארץ
בהכרת רשעים תראה׃

<span id="an_37:35">37:35</span> ראיתי רשע עריץ ומתערה כאזרח רענן׃

<span id="an_37:36">37:36</span> ויעבר והנה איננו ואבקשהו ולא נמצא׃

<span id="an_37:37">37:37</span> שמר תם וראה ישר כי אחרית לאיש שלום׃

<span id="an_37:38">37:38</span> ופשעים נשמדו יחדו אחרית רשעים נכרתה׃

<span id="an_37:39">37:39</span> ותשועת צדיקים מיהוה מעוזם בעת צרה׃

<span id="an_37:40">37:40</span> ויעזרם יהוה ויפלטם יפלטם מרשעים ויושיעם
כי חסו בו׃

<span id="an_38:1">38:1</span> מזמור לדוד להזכיר יהוה אל בקצפך תוכיחני
ובחמתך תיסרני׃

<span id="an_38:2">38:2</span> כי חציך נחתו בי ותנחת עלי ידך׃

<span id="an_38:3">38:3</span> אין מתם בבשרי מפני זעמך אין שלום בעצמי
מפני חטאתי׃

<span id="an_38:4">38:4</span> כי עונתי עברו ראשי כמשא כבד יכבדו ממני׃

<span id="an_38:5">38:5</span> הבאישו נמקו חבורתי מפני אולתי׃

<span id="an_38:6">38:6</span> נעויתי שחתי עד מאד כל היום קדר הלכתי׃

<span id="an_38:7">38:7</span> כי כסלי מלאו נקלה ואין מתם בבשרי׃

<span id="an_38:8">38:8</span> נפוגותי ונדכיתי עד מאד שאגתי מנהמת לבי׃

<span id="an_38:9">38:9</span> אדני נגדך כל תאותי ואנחתי ממך לא נסתרה׃

<span id="an_38:10">38:10</span> לבי סחרחר עזבני כחי ואור עיני גם הם אין
אתי׃

<span id="an_38:11">38:11</span> אהבי ורעי מנגד נגעי יעמדו וקרובי מרחק
עמדו׃

<span id="an_38:12">38:12</span> וינקשו מבקשי נפשי ודרשי רעתי דברו הוות
ומרמות כל היום יהגו׃

<span id="an_38:13">38:13</span> ואני כחרש לא אשמע וכאלם לא יפתח פיו׃

<span id="an_38:14">38:14</span> ואהי כאיש אשר לא שמע ואין בפיו תוכחות׃

<span id="an_38:15">38:15</span> כי לך יהוה הוחלתי אתה תענה אדני אלהי׃

<span id="an_38:16">38:16</span> כי אמרתי פן ישמחו לי במוט רגלי עלי
הגדילו׃

<span id="an_38:17">38:17</span> כי אני לצלע נכון ומכאובי נגדי תמיד׃

<span id="an_38:18">38:18</span> כי עוני אגיד אדאג מחטאתי׃

<span id="an_38:19">38:19</span> ואיבי חיים עצמו ורבו שנאי שקר׃

<span id="an_38:20">38:20</span> ומשלמי רעה תחת טובה ישטנוני תחת רדופי
טוב׃

<span id="an_38:21">38:21</span> אל תעזבני יהוה אלהי אל תרחק ממני׃

<span id="an_38:22">38:22</span> חושה לעזרתי אדני תשועתי׃

<span id="an_39:1">39:1</span> למנצח לידיתון מזמור לדוד אמרתי אשמרה דרכי
מחטוא בלשוני אשמרה לפי מחסום בעד רשע לנגדי׃

<span id="an_39:2">39:2</span> נאלמתי דומיה החשיתי מטוב וכאבי נעכר׃

<span id="an_39:3">39:3</span> חם לבי בקרבי בהגיגי תבער אש דברתי בלשוני׃

<span id="an_39:4">39:4</span> הודיעני יהוה קצי ומדת ימי מה היא אדעה מה
חדל אני׃

<span id="an_39:5">39:5</span> הנה טפחות נתתה ימי וחלדי כאין נגדך אך כל
הבל כל אדם נצב סלה׃

<span id="an_39:6">39:6</span> אך בצלם יתהלך איש אך הבל יהמיון יצבר ולא
ידע מי אספם׃

<span id="an_39:7">39:7</span> ועתה מה קויתי אדני תוחלתי לך היא׃

<span id="an_39:8">39:8</span> מכל פשעי הצילני חרפת נבל אל תשימני׃

<span id="an_39:9">39:9</span> נאלמתי לא אפתח פי כי אתה עשית׃

<span id="an_39:10">39:10</span> הסר מעלי נגעך מתגרת ידך אני כליתי׃

<span id="an_39:11">39:11</span> בתוכחות על עון יסרת איש ותמס כעש חמודו
אך הבל כל אדם סלה׃

<span id="an_39:12">39:12</span> שמעה תפלתי יהוה ושועתי האזינה אל דמעתי
אל תחרש כי גר אנכי עמך תושב ככל אבותי׃

<span id="an_39:13">39:13</span> השע ממני ואבליגה בטרם אלך ואינני׃

<span id="an_40:1">40:1</span> למנצח לדוד מזמור קוה קויתי יהוה ויט אלי
וישמע שועתי׃

<span id="an_40:2">40:2</span> ויעלני מבור שאון מטיט היון ויקם על סלע
רגלי כונן אשרי׃

<span id="an_40:3">40:3</span> ויתן בפי שיר חדש תהלה לאלהינו יראו רבים
וייראו ויבטחו ביהוה׃

<span id="an_40:4">40:4</span> אשרי הגבר אשר שם יהוה מבטחו ולא פנה אל
רהבים ושטי כזב׃

<span id="an_40:5">40:5</span> רבות עשית אתה יהוה אלהי נפלאתיך ומחשבתיך
אלינו אין ערך אליך אגידה ואדברה עצמו מספר׃

<span id="an_40:6">40:6</span> זבח ומנחה לא חפצת אזנים כרית לי עולה
וחטאה לא שאלת׃

<span id="an_40:7">40:7</span> אז אמרתי הנה באתי במגלת ספר כתוב עלי׃

<span id="an_40:8">40:8</span> לעשות רצונך אלהי חפצתי ותורתך בתוך מעי׃

<span id="an_40:9">40:9</span> בשרתי צדק בקהל רב הנה שפתי לא אכלא יהוה
אתה ידעת׃

<span id="an_40:10">40:10</span> צדקתך לא כסיתי בתוך לבי אמונתך ותשועתך
אמרתי לא כחדתי חסדך ואמתך לקהל רב׃

<span id="an_40:11">40:11</span> אתה יהוה לא תכלא רחמיך ממני חסדך ואמתך
תמיד יצרוני׃

<span id="an_40:12">40:12</span> כי אפפו עלי רעות עד אין מספר השיגוני
עונתי ולא יכלתי לראות עצמו משערות ראשי ולבי עזבני׃

<span id="an_40:13">40:13</span> רצה יהוה להצילני יהוה לעזרתי חושה׃

<span id="an_40:14">40:14</span> יבשו ויחפרו יחד מבקשי נפשי לספותה יסגו
אחור ויכלמו חפצי רעתי׃

<span id="an_40:15">40:15</span> ישמו על עקב בשתם האמרים לי האח האח׃

<span id="an_40:16">40:16</span> ישישו וישמחו בך כל מבקשיך יאמרו תמיד
יגדל יהוה אהבי תשועתך׃

<span id="an_40:17">40:17</span> ואני עני ואביון אדני יחשב לי עזרתי
ומפלטי אתה אלהי אל תאחר׃

<span id="an_41:1">41:1</span> למנצח מזמור לדוד אשרי משכיל אל דל ביום
רעה ימלטהו יהוה׃

<span id="an_41:2">41:2</span> יהוה ישמרהו ויחיהו יאשר בארץ ואל תתנהו
בנפש איביו׃

<span id="an_41:3">41:3</span> יהוה יסעדנו על ערש דוי כל משכבו הפכת
בחליו׃

<span id="an_41:4">41:4</span> אני אמרתי יהוה חנני רפאה נפשי כי חטאתי
לך׃

<span id="an_41:5">41:5</span> אויבי יאמרו רע לי מתי ימות ואבד שמו׃

<span id="an_41:6">41:6</span> ואם בא לראות שוא ידבר לבו יקבץ און לו יצא
לחוץ ידבר׃

<span id="an_41:7">41:7</span> יחד עלי יתלחשו כל שנאי עלי יחשבו רעה לי׃

<span id="an_41:8">41:8</span> דבר בליעל יצוק בו ואשר שכב לא יוסיף לקום׃

<span id="an_41:9">41:9</span> גם איש שלומי אשר בטחתי בו אוכל לחמי הגדיל
עלי עקב׃

<span id="an_41:10">41:10</span> ואתה יהוה חנני והקימני ואשלמה להם׃

<span id="an_41:11">41:11</span> בזאת ידעתי כי חפצת בי כי לא יריע איבי
עלי׃

<span id="an_41:12">41:12</span> ואני בתמי תמכת בי ותציבני לפניך לעולם׃

<span id="an_41:13">41:13</span> ברוך יהוה אלהי ישראל מהעולם ועד העולם
אמן ואמן׃

<span id="an_42:1">42:1</span> למנצח משכיל לבני קרח כאיל תערג על אפיקי
מים כן נפשי תערג אליך אלהים׃

<span id="an_42:2">42:2</span> צמאה נפשי לאלהים לאל חי מתי אבוא ואראה
פני אלהים׃

<span id="an_42:3">42:3</span> היתה לי דמעתי לחם יומם ולילה באמר אלי כל
היום איה אלהיך׃

<span id="an_42:4">42:4</span> אלה אזכרה ואשפכה עלי נפשי כי אעבר בסך
אדדם עד בית אלהים בקול רנה ותודה המון חוגג׃

<span id="an_42:5">42:5</span> מה תשתוחחי נפשי ותהמי עלי הוחילי לאלהים
כי עוד אודנו ישועות פניו׃

<span id="an_42:6">42:6</span> אלהי עלי נפשי תשתוחח על כן אזכרך מארץ
ירדן וחרמונים מהר מצער׃

<span id="an_42:7">42:7</span> תהום אל תהום קורא לקול צנוריך כל משבריך
וגליך עלי עברו׃

<span id="an_42:8">42:8</span> יומם יצוה יהוה חסדו ובלילה שירה עמי תפלה
לאל חיי׃

<span id="an_42:9">42:9</span> אומרה לאל סלעי למה שכחתני למה קדר אלך
בלחץ אויב׃

<span id="an_42:10">42:10</span> ברצח בעצמותי חרפוני צוררי באמרם אלי כל
היום איה אלהיך׃

<span id="an_42:11">42:11</span> מה תשתוחחי נפשי ומה תהמי עלי הוחילי
לאלהים כי עוד אודנו ישועת פני ואלהי׃

<span id="an_43:1">43:1</span> שפטני אלהים וריבה ריבי מגוי לא חסיד מאיש
מרמה ועולה תפלטני׃

<span id="an_43:2">43:2</span> כי אתה אלהי מעוזי למה זנחתני למה קדר
אתהלך בלחץ אויב׃

<span id="an_43:3">43:3</span> שלח אורך ואמתך המה ינחוני יביאוני אל הר
קדשך ואל משכנותיך׃

<span id="an_43:4">43:4</span> ואבואה אל מזבח אלהים אל אל שמחת גילי
ואודך בכנור אלהים אלהי׃

<span id="an_43:5">43:5</span> מה תשתוחחי נפשי ומה תהמי עלי הוחילי
לאלהים כי עוד אודנו ישועת פני ואלהי׃

<span id="an_44:1">44:1</span> למנצח לבני קרח משכיל אלהים באזנינו שמענו
אבותינו ספרו לנו פעל פעלת בימיהם בימי קדם׃

<span id="an_44:2">44:2</span> אתה ידך גוים הורשת ותטעם תרע לאמים
ותשלחם׃

<span id="an_44:3">44:3</span> כי לא בחרבם ירשו ארץ וזרועם לא הושיעה למו
כי ימינך וזרועך ואור פניך כי רציתם׃

<span id="an_44:4">44:4</span> אתה הוא מלכי אלהים צוה ישועות יעקב׃

<span id="an_44:5">44:5</span> בך צרינו ננגח בשמך נבוס קמינו׃

<span id="an_44:6">44:6</span> כי לא בקשתי אבטח וחרבי לא תושיעני׃

<span id="an_44:7">44:7</span> כי הושעתנו מצרינו ומשנאינו הבישות׃

<span id="an_44:8">44:8</span> באלהים הללנו כל היום ושמך לעולם נודה סלה׃

<span id="an_44:9">44:9</span> אף זנחת ותכלימנו ולא תצא בצבאותינו׃

<span id="an_44:10">44:10</span> תשיבנו אחור מני צר ומשנאינו שסו למו׃

<span id="an_44:11">44:11</span> תתננו כצאן מאכל ובגוים זריתנו׃

<span id="an_44:12">44:12</span> תמכר עמך בלא הון ולא רבית במחיריהם׃

<span id="an_44:13">44:13</span> תשימנו חרפה לשכנינו לעג וקלס
לסביבותינו׃

<span id="an_44:14">44:14</span> תשימנו משל בגוים מנוד ראש בל אמים׃

<span id="an_44:15">44:15</span> כל היום כלמתי נגדי ובשת פני כסתני׃

<span id="an_44:16">44:16</span> מקול מחרף ומגדף מפני אויב ומתנקם׃

<span id="an_44:17">44:17</span> כל זאת באתנו ולא שכחנוך ולא שקרנו
בבריתך׃

<span id="an_44:18">44:18</span> לא נסוג אחור לבנו ותט אשרינו מני ארחך׃

<span id="an_44:19">44:19</span> כי דכיתנו במקום תנים ותכס עלינו בצלמות׃

<span id="an_44:20">44:20</span> אם שכחנו שם אלהינו ונפרש כפינו לאל זר׃

<span id="an_44:21">44:21</span> הלא אלהים יחקר זאת כי הוא ידע תעלמות
לב׃

<span id="an_44:22">44:22</span> כי עליך הרגנו כל היום נחשבנו כצאן טבחה׃

<span id="an_44:23">44:23</span> עורה למה תישן אדני הקיצה אל תזנח לנצח׃

<span id="an_44:24">44:24</span> למה פניך תסתיר תשכח ענינו ולחצנו׃

<span id="an_44:25">44:25</span> כי שחה לעפר נפשנו דבקה לארץ בטננו׃

<span id="an_44:26">44:26</span> קומה עזרתה לנו ופדנו למען חסדך׃

<span id="an_45:1">45:1</span> למנצח על ששנים לבני קרח משכיל שיר ידידת
רחש לבי דבר טוב אמר אני מעשי למלך לשוני עט סופר מהיר׃

<span id="an_45:2">45:2</span> יפיפית מבני אדם הוצק חן בשפתותיך על כן
ברכך אלהים לעולם׃

<span id="an_45:3">45:3</span> חגור חרבך על ירך גבור הודך והדרך׃

<span id="an_45:4">45:4</span> והדרך צלח רכב על דבר אמת וענוה צדק ותורך
נוראות ימינך׃

<span id="an_45:5">45:5</span> חציך שנונים עמים תחתיך יפלו בלב אויבי
המלך׃

<span id="an_45:6">45:6</span> כסאך אלהים עולם ועד שבט מישר שבט מלכותך׃

<span id="an_45:7">45:7</span> אהבת צדק ותשנא רשע על כן משחך אלהים אלהיך
שמן ששון מחבריך׃

<span id="an_45:8">45:8</span> מר ואהלות קציעות כל בגדתיך מן היכלי שן
מני שמחוך׃

<span id="an_45:9">45:9</span> בנות מלכים ביקרותיך נצבה שגל לימינך בכתם
אופיר׃

<span id="an_45:10">45:10</span> שמעי בת וראי והטי אזנך ושכחי עמך ובית
אביך׃

<span id="an_45:11">45:11</span> ויתאו המלך יפיך כי הוא אדניך והשתחוי
לו׃

<span id="an_45:12">45:12</span> ובת צר במנחה פניך יחלו עשירי עם׃

<span id="an_45:13">45:13</span> כל כבודה בת מלך פנימה ממשבצות זהב
לבושה׃

<span id="an_45:14">45:14</span> לרקמות תובל למלך בתולות אחריה רעותיה
מובאות לך׃

<span id="an_45:15">45:15</span> תובלנה בשמחת וגיל תבאינה בהיכל מלך׃

<span id="an_45:16">45:16</span> תחת אבתיך יהיו בניך תשיתמו לשרים בכל
הארץ׃

<span id="an_45:17">45:17</span> אזכירה שמך בכל דר ודר על כן עמים יהודך
לעלם ועד׃

<span id="an_46:1">46:1</span> למנצח לבני קרח על עלמות שיר אלהים לנו
מחסה ועז עזרה בצרות נמצא מאד׃

<span id="an_46:2">46:2</span> על כן לא נירא בהמיר ארץ ובמוט הרים בלב
ימים׃

<span id="an_46:3">46:3</span> יהמו יחמרו מימיו ירעשו הרים בגאותו סלה׃

<span id="an_46:4">46:4</span> נהר פלגיו ישמחו עיר אלהים קדש משכני
עליון׃

<span id="an_46:5">46:5</span> אלהים בקרבה בל תמוט יעזרה אלהים לפנות
בקר׃

<span id="an_46:6">46:6</span> המו גוים מטו ממלכות נתן בקולו תמוג ארץ׃

<span id="an_46:7">46:7</span> יהוה צבאות עמנו משגב לנו אלהי יעקב סלה׃

<span id="an_46:8">46:8</span> לכו חזו מפעלות יהוה אשר שם שמות בארץ׃

<span id="an_46:9">46:9</span> משבית מלחמות עד קצה הארץ קשת ישבר וקצץ
חנית עגלות ישרף באש׃

<span id="an_46:10">46:10</span> הרפו ודעו כי אנכי אלהים ארום בגוים ארום
בארץ׃

<span id="an_46:11">46:11</span> יהוה צבאות עמנו משגב לנו אלהי יעקב סלה׃

<span id="an_47:1">47:1</span> למנצח לבני קרח מזמור כל העמים תקעו כף
הריעו לאלהים בקול רנה׃

<span id="an_47:2">47:2</span> כי יהוה עליון נורא מלך גדול על כל הארץ׃

<span id="an_47:3">47:3</span> ידבר עמים תחתינו ולאמים תחת רגלינו׃

<span id="an_47:4">47:4</span> יבחר לנו את נחלתנו את גאון יעקב אשר אהב
סלה׃

<span id="an_47:5">47:5</span> עלה אלהים בתרועה יהוה בקול שופר׃

<span id="an_47:6">47:6</span> זמרו אלהים זמרו זמרו למלכנו זמרו׃

<span id="an_47:7">47:7</span> כי מלך כל הארץ אלהים זמרו משכיל׃

<span id="an_47:8">47:8</span> מלך אלהים על גוים אלהים ישב על כסא קדשו׃

<span id="an_47:9">47:9</span> נדיבי עמים נאספו עם אלהי אברהם כי לאלהים
מגני ארץ מאד נעלה׃

<span id="an_48:1">48:1</span> שיר מזמור לבני קרח גדול יהוה ומהלל מאד
בעיר אלהינו הר קדשו׃

<span id="an_48:2">48:2</span> יפה נוף משוש כל הארץ הר ציון ירכתי צפון
קרית מלך רב׃

<span id="an_48:3">48:3</span> אלהים בארמנותיה נודע למשגב׃

<span id="an_48:4">48:4</span> כי הנה המלכים נועדו עברו יחדו׃

<span id="an_48:5">48:5</span> המה ראו כן תמהו נבהלו נחפזו׃

<span id="an_48:6">48:6</span> רעדה אחזתם שם חיל כיולדה׃

<span id="an_48:7">48:7</span> ברוח קדים תשבר אניות תרשיש׃

<span id="an_48:8">48:8</span> כאשר שמענו כן ראינו בעיר יהוה צבאות בעיר
אלהינו אלהים יכוננה עד עולם סלה׃

<span id="an_48:9">48:9</span> דמינו אלהים חסדך בקרב היכלך׃

<span id="an_48:10">48:10</span> כשמך אלהים כן תהלתך על קצוי ארץ צדק
מלאה ימינך׃

<span id="an_48:11">48:11</span> ישמח הר ציון תגלנה בנות יהודה למען
משפטיך׃

<span id="an_48:12">48:12</span> סבו ציון והקיפוה ספרו מגדליה׃

<span id="an_48:13">48:13</span> שיתו לבכם לחילה פסגו ארמנותיה למען
תספרו לדור אחרון׃

<span id="an_48:14">48:14</span> כי זה אלהים אלהינו עולם ועד הוא ינהגנו
על מות׃

<span id="an_49:1">49:1</span> למנצח לבני קרח מזמור שמעו זאת כל העמים
האזינו כל ישבי חלד׃

<span id="an_49:2">49:2</span> גם בני אדם גם בני איש יחד עשיר ואביון׃

<span id="an_49:3">49:3</span> פי ידבר חכמות והגות לבי תבונות׃

<span id="an_49:4">49:4</span> אטה למשל אזני אפתח בכנור חידתי׃

<span id="an_49:5">49:5</span> למה אירא בימי רע עון עקבי יסובני׃

<span id="an_49:6">49:6</span> הבטחים על חילם וברב עשרם יתהללו׃

<span id="an_49:7">49:7</span> אח לא פדה יפדה איש לא יתן לאלהים כפרו׃

<span id="an_49:8">49:8</span> ויקר פדיון נפשם וחדל לעולם׃

<span id="an_49:9">49:9</span> ויחי עוד לנצח לא יראה השחת׃

<span id="an_49:10">49:10</span> כי יראה חכמים ימותו יחד כסיל ובער יאבדו
ועזבו לאחרים חילם׃

<span id="an_49:11">49:11</span> קרבם בתימו לעולם משכנתם לדר ודר קראו
בשמותם עלי אדמות׃

<span id="an_49:12">49:12</span> ואדם ביקר בל ילין נמשל כבהמות נדמו׃

<span id="an_49:13">49:13</span> זה דרכם כסל למו ואחריהם בפיהם ירצו סלה׃

<span id="an_49:14">49:14</span> כצאן לשאול שתו מות ירעם וירדו בם ישרים
לבקר וצירם לבלות שאול מזבל לו׃

<span id="an_49:15">49:15</span> אך אלהים יפדה נפשי מיד שאול כי יקחני
סלה׃

<span id="an_49:16">49:16</span> אל תירא כי יעשר איש כי ירבה כבוד ביתו׃

<span id="an_49:17">49:17</span> כי לא במותו יקח הכל לא ירד אחריו כבודו׃

<span id="an_49:18">49:18</span> כי נפשו בחייו יברך ויודך כי תיטיב לך׃

<span id="an_49:19">49:19</span> תבוא עד דור אבותיו עד נצח לא יראו אור׃

<span id="an_49:20">49:20</span> אדם ביקר ולא יבין נמשל כבהמות נדמו׃

<span id="an_50:1">50:1</span> מזמור לאסף אל אלהים יהוה דבר ויקרא ארץ
ממזרח שמש עד מבאו׃

<span id="an_50:2">50:2</span> מציון מכלל יפי אלהים הופיע׃

<span id="an_50:3">50:3</span> יבא אלהינו ואל יחרש אש לפניו תאכל וסביביו
נשערה מאד׃

<span id="an_50:4">50:4</span> יקרא אל השמים מעל ואל הארץ לדין עמו׃

<span id="an_50:5">50:5</span> אספו לי חסידי כרתי בריתי עלי זבח׃

<span id="an_50:6">50:6</span> ויגידו שמים צדקו כי אלהים שפט הוא סלה׃

<span id="an_50:7">50:7</span> שמעה עמי ואדברה ישראל ואעידה בך אלהים
אלהיך אנכי׃

<span id="an_50:8">50:8</span> לא על זבחיך אוכיחך ועולתיך לנגדי תמיד׃

<span id="an_50:9">50:9</span> לא אקח מביתך פר ממכלאתיך עתודים׃

<span id="an_50:10">50:10</span> כי לי כל חיתו יער בהמות בהררי אלף׃

<span id="an_50:11">50:11</span> ידעתי כל עוף הרים וזיז שדי עמדי׃

<span id="an_50:12">50:12</span> אם ארעב לא אמר לך כי לי תבל ומלאה׃

<span id="an_50:13">50:13</span> האוכל בשר אבירים ודם עתודים אשתה׃

<span id="an_50:14">50:14</span> זבח לאלהים תודה ושלם לעליון נדריך׃

<span id="an_50:15">50:15</span> וקראני ביום צרה אחלצך ותכבדני׃

<span id="an_50:16">50:16</span> ולרשע אמר אלהים מה לך לספר חקי ותשא
בריתי עלי פיך׃

<span id="an_50:17">50:17</span> ואתה שנאת מוסר ותשלך דברי אחריך׃

<span id="an_50:18">50:18</span> אם ראית גנב ותרץ עמו ועם מנאפים חלקך׃

<span id="an_50:19">50:19</span> פיך שלחת ברעה ולשונך תצמיד מרמה׃

<span id="an_50:20">50:20</span> תשב באחיך תדבר בבן אמך תתן דפי׃

<span id="an_50:21">50:21</span> אלה עשית והחרשתי דמית היות אהיה כמוך
אוכיחך ואערכה לעיניך׃

<span id="an_50:22">50:22</span> בינו נא זאת שכחי אלוה פן אטרף ואין
מציל׃

<span id="an_50:23">50:23</span> זבח תודה יכבדנני ושם דרך אראנו בישע
אלהים׃

<span id="an_51:1">51:1</span> למנצח מזמור לדוד בבוא אליו נתן הנביא כאשר
בא אל בת שבע חנני אלהים כחסדך כרב רחמיך מחה פשעי׃

<span id="an_51:2">51:2</span> הרבה כבסני מעוני ומחטאתי טהרני׃

<span id="an_51:3">51:3</span> כי פשעי אני אדע וחטאתי נגדי תמיד׃

<span id="an_51:4">51:4</span> לך לבדך חטאתי והרע בעיניך עשיתי למען תצדק
בדברך תזכה בשפטך׃

<span id="an_51:5">51:5</span> הן בעוון חוללתי ובחטא יחמתני אמי׃

<span id="an_51:6">51:6</span> הן אמת חפצת בטחות ובסתם חכמה תודיעני׃

<span id="an_51:7">51:7</span> תחטאני באזוב ואטהר תכבסני ומשלג אלבין׃

<span id="an_51:8">51:8</span> תשמיעני ששון ושמחה תגלנה עצמות דכית׃

<span id="an_51:9">51:9</span> הסתר פניך מחטאי וכל עונתי מחה׃

<span id="an_51:10">51:10</span> לב טהור ברא לי אלהים ורוח נכון חדש
בקרבי׃

<span id="an_51:11">51:11</span> אל תשליכני מלפניך ורוח קדשך אל תקח
ממני׃

<span id="an_51:12">51:12</span> השיבה לי ששון ישעך ורוח נדיבה תסמכני׃

<span id="an_51:13">51:13</span> אלמדה פשעים דרכיך וחטאים אליך ישובו׃

<span id="an_51:14">51:14</span> הצילני מדמים אלהים אלהי תשועתי תרנן
לשוני צדקתך׃

<span id="an_51:15">51:15</span> אדני שפתי תפתח ופי יגיד תהלתך׃

<span id="an_51:16">51:16</span> כי לא תחפץ זבח ואתנה עולה לא תרצה׃

<span id="an_51:17">51:17</span> זבחי אלהים רוח נשברה לב נשבר ונדכה
אלהים לא תבזה׃

<span id="an_51:18">51:18</span> היטיבה ברצונך את ציון תבנה חומות
ירושלם׃

<span id="an_51:19">51:19</span> אז תחפץ זבחי צדק עולה וכליל אז יעלו על
מזבחך פרים׃

<span id="an_52:1">52:1</span> למנצח משכיל לדוד בבוא דואג האדמי ויגד
לשאול ויאמר לו בא דוד אל בית אחימלך מה תתהלל ברעה הגבור חסד אל כל היום׃

<span id="an_52:2">52:2</span> הוות תחשב לשונך כתער מלטש עשה רמיה׃

<span id="an_52:3">52:3</span> אהבת רע מטוב שקר מדבר צדק סלה׃

<span id="an_52:4">52:4</span> אהבת כל דברי בלע לשון מרמה׃

<span id="an_52:5">52:5</span> גם אל יתצך לנצח יחתך ויסחך מאהל ושרשך
מארץ חיים סלה׃

<span id="an_52:6">52:6</span> ויראו צדיקים וייראו ועליו ישחקו׃

<span id="an_52:7">52:7</span> הנה הגבר לא ישים אלהים מעוזו ויבטח ברב
עשרו יעז בהותו׃

<span id="an_52:8">52:8</span> ואני כזית רענן בבית אלהים בטחתי בחסד
אלהים עולם ועד׃

<span id="an_52:9">52:9</span> אודך לעולם כי עשית ואקוה שמך כי טוב נגד
חסידיך׃

<span id="an_53:1">53:1</span> למנצח על מחלת משכיל לדוד אמר נבל בלבו אין
אלהים השחיתו והתעיבו עול אין עשה טוב׃

<span id="an_53:2">53:2</span> אלהים משמים השקיף על בני אדם לראות היש
משכיל דרש את אלהים׃

<span id="an_53:3">53:3</span> כלו סג יחדו נאלחו אין עשה טוב אין גם אחד׃

<span id="an_53:4">53:4</span> הלא ידעו פעלי און אכלי עמי אכלו לחם אלהים
לא קראו׃

<span id="an_53:5">53:5</span> שם פחדו פחד לא היה פחד כי אלהים פזר עצמות
חנך הבשתה כי אלהים מאסם׃

<span id="an_53:6">53:6</span> מי יתן מציון ישעות ישראל בשוב אלהים שבות
עמו יגל יעקב ישמח ישראל׃

<span id="an_54:1">54:1</span> למנצח בנגינת משכיל לדוד בבוא הזיפים
ויאמרו לשאול הלא דוד מסתתר עמנו אלהים בשמך הושיעני ובגבורתך תדינני׃

<span id="an_54:2">54:2</span> אלהים שמע תפלתי האזינה לאמרי פי׃

<span id="an_54:3">54:3</span> כי זרים קמו עלי ועריצים בקשו נפשי לא שמו
אלהים לנגדם סלה׃

<span id="an_54:4">54:4</span> הנה אלהים עזר לי אדני בסמכי נפשי׃

<span id="an_54:5">54:5</span> ישוב הרע לשררי באמתך הצמיתם׃

<span id="an_54:6">54:6</span> בנדבה אזבחה לך אודה שמך יהוה כי טוב׃

<span id="an_54:7">54:7</span> כי מכל צרה הצילני ובאיבי ראתה עיני׃

<span id="an_55:1">55:1</span> למנצח בנגינת משכיל לדוד האזינה אלהים
תפלתי ואל תתעלם מתחנתי׃

<span id="an_55:2">55:2</span> הקשיבה לי וענני אריד בשיחי ואהימה׃

<span id="an_55:3">55:3</span> מקול אויב מפני עקת רשע כי ימיטו עלי און
ובאף ישטמוני׃

<span id="an_55:4">55:4</span> לבי יחיל בקרבי ואימות מות נפלו עלי׃

<span id="an_55:5">55:5</span> יראה ורעד יבא בי ותכסני פלצות׃

<span id="an_55:6">55:6</span> ואמר מי יתן לי אבר כיונה אעופה ואשכנה׃

<span id="an_55:7">55:7</span> הנה ארחיק נדד אלין במדבר סלה׃

<span id="an_55:8">55:8</span> אחישה מפלט לי מרוח סעה מסער׃

<span id="an_55:9">55:9</span> בלע אדני פלג לשונם כי ראיתי חמס וריב
בעיר׃

<span id="an_55:10">55:10</span> יומם ולילה יסובבה על חומתיה ואון ועמל
בקרבה׃

<span id="an_55:11">55:11</span> הוות בקרבה ולא ימיש מרחבה תך ומרמה׃

<span id="an_55:12">55:12</span> כי לא אויב יחרפני ואשא לא משנאי עלי
הגדיל ואסתר ממנו׃

<span id="an_55:13">55:13</span> ואתה אנוש כערכי אלופי ומידעי׃

<span id="an_55:14">55:14</span> אשר יחדו נמתיק סוד בבית אלהים נהלך
ברגש׃

<span id="an_55:15">55:15</span> ישימות עלימו ירדו שאול חיים כי רעות
במגורם בקרבם׃

<span id="an_55:16">55:16</span> אני אל אלהים אקרא ויהוה יושיעני׃

<span id="an_55:17">55:17</span> ערב ובקר וצהרים אשיחה ואהמה וישמע קולי׃

<span id="an_55:18">55:18</span> פדה בשלום נפשי מקרב לי כי ברבים היו
עמדי׃

<span id="an_55:19">55:19</span> ישמע אל ויענם וישב קדם סלה אשר אין
חליפות למו ולא יראו אלהים׃

<span id="an_55:20">55:20</span> שלח ידיו בשלמיו חלל בריתו׃

<span id="an_55:21">55:21</span> חלקו מחמאת פיו וקרב לבו רכו דבריו משמן
והמה פתחות׃

<span id="an_55:22">55:22</span> השלך על יהוה יהבך והוא יכלכלך לא יתן
לעולם מוט לצדיק׃

<span id="an_55:23">55:23</span> ואתה אלהים תורדם לבאר שחת אנשי דמים
ומרמה לא יחצו ימיהם ואני אבטח בך׃

<span id="an_56:1">56:1</span> למנצח על יונת אלם רחקים לדוד מכתם באחז
אתו פלשתים בגת חנני אלהים כי שאפני אנוש כל היום לחם ילחצני׃

<span id="an_56:2">56:2</span> שאפו שוררי כל היום כי רבים לחמים לי מרום׃

<span id="an_56:3">56:3</span> יום אירא אני אליך אבטח׃

<span id="an_56:4">56:4</span> באלהים אהלל דברו באלהים בטחתי לא אירא מה
יעשה בשר לי׃

<span id="an_56:5">56:5</span> כל היום דברי יעצבו עלי כל מחשבתם לרע׃

<span id="an_56:6">56:6</span> יגורו יצפינו המה עקבי ישמרו כאשר קוו
נפשי׃

<span id="an_56:7">56:7</span> על און פלט למו באף עמים הורד אלהים׃

<span id="an_56:8">56:8</span> נדי ספרתה אתה שימה דמעתי בנאדך הלא
בספרתך׃

<span id="an_56:9">56:9</span> אז ישובו אויבי אחור ביום אקרא זה ידעתי כי
אלהים לי׃

<span id="an_56:10">56:10</span> באלהים אהלל דבר ביהוה אהלל דבר׃

<span id="an_56:11">56:11</span> באלהים בטחתי לא אירא מה יעשה אדם לי׃

<span id="an_56:12">56:12</span> עלי אלהים נדריך אשלם תודת לך׃

<span id="an_56:13">56:13</span> כי הצלת נפשי ממות הלא רגלי מדחי להתהלך
לפני אלהים באור החיים׃

<span id="an_57:1">57:1</span> למנצח אל תשחת לדוד מכתם בברחו מפני שאול
במערה חנני אלהים חנני כי בך חסיה נפשי ובצל כנפיך אחסה עד יעבר הוות׃

<span id="an_57:2">57:2</span> אקרא לאלהים עליון לאל גמר עלי׃

<span id="an_57:3">57:3</span> ישלח משמים ויושיעני חרף שאפי סלה ישלח
אלהים חסדו ואמתו׃

<span id="an_57:4">57:4</span> נפשי בתוך לבאם אשכבה להטים בני אדם שניהם
חנית וחצים ולשונם חרב חדה׃

<span id="an_57:5">57:5</span> רומה על השמים אלהים על כל הארץ כבודך׃

<span id="an_57:6">57:6</span> רשת הכינו לפעמי כפף נפשי כרו לפני שיחה
נפלו בתוכה סלה׃

<span id="an_57:7">57:7</span> נכון לבי אלהים נכון לבי אשירה ואזמרה׃

<span id="an_57:8">57:8</span> עורה כבודי עורה הנבל וכנור אעירה שחר׃

<span id="an_57:9">57:9</span> אודך בעמים אדני אזמרך בל אמים׃

<span id="an_57:10">57:10</span> כי גדל עד שמים חסדך ועד שחקים אמתך׃

<span id="an_57:11">57:11</span> רומה על שמים אלהים על כל הארץ כבודך׃

<span id="an_58:1">58:1</span> למנצח אל תשחת לדוד מכתם האמנם אלם צדק
תדברון מישרים תשפטו בני אדם׃

<span id="an_58:2">58:2</span> אף בלב עולת תפעלון בארץ חמס ידיכם תפלסון׃

<span id="an_58:3">58:3</span> זרו רשעים מרחם תעו מבטן דברי כזב׃

<span id="an_58:4">58:4</span> חמת למו כדמות חמת נחש כמו פתן חרש יאטם
אזנו׃

<span id="an_58:5">58:5</span> אשר לא ישמע לקול מלחשים חובר חברים מחכם׃

<span id="an_58:6">58:6</span> אלהים הרס שנימו בפימו מלתעות כפירים נתץ
יהוה׃

<span id="an_58:7">58:7</span> ימאסו כמו מים יתהלכו למו ידרך חצו כמו
יתמללו׃

<span id="an_58:8">58:8</span> כמו שבלול תמס יהלך נפל אשת בל חזו שמש׃

<span id="an_58:9">58:9</span> בטרם יבינו סירתיכם אטד כמו חי כמו חרון
ישערנו׃

<span id="an_58:10">58:10</span> ישמח צדיק כי חזה נקם פעמיו ירחץ בדם
הרשע׃

<span id="an_58:11">58:11</span> ויאמר אדם אך פרי לצדיק אך יש אלהים
שפטים בארץ׃

<span id="an_59:1">59:1</span> למנצח אל תשחת לדוד מכתם בשלח שאול וישמרו
את הבית להמיתו הצילני מאיבי אלהי ממתקוממי תשגבני׃

<span id="an_59:2">59:2</span> הצילני מפעלי און ומאנשי דמים הושיעני׃

<span id="an_59:3">59:3</span> כי הנה ארבו לנפשי יגורו עלי עזים לא פשעי
ולא חטאתי יהוה׃

<span id="an_59:4">59:4</span> בלי עון ירוצון ויכוננו עורה לקראתי וראה׃

<span id="an_59:5">59:5</span> ואתה יהוה אלהים צבאות אלהי ישראל הקיצה
לפקד כל הגוים אל תחן כל בגדי און סלה׃

<span id="an_59:6">59:6</span> ישובו לערב יהמו ככלב ויסובבו עיר׃

<span id="an_59:7">59:7</span> הנה יביעון בפיהם חרבות בשפתותיהם כי מי
שמע׃

<span id="an_59:8">59:8</span> ואתה יהוה תשחק למו תלעג לכל גוים׃

<span id="an_59:9">59:9</span> עזו אליך אשמרה כי אלהים משגבי׃

<span id="an_59:10">59:10</span> אלהי חסדו יקדמני אלהים יראני בשררי׃

<span id="an_59:11">59:11</span> אל תהרגם פן ישכחו עמי הניעמו בחילך
והורידמו מגננו אדני׃

<span id="an_59:12">59:12</span> חטאת פימו דבר שפתימו וילכדו בגאונם
ומאלה ומכחש יספרו׃

<span id="an_59:13">59:13</span> כלה בחמה כלה ואינמו וידעו כי אלהים משל
ביעקב לאפסי הארץ סלה׃

<span id="an_59:14">59:14</span> וישובו לערב יהמו ככלב ויסובבו עיר׃

<span id="an_59:15">59:15</span> המה ינועון לאכל אם לא ישבעו וילינו׃

<span id="an_59:16">59:16</span> ואני אשיר עזך וארנן לבקר חסדך כי היית
משגב לי ומנוס ביום צר לי׃

<span id="an_59:17">59:17</span> עזי אליך אזמרה כי אלהים משגבי אלהי
חסדי׃

<span id="an_60:1">60:1</span> למנצח על שושן עדות מכתם לדוד ללמד בהצותו
את ארם נהרים ואת ארם צובה וישב יואב ויך את אדום בגיא מלח שנים עשר אלף
אלהים זנחתנו פרצתנו אנפת תשובב לנו׃

<span id="an_60:2">60:2</span> הרעשתה ארץ פצמתה רפה שבריה כי מטה׃

<span id="an_60:3">60:3</span> הראיתה עמך קשה השקיתנו יין תרעלה׃

<span id="an_60:4">60:4</span> נתתה ליראיך נס להתנוסס מפני קשט סלה׃

<span id="an_60:5">60:5</span> למען יחלצון ידידיך הושיעה ימינך ועננו׃

<span id="an_60:6">60:6</span> אלהים דבר בקדשו אעלזה אחלקה שכם ועמק סכות
אמדד׃

<span id="an_60:7">60:7</span> לי גלעד ולי מנשה ואפרים מעוז ראשי יהודה
מחקקי׃

<span id="an_60:8">60:8</span> מואב סיר רחצי על אדום אשליך נעלי עלי פלשת
התרעעי׃

<span id="an_60:9">60:9</span> מי יבלני עיר מצור מי נחני עד אדום׃

<span id="an_60:10">60:10</span> הלא אתה אלהים זנחתנו ולא תצא אלהים
בצבאותינו׃

<span id="an_60:11">60:11</span> הבה לנו עזרת מצר ושוא תשועת אדם׃

<span id="an_60:12">60:12</span> באלהים נעשה חיל והוא יבוס צרינו׃

<span id="an_61:1">61:1</span> למנצח על נגינת לדוד שמעה אלהים רנתי
הקשיבה תפלתי׃

<span id="an_61:2">61:2</span> מקצה הארץ אליך אקרא בעטף לבי בצור ירום
ממני תנחני׃

<span id="an_61:3">61:3</span> כי היית מחסה לי מגדל עז מפני אויב׃

<span id="an_61:4">61:4</span> אגורה באהלך עולמים אחסה בסתר כנפיך סלה׃

<span id="an_61:5">61:5</span> כי אתה אלהים שמעת לנדרי נתת ירשת יראי
שמך׃

<span id="an_61:6">61:6</span> ימים על ימי מלך תוסיף שנותיו כמו דר ודר׃

<span id="an_61:7">61:7</span> ישב עולם לפני אלהים חסד ואמת מן ינצרהו׃

<span id="an_61:8">61:8</span> כן אזמרה שמך לעד לשלמי נדרי יום יום׃

<span id="an_62:1">62:1</span> למנצח על ידותון מזמור לדוד אך אל אלהים
דומיה נפשי ממנו ישועתי׃

<span id="an_62:2">62:2</span> אך הוא צורי וישועתי משגבי לא אמוט רבה׃

<span id="an_62:3">62:3</span> עד אנה תהותתו על איש תרצחו כלכם כקיר נטוי
גדר הדחויה׃

<span id="an_62:4">62:4</span> אך משאתו יעצו להדיח ירצו כזב בפיו יברכו
ובקרבם יקללו סלה׃

<span id="an_62:5">62:5</span> אך לאלהים דומי נפשי כי ממנו תקותי׃

<span id="an_62:6">62:6</span> אך הוא צורי וישועתי משגבי לא אמוט׃

<span id="an_62:7">62:7</span> על אלהים ישעי וכבודי צור עזי מחסי באלהים׃

<span id="an_62:8">62:8</span> בטחו בו בכל עת עם שפכו לפניו לבבכם אלהים
מחסה לנו סלה׃

<span id="an_62:9">62:9</span> אך הבל בני אדם כזב בני איש במאזנים לעלות
המה מהבל יחד׃

<span id="an_62:10">62:10</span> אל תבטחו בעשק ובגזל אל תהבלו חיל כי
ינוב אל תשיתו לב׃

<span id="an_62:11">62:11</span> אחת דבר אלהים שתים זו שמעתי כי עז
לאלהים׃

<span id="an_62:12">62:12</span> ולך אדני חסד כי אתה תשלם לאיש כמעשהו׃

<span id="an_63:1">63:1</span> מזמור לדוד בהיותו במדבר יהודה אלהים אלי
אתה אשחרך צמאה לך נפשי כמה לך בשרי בארץ ציה ועיף בלי מים׃

<span id="an_63:2">63:2</span> כן בקדש חזיתיך לראות עזך וכבודך׃

<span id="an_63:3">63:3</span> כי טוב חסדך מחיים שפתי ישבחונך׃

<span id="an_63:4">63:4</span> כן אברכך בחיי בשמך אשא כפי׃

<span id="an_63:5">63:5</span> כמו חלב ודשן תשבע נפשי ושפתי רננות יהלל
פי׃

<span id="an_63:6">63:6</span> אם זכרתיך על יצועי באשמרות אהגה בך׃

<span id="an_63:7">63:7</span> כי היית עזרתה לי ובצל כנפיך ארנן׃

<span id="an_63:8">63:8</span> דבקה נפשי אחריך בי תמכה ימינך׃

<span id="an_63:9">63:9</span> והמה לשואה יבקשו נפשי יבאו בתחתיות הארץ׃

<span id="an_63:10">63:10</span> יגירהו על ידי חרב מנת שעלים יהיו׃

<span id="an_63:11">63:11</span> והמלך ישמח באלהים יתהלל כל הנשבע בו כי
יסכר פי דוברי שקר׃

<span id="an_64:1">64:1</span> למנצח מזמור לדוד שמע אלהים קולי בשיחי
מפחד אויב תצר חיי׃

<span id="an_64:2">64:2</span> תסתירני מסוד מרעים מרגשת פעלי און׃

<span id="an_64:3">64:3</span> אשר שננו כחרב לשונם דרכו חצם דבר מר׃

<span id="an_64:4">64:4</span> לירות במסתרים תם פתאם ירהו ולא ייראו׃

<span id="an_64:5">64:5</span> יחזקו למו דבר רע יספרו לטמון מוקשים אמרו
מי יראה למו׃

<span id="an_64:6">64:6</span> יחפשו עולת תמנו חפש מחפש וקרב איש ולב
עמק׃

<span id="an_64:7">64:7</span> וירם אלהים חץ פתאום היו מכותם׃

<span id="an_64:8">64:8</span> ויכשילוהו עלימו לשונם יתנדדו כל ראה בם׃

<span id="an_64:9">64:9</span> וייראו כל אדם ויגידו פעל אלהים ומעשהו
השכילו׃

<span id="an_64:10">64:10</span> ישמח צדיק ביהוה וחסה בו ויתהללו כל ישרי
לב׃

<span id="an_65:1">65:1</span> למנצח מזמור לדוד שיר לך דמיה תהלה אלהים
בציון ולך ישלם נדר׃

<span id="an_65:2">65:2</span> שמע תפלה עדיך כל בשר יבאו׃

<span id="an_65:3">65:3</span> דברי עונת גברו מני פשעינו אתה תכפרם׃

<span id="an_65:4">65:4</span> אשרי תבחר ותקרב ישכן חצריך נשבעה בטוב
ביתך קדש היכלך׃

<span id="an_65:5">65:5</span> נוראות בצדק תעננו אלהי ישענו מבטח כל קצוי
ארץ וים רחקים׃

<span id="an_65:6">65:6</span> מכין הרים בכחו נאזר בגבורה׃

<span id="an_65:7">65:7</span> משביח שאון ימים שאון גליהם והמון לאמים׃

<span id="an_65:8">65:8</span> וייראו ישבי קצות מאותתיך מוצאי בקר וערב
תרנין׃

<span id="an_65:9">65:9</span> פקדת הארץ ותשקקה רבת תעשרנה פלג אלהים מלא
מים תכין דגנם כי כן תכינה׃

<span id="an_65:10">65:10</span> תלמיה רוה נחת גדודיה ברביבים תמגגנה
צמחה תברך׃

<span id="an_65:11">65:11</span> עטרת שנת טובתך ומעגליך ירעפון דשן׃

<span id="an_65:12">65:12</span> ירעפו נאות מדבר וגיל גבעות תחגרנה׃

<span id="an_65:13">65:13</span> לבשו כרים הצאן ועמקים יעטפו בר יתרועעו
אף ישירו׃

<span id="an_66:1">66:1</span> למנצח שיר מזמור הריעו לאלהים כל הארץ׃

<span id="an_66:2">66:2</span> זמרו כבוד שמו שימו כבוד תהלתו׃

<span id="an_66:3">66:3</span> אמרו לאלהים מה נורא מעשיך ברב עזך יכחשו
לך איביך׃

<span id="an_66:4">66:4</span> כל הארץ ישתחוו לך ויזמרו לך יזמרו שמך
סלה׃

<span id="an_66:5">66:5</span> לכו וראו מפעלות אלהים נורא עלילה על בני
אדם׃

<span id="an_66:6">66:6</span> הפך ים ליבשה בנהר יעברו ברגל שם נשמחה בו׃

<span id="an_66:7">66:7</span> משל בגבורתו עולם עיניו בגוים תצפינה
הסוררים אל ירימו למו סלה׃

<span id="an_66:8">66:8</span> ברכו עמים אלהינו והשמיעו קול תהלתו׃

<span id="an_66:9">66:9</span> השם נפשנו בחיים ולא נתן למוט רגלנו׃

<span id="an_66:10">66:10</span> כי בחנתנו אלהים צרפתנו כצרף כסף׃

<span id="an_66:11">66:11</span> הבאתנו במצודה שמת מועקה במתנינו׃

<span id="an_66:12">66:12</span> הרכבת אנוש לראשנו באנו באש ובמים
ותוציאנו לרויה׃

<span id="an_66:13">66:13</span> אבוא ביתך בעולות אשלם לך נדרי׃

<span id="an_66:14">66:14</span> אשר פצו שפתי ודבר פי בצר לי׃

<span id="an_66:15">66:15</span> עלות מחים אעלה לך עם קטרת אילים אעשה
בקר עם עתודים סלה׃

<span id="an_66:16">66:16</span> לכו שמעו ואספרה כל יראי אלהים אשר עשה
לנפשי׃

<span id="an_66:17">66:17</span> אליו פי קראתי ורומם תחת לשוני׃

<span id="an_66:18">66:18</span> און אם ראיתי בלבי לא ישמע אדני׃

<span id="an_66:19">66:19</span> אכן שמע אלהים הקשיב בקול תפלתי׃

<span id="an_66:20">66:20</span> ברוך אלהים אשר לא הסיר תפלתי וחסדו
מאתי׃

<span id="an_67:1">67:1</span> למנצח בנגינת מזמור שיר אלהים יחננו
ויברכנו יאר פניו אתנו סלה׃

<span id="an_67:2">67:2</span> לדעת בארץ דרכך בכל גוים ישועתך׃

<span id="an_67:3">67:3</span> יודוך עמים אלהים יודוך עמים כלם׃

<span id="an_67:4">67:4</span> ישמחו וירננו לאמים כי תשפט עמים מישור
ולאמים בארץ תנחם סלה׃

<span id="an_67:5">67:5</span> יודוך עמים אלהים יודוך עמים כלם׃

<span id="an_67:6">67:6</span> ארץ נתנה יבולה יברכנו אלהים אלהינו׃

<span id="an_67:7">67:7</span> יברכנו אלהים וייראו אתו כל אפסי ארץ׃

<span id="an_68:1">68:1</span> למנצח לדוד מזמור שיר יקום אלהים יפוצו
אויביו וינוסו משנאיו מפניו׃

<span id="an_68:2">68:2</span> כהנדף עשן תנדף כהמס דונג מפני אש יאבדו
רשעים מפני אלהים׃

<span id="an_68:3">68:3</span> וצדיקים ישמחו יעלצו לפני אלהים וישישו
בשמחה׃

<span id="an_68:4">68:4</span> שירו לאלהים זמרו שמו סלו לרכב בערבות ביה
שמו ועלזו לפניו׃

<span id="an_68:5">68:5</span> אבי יתומים ודין אלמנות אלהים במעון קדשו׃

<span id="an_68:6">68:6</span> אלהים מושיב יחידים ביתה מוציא אסירים
בכושרות אך סוררים שכנו צחיחה׃

<span id="an_68:7">68:7</span> אלהים בצאתך לפני עמך בצעדך בישימון סלה׃

<span id="an_68:8">68:8</span> ארץ רעשה אף שמים נטפו מפני אלהים זה סיני
מפני אלהים אלהי ישראל׃

<span id="an_68:9">68:9</span> גשם נדבות תניף אלהים נחלתך ונלאה אתה
כוננתה׃

<span id="an_68:10">68:10</span> חיתך ישבו בה תכין בטובתך לעני אלהים׃

<span id="an_68:11">68:11</span> אדני יתן אמר המבשרות צבא רב׃

<span id="an_68:12">68:12</span> מלכי צבאות ידדון ידדון ונות בית תחלק
שלל׃

<span id="an_68:13">68:13</span> אם תשכבון בין שפתים כנפי יונה נחפה בכסף
ואברותיה בירקרק חרוץ׃

<span id="an_68:14">68:14</span> בפרש שדי מלכים בה תשלג בצלמון׃

<span id="an_68:15">68:15</span> הר אלהים הר בשן הר גבננים הר בשן׃

<span id="an_68:16">68:16</span> למה תרצדון הרים גבננים ההר חמד אלהים
לשבתו אף יהוה ישכן לנצח׃

<span id="an_68:17">68:17</span> רכב אלהים רבתים אלפי שנאן אדני בם סיני
בקדש׃

<span id="an_68:18">68:18</span> עלית למרום שבית שבי לקחת מתנות באדם ואף
סוררים לשכן יה אלהים׃

<span id="an_68:19">68:19</span> ברוך אדני יום יום יעמס לנו האל ישועתנו
סלה׃

<span id="an_68:20">68:20</span> האל לנו אל למושעות וליהוה אדני למות
תוצאות׃

<span id="an_68:21">68:21</span> אך אלהים ימחץ ראש איביו קדקד שער מתהלך
באשמיו׃

<span id="an_68:22">68:22</span> אמר אדני מבשן אשיב אשיב ממצלות ים׃

<span id="an_68:23">68:23</span> למען תמחץ רגלך בדם לשון כלביך מאיבים
מנהו׃

<span id="an_68:24">68:24</span> ראו הליכותיך אלהים הליכות אלי מלכי
בקדש׃

<span id="an_68:25">68:25</span> קדמו שרים אחר נגנים בתוך עלמות תופפות׃

<span id="an_68:26">68:26</span> במקהלות ברכו אלהים יהוה ממקור ישראל׃

<span id="an_68:27">68:27</span> שם בנימן צעיר רדם שרי יהודה רגמתם שרי
זבלון שרי נפתלי׃

<span id="an_68:28">68:28</span> צוה אלהיך עזך עוזה אלהים זו פעלת לנו׃

<span id="an_68:29">68:29</span> מהיכלך על ירושלם לך יובילו מלכים שי׃

<span id="an_68:30">68:30</span> גער חית קנה עדת אבירים בעגלי עמים מתרפס
ברצי כסף בזר עמים קרבות יחפצו׃

<span id="an_68:31">68:31</span> יאתיו חשמנים מני מצרים כוש תריץ ידיו
לאלהים׃

<span id="an_68:32">68:32</span> ממלכות הארץ שירו לאלהים זמרו אדני סלה׃

<span id="an_68:33">68:33</span> לרכב בשמי שמי קדם הן יתן בקולו קול עז׃

<span id="an_68:34">68:34</span> תנו עז לאלהים על ישראל גאותו ועזו
בשחקים׃

<span id="an_68:35">68:35</span> נורא אלהים ממקדשיך אל ישראל הוא נתן עז
ותעצמות לעם ברוך אלהים׃

<span id="an_69:1">69:1</span> למנצח על שושנים לדוד הושיעני אלהים כי באו
מים עד נפש׃

<span id="an_69:2">69:2</span> טבעתי ביון מצולה ואין מעמד באתי במעמקי
מים ושבלת שטפתני׃

<span id="an_69:3">69:3</span> יגעתי בקראי נחר גרוני כלו עיני מיחל
לאלהי׃

<span id="an_69:4">69:4</span> רבו משערות ראשי שנאי חנם עצמו מצמיתי איבי
שקר אשר לא גזלתי אז אשיב׃

<span id="an_69:5">69:5</span> אלהים אתה ידעת לאולתי ואשמותי ממך לא
נכחדו׃

<span id="an_69:6">69:6</span> אל יבשו בי קויך אדני יהוה צבאות אל יכלמו
בי מבקשיך אלהי ישראל׃

<span id="an_69:7">69:7</span> כי עליך נשאתי חרפה כסתה כלמה פני׃

<span id="an_69:8">69:8</span> מוזר הייתי לאחי ונכרי לבני אמי׃

<span id="an_69:9">69:9</span> כי קנאת ביתך אכלתני וחרפות חורפיך נפלו
עלי׃

<span id="an_69:10">69:10</span> ואבכה בצום נפשי ותהי לחרפות לי׃

<span id="an_69:11">69:11</span> ואתנה לבושי שק ואהי להם למשל׃

<span id="an_69:12">69:12</span> ישיחו בי ישבי שער ונגינות שותי שכר׃

<span id="an_69:13">69:13</span> ואני תפלתי לך יהוה עת רצון אלהים ברב
חסדך ענני באמת ישעך׃

<span id="an_69:14">69:14</span> הצילני מטיט ואל אטבעה אנצלה משנאי
וממעמקי מים׃

<span id="an_69:15">69:15</span> אל תשטפני שבלת מים ואל תבלעני מצולה ואל
תאטר עלי באר פיה׃

<span id="an_69:16">69:16</span> ענני יהוה כי טוב חסדך כרב רחמיך פנה
אלי׃

<span id="an_69:17">69:17</span> ואל תסתר פניך מעבדך כי צר לי מהר ענני׃

<span id="an_69:18">69:18</span> קרבה אל נפשי גאלה למען איבי פדני׃

<span id="an_69:19">69:19</span> אתה ידעת חרפתי ובשתי וכלמתי נגדך כל
צוררי׃

<span id="an_69:20">69:20</span> חרפה שברה לבי ואנושה ואקוה לנוד ואין
ולמנחמים ולא מצאתי׃

<span id="an_69:21">69:21</span> ויתנו בברותי ראש ולצמאי ישקוני חמץ׃

<span id="an_69:22">69:22</span> יהי שלחנם לפניהם לפח ולשלומים למוקש׃

<span id="an_69:23">69:23</span> תחשכנה עיניהם מראות ומתניהם תמיד המעד׃

<span id="an_69:24">69:24</span> שפך עליהם זעמך וחרון אפך ישיגם׃

<span id="an_69:25">69:25</span> תהי טירתם נשמה באהליהם אל יהי ישב׃

<span id="an_69:26">69:26</span> כי אתה אשר הכית רדפו ואל מכאוב חלליך
יספרו׃

<span id="an_69:27">69:27</span> תנה עון על עונם ואל יבאו בצדקתך׃

<span id="an_69:28">69:28</span> ימחו מספר חיים ועם צדיקים אל יכתבו׃

<span id="an_69:29">69:29</span> ואני עני וכואב ישועתך אלהים תשגבני׃

<span id="an_69:30">69:30</span> אהללה שם אלהים בשיר ואגדלנו בתודה׃

<span id="an_69:31">69:31</span> ותיטב ליהוה משור פר מקרן מפריס׃

<span id="an_69:32">69:32</span> ראו ענוים ישמחו דרשי אלהים ויחי לבבכם׃

<span id="an_69:33">69:33</span> כי שמע אל אביונים יהוה ואת אסיריו לא
בזה׃

<span id="an_69:34">69:34</span> יהללוהו שמים וארץ ימים וכל רמש בם׃

<span id="an_69:35">69:35</span> כי אלהים יושיע ציון ויבנה ערי יהודה
וישבו שם וירשוה׃

<span id="an_69:36">69:36</span> וזרע עבדיו ינחלוה ואהבי שמו ישכנו בה׃

<span id="an_70:1">70:1</span> למנצח לדוד להזכיר אלהים להצילני יהוה
לעזרתי חושה׃

<span id="an_70:2">70:2</span> יבשו ויחפרו מבקשי נפשי יסגו אחור ויכלמו
חפצי רעתי׃

<span id="an_70:3">70:3</span> ישובו על עקב בשתם האמרים האח האח׃

<span id="an_70:4">70:4</span> ישישו וישמחו בך כל מבקשיך ויאמרו תמיד
יגדל אלהים אהבי ישועתך׃

<span id="an_70:5">70:5</span> ואני עני ואביון אלהים חושה לי עזרי ומפלטי
אתה יהוה אל תאחר׃

<span id="an_71:1">71:1</span> בך יהוה חסיתי אל אבושה לעולם׃

<span id="an_71:2">71:2</span> בצדקתך תצילני ותפלטני הטה אלי אזנך
והושיעני׃

<span id="an_71:3">71:3</span> היה לי לצור מעון לבוא תמיד צוית להושיעני
כי סלעי ומצודתי אתה׃

<span id="an_71:4">71:4</span> אלהי פלטני מיד רשע מכף מעול וחומץ׃

<span id="an_71:5">71:5</span> כי אתה תקותי אדני יהוה מבטחי מנעורי׃

<span id="an_71:6">71:6</span> עליך נסמכתי מבטן ממעי אמי אתה גוזי בך
תהלתי תמיד׃

<span id="an_71:7">71:7</span> כמופת הייתי לרבים ואתה מחסי עז׃

<span id="an_71:8">71:8</span> ימלא פי תהלתך כל היום תפארתך׃

<span id="an_71:9">71:9</span> אל תשליכני לעת זקנה ככלות כחי אל תעזבני׃

<span id="an_71:10">71:10</span> כי אמרו אויבי לי ושמרי נפשי נועצו יחדו׃

<span id="an_71:11">71:11</span> לאמר אלהים עזבו רדפו ותפשוהו כי אין
מציל׃

<span id="an_71:12">71:12</span> אלהים אל תרחק ממני אלהי לעזרתי חישה׃

<span id="an_71:13">71:13</span> יבשו יכלו שטני נפשי יעטו חרפה וכלמה
מבקשי רעתי׃

<span id="an_71:14">71:14</span> ואני תמיד איחל והוספתי על כל תהלתך׃

<span id="an_71:15">71:15</span> פי יספר צדקתך כל היום תשועתך כי לא
ידעתי ספרות׃

<span id="an_71:16">71:16</span> אבוא בגברות אדני יהוה אזכיר צדקתך לבדך׃

<span id="an_71:17">71:17</span> אלהים למדתני מנעורי ועד הנה אגיד
נפלאותיך׃

<span id="an_71:18">71:18</span> וגם עד זקנה ושיבה אלהים אל תעזבני עד
אגיד זרועך לדור לכל יבוא גבורתך׃

<span id="an_71:19">71:19</span> וצדקתך אלהים עד מרום אשר עשית גדלות
אלהים מי כמוך׃

<span id="an_71:20">71:20</span> אשר הראיתנו צרות רבות ורעות תשוב תחיינו
ומתהמות הארץ תשוב תעלני׃

<span id="an_71:21">71:21</span> תרב גדלתי ותסב תנחמני׃

<span id="an_71:22">71:22</span> גם אני אודך בכלי נבל אמתך אלהי אזמרה לך
בכנור קדוש ישראל׃

<span id="an_71:23">71:23</span> תרננה שפתי כי אזמרה לך ונפשי אשר פדית׃

<span id="an_71:24">71:24</span> גם לשוני כל היום תהגה צדקתך כי בשו כי
חפרו מבקשי רעתי׃

<span id="an_72:1">72:1</span> לשלמה אלהים משפטיך למלך תן וצדקתך לבן
מלך׃

<span id="an_72:2">72:2</span> ידין עמך בצדק וענייך במשפט׃

<span id="an_72:3">72:3</span> ישאו הרים שלום לעם וגבעות בצדקה׃

<span id="an_72:4">72:4</span> ישפט עניי עם יושיע לבני אביון וידכא עושק׃

<span id="an_72:5">72:5</span> ייראוך עם שמש ולפני ירח דור דורים׃

<span id="an_72:6">72:6</span> ירד כמטר על גז כרביבים זרזיף ארץ׃

<span id="an_72:7">72:7</span> יפרח בימיו צדיק ורב שלום עד בלי ירח׃

<span id="an_72:8">72:8</span> וירד מים עד ים ומנהר עד אפסי ארץ׃

<span id="an_72:9">72:9</span> לפניו יכרעו ציים ואיביו עפר ילחכו׃

<span id="an_72:10">72:10</span> מלכי תרשיש ואיים מנחה ישיבו מלכי שבא
וסבא אשכר יקריבו׃

<span id="an_72:11">72:11</span> וישתחוו לו כל מלכים כל גוים יעבדוהו׃

<span id="an_72:12">72:12</span> כי יציל אביון משוע ועני ואין עזר לו׃

<span id="an_72:13">72:13</span> יחס על דל ואביון ונפשות אביונים יושיע׃

<span id="an_72:14">72:14</span> מתוך ומחמס יגאל נפשם וייקר דמם בעיניו׃

<span id="an_72:15">72:15</span> ויחי ויתן לו מזהב שבא ויתפלל בעדו תמיד
כל היום יברכנהו׃

<span id="an_72:16">72:16</span> יהי פסת בר בארץ בראש הרים ירעש כלבנון
פריו ויציצו מעיר כעשב הארץ׃

<span id="an_72:17">72:17</span> יהי שמו לעולם לפני שמש ינין שמו ויתברכו
בו כל גוים יאשרוהו׃

<span id="an_72:18">72:18</span> ברוך יהוה אלהים אלהי ישראל עשה נפלאות
לבדו׃

<span id="an_72:19">72:19</span> וברוך שם כבודו לעולם וימלא כבודו את כל
הארץ אמן ואמן׃

<span id="an_72:20">72:20</span> כלו תפלות דוד בן ישי׃

<span id="an_73:1">73:1</span> מזמור לאסף אך טוב לישראל אלהים לברי לבב׃

<span id="an_73:2">73:2</span> ואני כמעט נטוי רגלי כאין שפכה אשרי׃

<span id="an_73:3">73:3</span> כי קנאתי בהוללים שלום רשעים אראה׃

<span id="an_73:4">73:4</span> כי אין חרצבות למותם ובריא אולם׃

<span id="an_73:5">73:5</span> בעמל אנוש אינמו ועם אדם לא ינגעו׃

<span id="an_73:6">73:6</span> לכן ענקתמו גאוה יעטף שית חמס למו׃

<span id="an_73:7">73:7</span> יצא מחלב עינמו עברו משכיות לבב׃

<span id="an_73:8">73:8</span> ימיקו וידברו ברע עשק ממרום ידברו׃

<span id="an_73:9">73:9</span> שתו בשמים פיהם ולשונם תהלך בארץ׃

<span id="an_73:10">73:10</span> לכן ישיב עמו הלם ומי מלא ימצו למו׃

<span id="an_73:11">73:11</span> ואמרו איכה ידע אל ויש דעה בעליון׃

<span id="an_73:12">73:12</span> הנה אלה רשעים ושלוי עולם השגו חיל׃

<span id="an_73:13">73:13</span> אך ריק זכיתי לבבי וארחץ בנקיון כפי׃

<span id="an_73:14">73:14</span> ואהי נגוע כל היום ותוכחתי לבקרים׃

<span id="an_73:15">73:15</span> אם אמרתי אספרה כמו הנה דור בניך בגדתי׃

<span id="an_73:16">73:16</span> ואחשבה לדעת זאת עמל היא בעיני׃

<span id="an_73:17">73:17</span> עד אבוא אל מקדשי אל אבינה לאחריתם׃

<span id="an_73:18">73:18</span> אך בחלקות תשית למו הפלתם למשואות׃

<span id="an_73:19">73:19</span> איך היו לשמה כרגע ספו תמו מן בלהות׃

<span id="an_73:20">73:20</span> כחלום מהקיץ אדני בעיר צלמם תבזה׃

<span id="an_73:21">73:21</span> כי יתחמץ לבבי וכליותי אשתונן׃

<span id="an_73:22">73:22</span> ואני בער ולא אדע בהמות הייתי עמך׃

<span id="an_73:23">73:23</span> ואני תמיד עמך אחזת ביד ימיני׃

<span id="an_73:24">73:24</span> בעצתך תנחני ואחר כבוד תקחני׃

<span id="an_73:25">73:25</span> מי לי בשמים ועמך לא חפצתי בארץ׃

<span id="an_73:26">73:26</span> כלה שארי ולבבי צור לבבי וחלקי אלהים
לעולם׃

<span id="an_73:27">73:27</span> כי הנה רחקיך יאבדו הצמתה כל זונה ממך׃

<span id="an_73:28">73:28</span> ואני קרבת אלהים לי טוב שתי באדני יהוה
מחסי לספר כל מלאכותיך׃

<span id="an_74:1">74:1</span> משכיל לאסף למה אלהים זנחת לנצח יעשן אפך
בצאן מרעיתך׃

<span id="an_74:2">74:2</span> זכר עדתך קנית קדם גאלת שבט נחלתך הר ציון
זה שכנת בו׃

<span id="an_74:3">74:3</span> הרימה פעמיך למשאות נצח כל הרע אויב בקדש׃

<span id="an_74:4">74:4</span> שאגו צרריך בקרב מועדך שמו אותתם אתות׃

<span id="an_74:5">74:5</span> יודע כמביא למעלה בסבך עץ קרדמות׃

<span id="an_74:6">74:6</span> ועת פתוחיה יחד בכשיל וכילפת יהלמון׃

<span id="an_74:7">74:7</span> שלחו באש מקדשך לארץ חללו משכן שמך׃

<span id="an_74:8">74:8</span> אמרו בלבם נינם יחד שרפו כל מועדי אל בארץ׃

<span id="an_74:9">74:9</span> אותתינו לא ראינו אין עוד נביא ולא אתנו
ידע עד מה׃

<span id="an_74:10">74:10</span> עד מתי אלהים יחרף צר ינאץ אויב שמך
לנצח׃

<span id="an_74:11">74:11</span> למה תשיב ידך וימינך מקרב חוקך כלה׃

<span id="an_74:12">74:12</span> ואלהים מלכי מקדם פעל ישועות בקרב הארץ׃

<span id="an_74:13">74:13</span> אתה פוררת בעזך ים שברת ראשי תנינים על
המים׃

<span id="an_74:14">74:14</span> אתה רצצת ראשי לויתן תתננו מאכל לעם
לציים׃

<span id="an_74:15">74:15</span> אתה בקעת מעין ונחל אתה הובשת נהרות
איתן׃

<span id="an_74:16">74:16</span> לך יום אף לך לילה אתה הכינות מאור ושמש׃

<span id="an_74:17">74:17</span> אתה הצבת כל גבולות ארץ קיץ וחרף אתה
יצרתם׃

<span id="an_74:18">74:18</span> זכר זאת אויב חרף יהוה ועם נבל נאצו שמך׃

<span id="an_74:19">74:19</span> אל תתן לחית נפש תורך חית ענייך אל תשכח
לנצח׃

<span id="an_74:20">74:20</span> הבט לברית כי מלאו מחשכי ארץ נאות חמס׃

<span id="an_74:21">74:21</span> אל ישב דך נכלם עני ואביון יהללו שמך׃

<span id="an_74:22">74:22</span> קומה אלהים ריבה ריבך זכר חרפתך מני נבל
כל היום׃

<span id="an_74:23">74:23</span> אל תשכח קול צרריך שאון קמיך עלה תמיד׃

<span id="an_75:1">75:1</span> למנצח אל תשחת מזמור לאסף שיר הודינו לך
אלהים הודינו וקרוב שמך ספרו נפלאותיך׃

<span id="an_75:2">75:2</span> כי אקח מועד אני מישרים אשפט׃

<span id="an_75:3">75:3</span> נמגים ארץ וכל ישביה אנכי תכנתי עמודיה
סלה׃

<span id="an_75:4">75:4</span> אמרתי להוללים אל תהלו ולרשעים אל תרימו
קרן׃

<span id="an_75:5">75:5</span> אל תרימו למרום קרנכם תדברו בצואר עתק׃

<span id="an_75:6">75:6</span> כי לא ממוצא וממערב ולא ממדבר הרים׃

<span id="an_75:7">75:7</span> כי אלהים שפט זה ישפיל וזה ירים׃

<span id="an_75:8">75:8</span> כי כוס ביד יהוה ויין חמר מלא מסך ויגר מזה
אך שמריה ימצו ישתו כל רשעי ארץ׃

<span id="an_75:9">75:9</span> ואני אגיד לעלם אזמרה לאלהי יעקב׃

<span id="an_75:10">75:10</span> וכל קרני רשעים אגדע תרוממנה קרנות צדיק׃

<span id="an_76:1">76:1</span> למנצח בנגינת מזמור לאסף שיר נודע ביהודה
אלהים בישראל גדול שמו׃

<span id="an_76:2">76:2</span> ויהי בשלם סכו ומעונתו בציון׃

<span id="an_76:3">76:3</span> שמה שבר רשפי קשת מגן וחרב ומלחמה סלה׃

<span id="an_76:4">76:4</span> נאור אתה אדיר מהררי טרף׃

<span id="an_76:5">76:5</span> אשתוללו אבירי לב נמו שנתם ולא מצאו כל
אנשי חיל ידיהם׃

<span id="an_76:6">76:6</span> מגערתך אלהי יעקב נרדם ורכב וסוס׃

<span id="an_76:7">76:7</span> אתה נורא אתה ומי יעמד לפניך מאז אפך׃

<span id="an_76:8">76:8</span> משמים השמעת דין ארץ יראה ושקטה׃

<span id="an_76:9">76:9</span> בקום למשפט אלהים להושיע כל ענוי ארץ סלה׃

<span id="an_76:10">76:10</span> כי חמת אדם תודך שארית חמת תחגר׃

<span id="an_76:11">76:11</span> נדרו ושלמו ליהוה אלהיכם כל סביביו
יובילו שי למורא׃

<span id="an_76:12">76:12</span> יבצר רוח נגידים נורא למלכי ארץ׃

<span id="an_77:1">77:1</span> למנצח על ידיתון לאסף מזמור קולי אל אלהים
ואצעקה קולי אל אלהים והאזין אלי׃

<span id="an_77:2">77:2</span> ביום צרתי אדני דרשתי ידי לילה נגרה ולא
תפוג מאנה הנחם נפשי׃

<span id="an_77:3">77:3</span> אזכרה אלהים ואהמיה אשיחה ותתעטף רוחי סלה׃

<span id="an_77:4">77:4</span> אחזת שמרות עיני נפעמתי ולא אדבר׃

<span id="an_77:5">77:5</span> חשבתי ימים מקדם שנות עולמים׃

<span id="an_77:6">77:6</span> אזכרה נגינתי בלילה עם לבבי אשיחה ויחפש
רוחי׃

<span id="an_77:7">77:7</span> הלעולמים יזנח אדני ולא יסיף לרצות עוד׃

<span id="an_77:8">77:8</span> האפס לנצח חסדו גמר אמר לדר ודר׃

<span id="an_77:9">77:9</span> השכח חנות אל אם קפץ באף רחמיו סלה׃

<span id="an_77:10">77:10</span> ואמר חלותי היא שנות ימין עליון׃

<span id="an_77:11">77:11</span> אזכיר מעללי יה כי אזכרה מקדם פלאך׃

<span id="an_77:12">77:12</span> והגיתי בכל פעלך ובעלילותיך אשיחה׃

<span id="an_77:13">77:13</span> אלהים בקדש דרכך מי אל גדול כאלהים׃

<span id="an_77:14">77:14</span> אתה האל עשה פלא הודעת בעמים עזך׃

<span id="an_77:15">77:15</span> גאלת בזרוע עמך בני יעקב ויוסף סלה׃

<span id="an_77:16">77:16</span> ראוך מים אלהים ראוך מים יחילו אף ירגזו
תהמות׃

<span id="an_77:17">77:17</span> זרמו מים עבות קול נתנו שחקים אף חצציך
יתהלכו׃

<span id="an_77:18">77:18</span> קול רעמך בגלגל האירו ברקים תבל רגזה
ותרעש הארץ׃

<span id="an_77:19">77:19</span> בים דרכך ושביליך במים רבים ועקבותיך לא
נדעו׃

<span id="an_77:20">77:20</span> נחית כצאן עמך ביד משה ואהרן׃

<span id="an_78:1">78:1</span> משכיל לאסף האזינה עמי תורתי הטו אזנכם
לאמרי פי׃

<span id="an_78:2">78:2</span> אפתחה במשל פי אביעה חידות מני קדם׃

<span id="an_78:3">78:3</span> אשר שמענו ונדעם ואבותינו ספרו לנו׃

<span id="an_78:4">78:4</span> לא נכחד מבניהם לדור אחרון מספרים תהלות
יהוה ועזוזו ונפלאותיו אשר עשה׃

<span id="an_78:5">78:5</span> ויקם עדות ביעקב ותורה שם בישראל אשר צוה
את אבותינו להודיעם לבניהם׃

<span id="an_78:6">78:6</span> למען ידעו דור אחרון בנים יולדו יקמו
ויספרו לבניהם׃

<span id="an_78:7">78:7</span> וישימו באלהים כסלם ולא ישכחו מעללי אל
ומצותיו ינצרו׃

<span id="an_78:8">78:8</span> ולא יהיו כאבותם דור סורר ומרה דור לא הכין
לבו ולא נאמנה את אל רוחו׃

<span id="an_78:9">78:9</span> בני אפרים נושקי רומי קשת הפכו ביום קרב׃

<span id="an_78:10">78:10</span> לא שמרו ברית אלהים ובתורתו מאנו ללכת׃

<span id="an_78:11">78:11</span> וישכחו עלילותיו ונפלאותיו אשר הראם׃

<span id="an_78:12">78:12</span> נגד אבותם עשה פלא בארץ מצרים שדה צען׃

<span id="an_78:13">78:13</span> בקע ים ויעבירם ויצב מים כמו נד׃

<span id="an_78:14">78:14</span> וינחם בענן יומם וכל הלילה באור אש׃

<span id="an_78:15">78:15</span> יבקע צרים במדבר וישק כתהמות רבה׃

<span id="an_78:16">78:16</span> ויוצא נוזלים מסלע ויורד כנהרות מים׃

<span id="an_78:17">78:17</span> ויוסיפו עוד לחטא לו למרות עליון בציה׃

<span id="an_78:18">78:18</span> וינסו אל בלבבם לשאל אכל לנפשם׃

<span id="an_78:19">78:19</span> וידברו באלהים אמרו היוכל אל לערך שלחן
במדבר׃

<span id="an_78:20">78:20</span> הן הכה צור ויזובו מים ונחלים ישטפו הגם
לחם יוכל תת אם יכין שאר לעמו׃

<span id="an_78:21">78:21</span> לכן שמע יהוה ויתעבר ואש נשקה ביעקב וגם
אף עלה בישראל׃

<span id="an_78:22">78:22</span> כי לא האמינו באלהים ולא בטחו בישועתו׃

<span id="an_78:23">78:23</span> ויצו שחקים ממעל ודלתי שמים פתח׃

<span id="an_78:24">78:24</span> וימטר עליהם מן לאכל ודגן שמים נתן למו׃

<span id="an_78:25">78:25</span> לחם אבירים אכל איש צידה שלח להם לשבע׃

<span id="an_78:26">78:26</span> יסע קדים בשמים וינהג בעזו תימן׃

<span id="an_78:27">78:27</span> וימטר עליהם כעפר שאר וכחול ימים עוף
כנף׃

<span id="an_78:28">78:28</span> ויפל בקרב מחנהו סביב למשכנתיו׃

<span id="an_78:29">78:29</span> ויאכלו וישבעו מאד ותאותם יבא להם׃

<span id="an_78:30">78:30</span> לא זרו מתאותם עוד אכלם בפיהם׃

<span id="an_78:31">78:31</span> ואף אלהים עלה בהם ויהרג במשמניהם ובחורי
ישראל הכריע׃

<span id="an_78:32">78:32</span> בכל זאת חטאו עוד ולא האמינו בנפלאותיו׃

<span id="an_78:33">78:33</span> ויכל בהבל ימיהם ושנותם בבהלה׃

<span id="an_78:34">78:34</span> אם הרגם ודרשוהו ושבו ושחרו אל׃

<span id="an_78:35">78:35</span> ויזכרו כי אלהים צורם ואל עליון גאלם׃

<span id="an_78:36">78:36</span> ויפתוהו בפיהם ובלשונם יכזבו לו׃

<span id="an_78:37">78:37</span> ולבם לא נכון עמו ולא נאמנו בבריתו׃

<span id="an_78:38">78:38</span> והוא רחום יכפר עון ולא ישחית והרבה
להשיב אפו ולא יעיר כל חמתו׃

<span id="an_78:39">78:39</span> ויזכר כי בשר המה רוח הולך ולא ישוב׃

<span id="an_78:40">78:40</span> כמה ימרוהו במדבר יעציבוהו בישימון׃

<span id="an_78:41">78:41</span> וישובו וינסו אל וקדוש ישראל התוו׃

<span id="an_78:42">78:42</span> לא זכרו את ידו יום אשר פדם מני צר׃

<span id="an_78:43">78:43</span> אשר שם במצרים אתותיו ומופתיו בשדה צען׃

<span id="an_78:44">78:44</span> ויהפך לדם יאריהם ונזליהם בל ישתיון׃

<span id="an_78:45">78:45</span> ישלח בהם ערב ויאכלם וצפרדע ותשחיתם׃

<span id="an_78:46">78:46</span> ויתן לחסיל יבולם ויגיעם לארבה׃

<span id="an_78:47">78:47</span> יהרג בברד גפנם ושקמותם בחנמל׃

<span id="an_78:48">78:48</span> ויסגר לברד בעירם ומקניהם לרשפים׃

<span id="an_78:49">78:49</span> ישלח בם חרון אפו עברה וזעם וצרה משלחת
מלאכי רעים׃

<span id="an_78:50">78:50</span> יפלס נתיב לאפו לא חשך ממות נפשם וחיתם
לדבר הסגיר׃

<span id="an_78:51">78:51</span> ויך כל בכור במצרים ראשית אונים באהלי
חם׃

<span id="an_78:52">78:52</span> ויסע כצאן עמו וינהגם כעדר במדבר׃

<span id="an_78:53">78:53</span> וינחם לבטח ולא פחדו ואת אויביהם כסה
הים׃

<span id="an_78:54">78:54</span> ויביאם אל גבול קדשו הר זה קנתה ימינו׃

<span id="an_78:55">78:55</span> ויגרש מפניהם גוים ויפילם בחבל נחלה
וישכן באהליהם שבטי ישראל׃

<span id="an_78:56">78:56</span> וינסו וימרו את אלהים עליון ועדותיו לא
שמרו׃

<span id="an_78:57">78:57</span> ויסגו ויבגדו כאבותם נהפכו כקשת רמיה׃

<span id="an_78:58">78:58</span> ויכעיסוהו בבמותם ובפסיליהם יקניאוהו׃

<span id="an_78:59">78:59</span> שמע אלהים ויתעבר וימאס מאד בישראל׃

<span id="an_78:60">78:60</span> ויטש משכן שלו אהל שכן באדם׃

<span id="an_78:61">78:61</span> ויתן לשבי עזו ותפארתו ביד צר׃

<span id="an_78:62">78:62</span> ויסגר לחרב עמו ובנחלתו התעבר׃

<span id="an_78:63">78:63</span> בחוריו אכלה אש ובתולתיו לא הוללו׃

<span id="an_78:64">78:64</span> כהניו בחרב נפלו ואלמנתיו לא תבכינה׃

<span id="an_78:65">78:65</span> ויקץ כישן אדני כגבור מתרונן מיין׃

<span id="an_78:66">78:66</span> ויך צריו אחור חרפת עולם נתן למו׃

<span id="an_78:67">78:67</span> וימאס באהל יוסף ובשבט אפרים לא בחר׃

<span id="an_78:68">78:68</span> ויבחר את שבט יהודה את הר ציון אשר אהב׃

<span id="an_78:69">78:69</span> ויבן כמו רמים מקדשו כארץ יסדה לעולם׃

<span id="an_78:70">78:70</span> ויבחר בדוד עבדו ויקחהו ממכלאת צאן׃

<span id="an_78:71">78:71</span> מאחר עלות הביאו לרעות ביעקב עמו ובישראל
נחלתו׃

<span id="an_78:72">78:72</span> וירעם כתם לבבו ובתבונות כפיו ינחם׃

<span id="an_79:1">79:1</span> מזמור לאסף אלהים באו גוים בנחלתך טמאו את
היכל קדשך שמו את ירושלם לעיים׃

<span id="an_79:2">79:2</span> נתנו את נבלת עבדיך מאכל לעוף השמים בשר
חסידיך לחיתו ארץ׃

<span id="an_79:3">79:3</span> שפכו דמם כמים סביבות ירושלם ואין קובר׃

<span id="an_79:4">79:4</span> היינו חרפה לשכנינו לעג וקלס לסביבותינו׃

<span id="an_79:5">79:5</span> עד מה יהוה תאנף לנצח תבער כמו אש קנאתך׃

<span id="an_79:6">79:6</span> שפך חמתך אל הגוים אשר לא ידעוך ועל ממלכות
אשר בשמך לא קראו׃

<span id="an_79:7">79:7</span> כי אכל את יעקב ואת נוהו השמו׃

<span id="an_79:8">79:8</span> אל תזכר לנו עונת ראשנים מהר יקדמונו רחמיך
כי דלונו מאד׃

<span id="an_79:9">79:9</span> עזרנו אלהי ישענו על דבר כבוד שמך והצילנו
וכפר על חטאתינו למען שמך׃

<span id="an_79:10">79:10</span> למה יאמרו הגוים איה אלהיהם יודע בגיים
לעינינו נקמת דם עבדיך השפוך׃

<span id="an_79:11">79:11</span> תבוא לפניך אנקת אסיר כגדל זרועך הותר
בני תמותה׃

<span id="an_79:12">79:12</span> והשב לשכנינו שבעתים אל חיקם חרפתם אשר
חרפוך אדני׃

<span id="an_79:13">79:13</span> ואנחנו עמך וצאן מרעיתך נודה לך לעולם
לדר ודר נספר תהלתך׃

<span id="an_80:1">80:1</span> למנצח אל ששנים עדות לאסף מזמור רעה ישראל
האזינה נהג כצאן יוסף ישב הכרובים הופיעה׃

<span id="an_80:2">80:2</span> לפני אפרים ובנימן ומנשה עוררה את גבורתך
ולכה לישעתה לנו׃

<span id="an_80:3">80:3</span> אלהים השיבנו והאר פניך ונושעה׃

<span id="an_80:4">80:4</span> יהוה אלהים צבאות עד מתי עשנת בתפלת עמך׃

<span id="an_80:5">80:5</span> האכלתם לחם דמעה ותשקמו בדמעות שליש׃

<span id="an_80:6">80:6</span> תשימנו מדון לשכנינו ואיבינו ילעגו למו׃

<span id="an_80:7">80:7</span> אלהים צבאות השיבנו והאר פניך ונושעה׃

<span id="an_80:8">80:8</span> גפן ממצרים תסיע תגרש גוים ותטעה׃

<span id="an_80:9">80:9</span> פנית לפניה ותשרש שרשיה ותמלא ארץ׃

<span id="an_80:10">80:10</span> כסו הרים צלה וענפיה ארזי אל׃

<span id="an_80:11">80:11</span> תשלח קצירה עד ים ואל נהר יונקותיה׃

<span id="an_80:12">80:12</span> למה פרצת גדריה וארוה כל עברי דרך׃

<span id="an_80:13">80:13</span> יכרסמנה חזיר מיער וזיז שדי ירענה׃

<span id="an_80:14">80:14</span> אלהים צבאות שוב נא הבט משמים וראה ופקד
גפן זאת׃

<span id="an_80:15">80:15</span> וכנה אשר נטעה ימינך ועל בן אמצתה לך׃

<span id="an_80:16">80:16</span> שרפה באש כסוחה מגערת פניך יאבדו׃

<span id="an_80:17">80:17</span> תהי ידך על איש ימינך על בן אדם אמצת לך׃

<span id="an_80:18">80:18</span> ולא נסוג ממך תחינו ובשמך נקרא׃

<span id="an_80:19">80:19</span> יהוה אלהים צבאות השיבנו האר פניך
ונושעה׃

<span id="an_81:1">81:1</span> למנצח על הגתית לאסף הרנינו לאלהים עוזנו
הריעו לאלהי יעקב׃

<span id="an_81:2">81:2</span> שאו זמרה ותנו תף כנור נעים עם נבל׃

<span id="an_81:3">81:3</span> תקעו בחדש שופר בכסה ליום חגנו׃

<span id="an_81:4">81:4</span> כי חק לישראל הוא משפט לאלהי יעקב׃

<span id="an_81:5">81:5</span> עדות ביהוסף שמו בצאתו על ארץ מצרים שפת לא
ידעתי אשמע׃

<span id="an_81:6">81:6</span> הסירותי מסבל שכמו כפיו מדוד תעברנה׃

<span id="an_81:7">81:7</span> בצרה קראת ואחלצך אענך בסתר רעם אבחנך על
מי מריבה סלה׃

<span id="an_81:8">81:8</span> שמע עמי ואעידה בך ישראל אם תשמע לי׃

<span id="an_81:9">81:9</span> לא יהיה בך אל זר ולא תשתחוה לאל נכר׃

<span id="an_81:10">81:10</span> אנכי יהוה אלהיך המעלך מארץ מצרים הרחב
פיך ואמלאהו׃

<span id="an_81:11">81:11</span> ולא שמע עמי לקולי וישראל לא אבה לי׃

<span id="an_81:12">81:12</span> ואשלחהו בשרירות לבם ילכו במועצותיהם׃

<span id="an_81:13">81:13</span> לו עמי שמע לי ישראל בדרכי יהלכו׃

<span id="an_81:14">81:14</span> כמעט אויביהם אכניע ועל צריהם אשיב ידי׃

<span id="an_81:15">81:15</span> משנאי יהוה יכחשו לו ויהי עתם לעולם׃

<span id="an_81:16">81:16</span> ויאכילהו מחלב חטה ומצור דבש אשביעך׃

<span id="an_82:1">82:1</span> מזמור לאסף אלהים נצב בעדת אל בקרב אלהים
ישפט׃

<span id="an_82:2">82:2</span> עד מתי תשפטו עול ופני רשעים תשאו סלה׃

<span id="an_82:3">82:3</span> שפטו דל ויתום עני ורש הצדיקו׃

<span id="an_82:4">82:4</span> פלטו דל ואביון מיד רשעים הצילו׃

<span id="an_82:5">82:5</span> לא ידעו ולא יבינו בחשכה יתהלכו ימוטו כל
מוסדי ארץ׃

<span id="an_82:6">82:6</span> אני אמרתי אלהים אתם ובני עליון כלכם׃

<span id="an_82:7">82:7</span> אכן כאדם תמותון וכאחד השרים תפלו׃

<span id="an_82:8">82:8</span> קומה אלהים שפטה הארץ כי אתה תנחל בכל
הגוים׃

<span id="an_83:1">83:1</span> שיר מזמור לאסף אלהים אל דמי לך אל תחרש
ואל תשקט אל׃

<span id="an_83:2">83:2</span> כי הנה אויביך יהמיון ומשנאיך נשאו ראש׃

<span id="an_83:3">83:3</span> על עמך יערימו סוד ויתיעצו על צפוניך׃

<span id="an_83:4">83:4</span> אמרו לכו ונכחידם מגוי ולא יזכר שם ישראל
עוד׃

<span id="an_83:5">83:5</span> כי נועצו לב יחדו עליך ברית יכרתו׃

<span id="an_83:6">83:6</span> אהלי אדום וישמעאלים מואב והגרים׃

<span id="an_83:7">83:7</span> גבל ועמון ועמלק פלשת עם ישבי צור׃

<span id="an_83:8">83:8</span> גם אשור נלוה עמם היו זרוע לבני לוט סלה׃

<span id="an_83:9">83:9</span> עשה להם כמדין כסיסרא כיבין בנחל קישון׃

<span id="an_83:10">83:10</span> נשמדו בעין דאר היו דמן לאדמה׃

<span id="an_83:11">83:11</span> שיתמו נדיבמו כערב וכזאב וכזבח וכצלמנע
כל נסיכמו׃

<span id="an_83:12">83:12</span> אשר אמרו נירשה לנו את נאות אלהים׃

<span id="an_83:13">83:13</span> אלהי שיתמו כגלגל כקש לפני רוח׃

<span id="an_83:14">83:14</span> כאש תבער יער וכלהבה תלהט הרים׃

<span id="an_83:15">83:15</span> כן תרדפם בסערך ובסופתך תבהלם׃

<span id="an_83:16">83:16</span> מלא פניהם קלון ויבקשו שמך יהוה׃

<span id="an_83:17">83:17</span> יבשו ויבהלו עדי עד ויחפרו ויאבדו׃

<span id="an_83:18">83:18</span> וידעו כי אתה שמך יהוה לבדך עליון על כל
הארץ׃

<span id="an_84:1">84:1</span> למנצח על הגתית לבני קרח מזמור מה ידידות
משכנותיך יהוה צבאות׃

<span id="an_84:2">84:2</span> נכספה וגם כלתה נפשי לחצרות יהוה לבי ובשרי
ירננו אל אל חי׃

<span id="an_84:3">84:3</span> גם צפור מצאה בית ודרור קן לה אשר שתה
אפרחיה את מזבחותיך יהוה צבאות מלכי ואלהי׃

<span id="an_84:4">84:4</span> אשרי יושבי ביתך עוד יהללוך סלה׃

<span id="an_84:5">84:5</span> אשרי אדם עוז לו בך מסלות בלבבם׃

<span id="an_84:6">84:6</span> עברי בעמק הבכא מעין ישיתוהו גם ברכות יעטה
מורה׃

<span id="an_84:7">84:7</span> ילכו מחיל אל חיל יראה אל אלהים בציון׃

<span id="an_84:8">84:8</span> יהוה אלהים צבאות שמעה תפלתי האזינה אלהי
יעקב סלה׃

<span id="an_84:9">84:9</span> מגננו ראה אלהים והבט פני משיחך׃

<span id="an_84:10">84:10</span> כי טוב יום בחצריך מאלף בחרתי הסתופף
בבית אלהי מדור באהלי רשע׃

<span id="an_84:11">84:11</span> כי שמש ומגן יהוה אלהים חן וכבוד יתן
יהוה לא ימנע טוב להלכים בתמים׃

<span id="an_84:12">84:12</span> יהוה צבאות אשרי אדם בטח בך׃

<span id="an_85:1">85:1</span> למנצח לבני קרח מזמור רצית יהוה ארצך שבת
שבות יעקב׃

<span id="an_85:2">85:2</span> נשאת עון עמך כסית כל חטאתם סלה׃

<span id="an_85:3">85:3</span> אספת כל עברתך השיבות מחרון אפך׃

<span id="an_85:4">85:4</span> שובנו אלהי ישענו והפר כעסך עמנו׃

<span id="an_85:5">85:5</span> הלעולם תאנף בנו תמשך אפך לדר ודר׃

<span id="an_85:6">85:6</span> הלא אתה תשוב תחינו ועמך ישמחו בך׃

<span id="an_85:7">85:7</span> הראנו יהוה חסדך וישעך תתן לנו׃

<span id="an_85:8">85:8</span> אשמעה מה ידבר האל יהוה כי ידבר שלום אל
עמו ואל חסידיו ואל ישובו לכסלה׃

<span id="an_85:9">85:9</span> אך קרוב ליראיו ישעו לשכן כבוד בארצנו׃

<span id="an_85:10">85:10</span> חסד ואמת נפגשו צדק ושלום נשקו׃

<span id="an_85:11">85:11</span> אמת מארץ תצמח וצדק משמים נשקף׃

<span id="an_85:12">85:12</span> גם יהוה יתן הטוב וארצנו תתן יבולה׃

<span id="an_85:13">85:13</span> צדק לפניו יהלך וישם לדרך פעמיו׃

<span id="an_86:1">86:1</span> תפלה לדוד הטה יהוה אזנך ענני כי עני
ואביון אני׃

<span id="an_86:2">86:2</span> שמרה נפשי כי חסיד אני הושע עבדך אתה אלהי
הבוטח אליך׃

<span id="an_86:3">86:3</span> חנני אדני כי אליך אקרא כל היום׃

<span id="an_86:4">86:4</span> שמח נפש עבדך כי אליך אדני נפשי אשא׃

<span id="an_86:5">86:5</span> כי אתה אדני טוב וסלח ורב חסד לכל קראיך׃

<span id="an_86:6">86:6</span> האזינה יהוה תפלתי והקשיבה בקול תחנונותי׃

<span id="an_86:7">86:7</span> ביום צרתי אקראך כי תענני׃

<span id="an_86:8">86:8</span> אין כמוך באלהים אדני ואין כמעשיך׃

<span id="an_86:9">86:9</span> כל גוים אשר עשית יבואו וישתחוו לפניך אדני
ויכבדו לשמך׃

<span id="an_86:10">86:10</span> כי גדול אתה ועשה נפלאות אתה אלהים לבדך׃

<span id="an_86:11">86:11</span> הורני יהוה דרכך אהלך באמתך יחד לבבי
ליראה שמך׃

<span id="an_86:12">86:12</span> אודך אדני אלהי בכל לבבי ואכבדה שמך
לעולם׃

<span id="an_86:13">86:13</span> כי חסדך גדול עלי והצלת נפשי משאול
תחתיה׃

<span id="an_86:14">86:14</span> אלהים זדים קמו עלי ועדת עריצים בקשו
נפשי ולא שמוך לנגדם׃

<span id="an_86:15">86:15</span> ואתה אדני אל רחום וחנון ארך אפים ורב
חסד ואמת׃

<span id="an_86:16">86:16</span> פנה אלי וחנני תנה עזך לעבדך והושיעה לבן
אמתך׃

<span id="an_86:17">86:17</span> עשה עמי אות לטובה ויראו שנאי ויבשו כי
אתה יהוה עזרתני ונחמתני׃

<span id="an_87:1">87:1</span> לבני קרח מזמור שיר יסודתו בהררי קדש׃

<span id="an_87:2">87:2</span> אהב יהוה שערי ציון מכל משכנות יעקב׃

<span id="an_87:3">87:3</span> נכבדות מדבר בך עיר האלהים סלה׃

<span id="an_87:4">87:4</span> אזכיר רהב ובבל לידעי הנה פלשת וצור עם כוש
זה ילד שם׃

<span id="an_87:5">87:5</span> ולציון יאמר איש ואיש ילד בה והוא יכוננה
עליון׃

<span id="an_87:6">87:6</span> יהוה יספר בכתוב עמים זה ילד שם סלה׃

<span id="an_87:7">87:7</span> ושרים כחללים כל מעיני בך׃

<span id="an_88:1">88:1</span> שיר מזמור לבני קרח למנצח על מחלת לענות
משכיל להימן האזרחי יהוה אלהי ישועתי יום צעקתי בלילה נגדך׃

<span id="an_88:2">88:2</span> תבוא לפניך תפלתי הטה אזנך לרנתי׃

<span id="an_88:3">88:3</span> כי שבעה ברעות נפשי וחיי לשאול הגיעו׃

<span id="an_88:4">88:4</span> נחשבתי עם יורדי בור הייתי כגבר אין איל׃

<span id="an_88:5">88:5</span> במתים חפשי כמו חללים שכבי קבר אשר לא
זכרתם עוד והמה מידך נגזרו׃

<span id="an_88:6">88:6</span> שתני בבור תחתיות במחשכים במצלות׃

<span id="an_88:7">88:7</span> עלי סמכה חמתך וכל משבריך ענית סלה׃

<span id="an_88:8">88:8</span> הרחקת מידעי ממני שתני תועבות למו כלא ולא
אצא׃

<span id="an_88:9">88:9</span> עיני דאבה מני עני קראתיך יהוה בכל יום
שטחתי אליך כפי׃

<span id="an_88:10">88:10</span> הלמתים תעשה פלא אם רפאים יקומו יודוך
סלה׃

<span id="an_88:11">88:11</span> היספר בקבר חסדך אמונתך באבדון׃

<span id="an_88:12">88:12</span> היודע בחשך פלאך וצדקתך בארץ נשיה׃

<span id="an_88:13">88:13</span> ואני אליך יהוה שועתי ובבקר תפלתי תקדמך׃

<span id="an_88:14">88:14</span> למה יהוה תזנח נפשי תסתיר פניך ממני׃

<span id="an_88:15">88:15</span> עני אני וגוע מנער נשאתי אמיך אפונה׃

<span id="an_88:16">88:16</span> עלי עברו חרוניך בעותיך צמתותני׃

<span id="an_88:17">88:17</span> סבוני כמים כל היום הקיפו עלי יחד׃

<span id="an_88:18">88:18</span> הרחקת ממני אהב ורע מידעי מחשך׃

<span id="an_89:1">89:1</span> משכיל לאיתן האזרחי חסדי יהוה עולם אשירה
לדר ודר אודיע אמונתך בפי׃

<span id="an_89:2">89:2</span> כי אמרתי עולם חסד יבנה שמים תכן אמונתך
בהם׃

<span id="an_89:3">89:3</span> כרתי ברית לבחירי נשבעתי לדוד עבדי׃

<span id="an_89:4">89:4</span> עד עולם אכין זרעך ובניתי לדר ודור כסאך
סלה׃

<span id="an_89:5">89:5</span> ויודו שמים פלאך יהוה אף אמונתך בקהל
קדשים׃

<span id="an_89:6">89:6</span> כי מי בשחק יערך ליהוה ידמה ליהוה בבני
אלים׃

<span id="an_89:7">89:7</span> אל נערץ בסוד קדשים רבה ונורא על כל
סביביו׃

<span id="an_89:8">89:8</span> יהוה אלהי צבאות מי כמוך חסין יה ואמונתך
סביבותיך׃

<span id="an_89:9">89:9</span> אתה מושל בגאות הים בשוא גליו אתה תשבחם׃

<span id="an_89:10">89:10</span> אתה דכאת כחלל רהב בזרוע עזך פזרת
אויביך׃

<span id="an_89:11">89:11</span> לך שמים אף לך ארץ תבל ומלאה אתה יסדתם׃

<span id="an_89:12">89:12</span> צפון וימין אתה בראתם תבור וחרמון בשמך
ירננו׃

<span id="an_89:13">89:13</span> לך זרוע עם גבורה תעז ידך תרום ימינך׃

<span id="an_89:14">89:14</span> צדק ומשפט מכון כסאך חסד ואמת יקדמו
פניך׃

<span id="an_89:15">89:15</span> אשרי העם יודעי תרועה יהוה באור פניך
יהלכון׃

<span id="an_89:16">89:16</span> בשמך יגילון כל היום ובצדקתך ירומו׃

<span id="an_89:17">89:17</span> כי תפארת עזמו אתה וברצנך תרים קרננו׃

<span id="an_89:18">89:18</span> כי ליהוה מגננו ולקדוש ישראל מלכנו׃

<span id="an_89:19">89:19</span> אז דברת בחזון לחסידיך ותאמר שויתי עזר
על גבור הרימותי בחור מעם׃

<span id="an_89:20">89:20</span> מצאתי דוד עבדי בשמן קדשי משחתיו׃

<span id="an_89:21">89:21</span> אשר ידי תכון עמו אף זרועי תאמצנו׃

<span id="an_89:22">89:22</span> לא ישא אויב בו ובן עולה לא יעננו׃

<span id="an_89:23">89:23</span> וכתותי מפניו צריו ומשנאיו אגוף׃

<span id="an_89:24">89:24</span> ואמונתי וחסדי עמו ובשמי תרום קרנו׃

<span id="an_89:25">89:25</span> ושמתי בים ידו ובנהרות ימינו׃

<span id="an_89:26">89:26</span> הוא יקראני אבי אתה אלי וצור ישועתי׃

<span id="an_89:27">89:27</span> אף אני בכור אתנהו עליון למלכי ארץ׃

<span id="an_89:28">89:28</span> לעולם אשמור לו חסדי ובריתי נאמנת לו׃

<span id="an_89:29">89:29</span> ושמתי לעד זרעו וכסאו כימי שמים׃

<span id="an_89:30">89:30</span> אם יעזבו בניו תורתי ובמשפטי לא ילכון׃

<span id="an_89:31">89:31</span> אם חקתי יחללו ומצותי לא ישמרו׃

<span id="an_89:32">89:32</span> ופקדתי בשבט פשעם ובנגעים עונם׃

<span id="an_89:33">89:33</span> וחסדי לא אפיר מעמו ולא אשקר באמונתי׃

<span id="an_89:34">89:34</span> לא אחלל בריתי ומוצא שפתי לא אשנה׃

<span id="an_89:35">89:35</span> אחת נשבעתי בקדשי אם לדוד אכזב׃

<span id="an_89:36">89:36</span> זרעו לעולם יהיה וכסאו כשמש נגדי׃

<span id="an_89:37">89:37</span> כירח יכון עולם ועד בשחק נאמן סלה׃

<span id="an_89:38">89:38</span> ואתה זנחת ותמאס התעברת עם משיחך׃

<span id="an_89:39">89:39</span> נארתה ברית עבדך חללת לארץ נזרו׃

<span id="an_89:40">89:40</span> פרצת כל גדרתיו שמת מבצריו מחתה׃

<span id="an_89:41">89:41</span> שסהו כל עברי דרך היה חרפה לשכניו׃

<span id="an_89:42">89:42</span> הרימות ימין צריו השמחת כל אויביו׃

<span id="an_89:43">89:43</span> אף תשיב צור חרבו ולא הקימתו במלחמה׃

<span id="an_89:44">89:44</span> השבת מטהרו וכסאו לארץ מגרתה׃

<span id="an_89:45">89:45</span> הקצרת ימי עלומיו העטית עליו בושה סלה׃

<span id="an_89:46">89:46</span> עד מה יהוה תסתר לנצח תבער כמו אש חמתך׃

<span id="an_89:47">89:47</span> זכר אני מה חלד על מה שוא בראת כל בני
אדם׃

<span id="an_89:48">89:48</span> מי גבר יחיה ולא יראה מות ימלט נפשו מיד
שאול סלה׃

<span id="an_89:49">89:49</span> איה חסדיך הראשנים אדני נשבעת לדוד
באמונתך׃

<span id="an_89:50">89:50</span> זכר אדני חרפת עבדיך שאתי בחיקי כל רבים
עמים׃

<span id="an_89:51">89:51</span> אשר חרפו אויביך יהוה אשר חרפו עקבות
משיחך׃

<span id="an_89:52">89:52</span> ברוך יהוה לעולם אמן ואמן׃

<span id="an_90:1">90:1</span> תפלה למשה איש האלהים אדני מעון אתה היית
לנו בדר ודר׃

<span id="an_90:2">90:2</span> בטרם הרים ילדו ותחולל ארץ ותבל ומעולם עד
עולם אתה אל׃

<span id="an_90:3">90:3</span> תשב אנוש עד דכא ותאמר שובו בני אדם׃

<span id="an_90:4">90:4</span> כי אלף שנים בעיניך כיום אתמול כי יעבר
ואשמורה בלילה׃

<span id="an_90:5">90:5</span> זרמתם שנה יהיו בבקר כחציר יחלף׃

<span id="an_90:6">90:6</span> בבקר יציץ וחלף לערב ימולל ויבש׃

<span id="an_90:7">90:7</span> כי כלינו באפך ובחמתך נבהלנו׃

<span id="an_90:8">90:8</span> שת עונתינו לנגדך עלמנו למאור פניך׃

<span id="an_90:9">90:9</span> כי כל ימינו פנו בעברתך כלינו שנינו כמו
הגה׃

<span id="an_90:10">90:10</span> ימי שנותינו בהם שבעים שנה ואם בגבורת
שמונים שנה ורהבם עמל ואון כי גז חיש ונעפה׃

<span id="an_90:11">90:11</span> מי יודע עז אפך וכיראתך עברתך׃

<span id="an_90:12">90:12</span> למנות ימינו כן הודע ונבא לבב חכמה׃

<span id="an_90:13">90:13</span> שובה יהוה עד מתי והנחם על עבדיך׃

<span id="an_90:14">90:14</span> שבענו בבקר חסדך ונרננה ונשמחה בכל
ימינו׃

<span id="an_90:15">90:15</span> שמחנו כימות עניתנו שנות ראינו רעה׃

<span id="an_90:16">90:16</span> יראה אל עבדיך פעלך והדרך על בניהם׃

<span id="an_90:17">90:17</span> ויהי נעם אדני אלהינו עלינו ומעשה ידינו
כוננה עלינו ומעשה ידינו כוננהו׃

<span id="an_91:1">91:1</span> ישב בסתר עליון בצל שדי יתלונן׃

<span id="an_91:2">91:2</span> אמר ליהוה מחסי ומצודתי אלהי אבטח בו׃

<span id="an_91:3">91:3</span> כי הוא יצילך מפח יקוש מדבר הוות׃

<span id="an_91:4">91:4</span> באברתו יסך לך ותחת כנפיו תחסה צנה וסחרה
אמתו׃

<span id="an_91:5">91:5</span> לא תירא מפחד לילה מחץ יעוף יומם׃

<span id="an_91:6">91:6</span> מדבר באפל יהלך מקטב ישוד צהרים׃

<span id="an_91:7">91:7</span> יפל מצדך אלף ורבבה מימינך אליך לא יגש׃

<span id="an_91:8">91:8</span> רק בעיניך תביט ושלמת רשעים תראה׃

<span id="an_91:9">91:9</span> כי אתה יהוה מחסי עליון שמת מעונך׃

<span id="an_91:10">91:10</span> לא תאנה אליך רעה ונגע לא יקרב באהלך׃

<span id="an_91:11">91:11</span> כי מלאכיו יצוה לך לשמרך בכל דרכיך׃

<span id="an_91:12">91:12</span> על כפים ישאונך פן תגף באבן רגלך׃

<span id="an_91:13">91:13</span> על שחל ופתן תדרך תרמס כפיר ותנין׃

<span id="an_91:14">91:14</span> כי בי חשק ואפלטהו אשגבהו כי ידע שמי׃

<span id="an_91:15">91:15</span> יקראני ואענהו עמו אנכי בצרה אחלצהו
ואכבדהו׃

<span id="an_91:16">91:16</span> ארך ימים אשביעהו ואראהו בישועתי׃

<span id="an_92:1">92:1</span> מזמור שיר ליום השבת טוב להדות ליהוה ולזמר
לשמך עליון׃

<span id="an_92:2">92:2</span> להגיד בבקר חסדך ואמונתך בלילות׃

<span id="an_92:3">92:3</span> עלי עשור ועלי נבל עלי הגיון בכנור׃

<span id="an_92:4">92:4</span> כי שמחתני יהוה בפעלך במעשי ידיך ארנן׃

<span id="an_92:5">92:5</span> מה גדלו מעשיך יהוה מאד עמקו מחשבתיך׃

<span id="an_92:6">92:6</span> איש בער לא ידע וכסיל לא יבין את זאת׃

<span id="an_92:7">92:7</span> בפרח רשעים כמו עשב ויציצו כל פעלי און
להשמדם עדי עד׃

<span id="an_92:8">92:8</span> ואתה מרום לעלם יהוה׃

<span id="an_92:9">92:9</span> כי הנה איביך יהוה כי הנה איביך יאבדו
יתפרדו כל פעלי און׃

<span id="an_92:10">92:10</span> ותרם כראים קרני בלתי בשמן רענן׃

<span id="an_92:11">92:11</span> ותבט עיני בשורי בקמים עלי מרעים תשמענה
אזני׃

<span id="an_92:12">92:12</span> צדיק כתמר יפרח כארז בלבנון ישגה׃

<span id="an_92:13">92:13</span> שתולים בבית יהוה בחצרות אלהינו יפריחו׃

<span id="an_92:14">92:14</span> עוד ינובון בשיבה דשנים ורעננים יהיו׃

<span id="an_92:15">92:15</span> להגיד כי ישר יהוה צורי ולא עלתה בו׃

<span id="an_93:1">93:1</span> יהוה מלך גאות לבש לבש יהוה עז התאזר אף
תכון תבל בל תמוט׃

<span id="an_93:2">93:2</span> נכון כסאך מאז מעולם אתה׃

<span id="an_93:3">93:3</span> נשאו נהרות יהוה נשאו נהרות קולם ישאו
נהרות דכים׃

<span id="an_93:4">93:4</span> מקלות מים רבים אדירים משברי ים אדיר במרום
יהוה׃

<span id="an_93:5">93:5</span> עדתיך נאמנו מאד לביתך נאוה קדש יהוה לארך
ימים׃

<span id="an_94:1">94:1</span> אל נקמות יהוה אל נקמות הופיע׃

<span id="an_94:2">94:2</span> הנשא שפט הארץ השב גמול על גאים׃

<span id="an_94:3">94:3</span> עד מתי רשעים יהוה עד מתי רשעים יעלזו׃

<span id="an_94:4">94:4</span> יביעו ידברו עתק יתאמרו כל פעלי און׃

<span id="an_94:5">94:5</span> עמך יהוה ידכאו ונחלתך יענו׃

<span id="an_94:6">94:6</span> אלמנה וגר יהרגו ויתומים ירצחו׃

<span id="an_94:7">94:7</span> ויאמרו לא יראה יה ולא יבין אלהי יעקב׃

<span id="an_94:8">94:8</span> בינו בערים בעם וכסילים מתי תשכילו׃

<span id="an_94:9">94:9</span> הנטע אזן הלא ישמע אם יצר עין הלא יביט׃

<span id="an_94:10">94:10</span> היסר גוים הלא יוכיח המלמד אדם דעת׃

<span id="an_94:11">94:11</span> יהוה ידע מחשבות אדם כי המה הבל׃

<span id="an_94:12">94:12</span> אשרי הגבר אשר תיסרנו יה ומתורתך תלמדנו׃

<span id="an_94:13">94:13</span> להשקיט לו מימי רע עד יכרה לרשע שחת׃

<span id="an_94:14">94:14</span> כי לא יטש יהוה עמו ונחלתו לא יעזב׃

<span id="an_94:15">94:15</span> כי עד צדק ישוב משפט ואחריו כל ישרי לב׃

<span id="an_94:16">94:16</span> מי יקום לי עם מרעים מי יתיצב לי עם פעלי
און׃

<span id="an_94:17">94:17</span> לולי יהוה עזרתה לי כמעט שכנה דומה נפשי׃

<span id="an_94:18">94:18</span> אם אמרתי מטה רגלי חסדך יהוה יסעדני׃

<span id="an_94:19">94:19</span> ברב שרעפי בקרבי תנחומיך ישעשעו נפשי׃

<span id="an_94:20">94:20</span> היחברך כסא הוות יצר עמל עלי חק׃

<span id="an_94:21">94:21</span> יגודו על נפש צדיק ודם נקי ירשיעו׃

<span id="an_94:22">94:22</span> ויהי יהוה לי למשגב ואלהי לצור מחסי׃

<span id="an_94:23">94:23</span> וישב עליהם את אונם וברעתם יצמיתם יצמיתם
יהוה אלהינו׃

<span id="an_95:1">95:1</span> לכו נרננה ליהוה נריעה לצור ישענו׃

<span id="an_95:2">95:2</span> נקדמה פניו בתודה בזמרות נריע לו׃

<span id="an_95:3">95:3</span> כי אל גדול יהוה ומלך גדול על כל אלהים׃

<span id="an_95:4">95:4</span> אשר בידו מחקרי ארץ ותועפות הרים לו׃

<span id="an_95:5">95:5</span> אשר לו הים והוא עשהו ויבשת ידיו יצרו׃

<span id="an_95:6">95:6</span> באו נשתחוה ונכרעה נברכה לפני יהוה עשנו׃

<span id="an_95:7">95:7</span> כי הוא אלהינו ואנחנו עם מרעיתו וצאן ידו
היום אם בקלו תשמעו׃

<span id="an_95:8">95:8</span> אל תקשו לבבכם כמריבה כיום מסה במדבר׃

<span id="an_95:9">95:9</span> אשר נסוני אבותיכם בחנוני גם ראו פעלי׃

<span id="an_95:10">95:10</span> ארבעים שנה אקוט בדור ואמר עם תעי לבב הם
והם לא ידעו דרכי׃

<span id="an_95:11">95:11</span> אשר נשבעתי באפי אם יבאון אל מנוחתי׃

<span id="an_96:1">96:1</span> שירו ליהוה שיר חדש שירו ליהוה כל הארץ׃

<span id="an_96:2">96:2</span> שירו ליהוה ברכו שמו בשרו מיום ליום
ישועתו׃

<span id="an_96:3">96:3</span> ספרו בגוים כבודו בכל העמים נפלאותיו׃

<span id="an_96:4">96:4</span> כי גדול יהוה ומהלל מאד נורא הוא על כל
אלהים׃

<span id="an_96:5">96:5</span> כי כל אלהי העמים אלילים ויהוה שמים עשה׃

<span id="an_96:6">96:6</span> הוד והדר לפניו עז ותפארת במקדשו׃

<span id="an_96:7">96:7</span> הבו ליהוה משפחות עמים הבו ליהוה כבוד ועז׃

<span id="an_96:8">96:8</span> הבו ליהוה כבוד שמו שאו מנחה ובאו
לחצרותיו׃

<span id="an_96:9">96:9</span> השתחוו ליהוה בהדרת קדש חילו מפניו כל
הארץ׃

<span id="an_96:10">96:10</span> אמרו בגוים יהוה מלך אף תכון תבל בל תמוט
ידין עמים במישרים׃

<span id="an_96:11">96:11</span> ישמחו השמים ותגל הארץ ירעם הים ומלאו׃

<span id="an_96:12">96:12</span> יעלז שדי וכל אשר בו אז ירננו כל עצי
יער׃

<span id="an_96:13">96:13</span> לפני יהוה כי בא כי בא לשפט הארץ ישפט
תבל בצדק ועמים באמונתו׃

<span id="an_97:1">97:1</span> יהוה מלך תגל הארץ ישמחו איים רבים׃

<span id="an_97:2">97:2</span> ענן וערפל סביביו צדק ומשפט מכון כסאו׃

<span id="an_97:3">97:3</span> אש לפניו תלך ותלהט סביב צריו׃

<span id="an_97:4">97:4</span> האירו ברקיו תבל ראתה ותחל הארץ׃

<span id="an_97:5">97:5</span> הרים כדונג נמסו מלפני יהוה מלפני אדון כל
הארץ׃

<span id="an_97:6">97:6</span> הגידו השמים צדקו וראו כל העמים כבודו׃

<span id="an_97:7">97:7</span> יבשו כל עבדי פסל המתהללים באלילים השתחוו
לו כל אלהים׃

<span id="an_97:8">97:8</span> שמעה ותשמח ציון ותגלנה בנות יהודה למען
משפטיך יהוה׃

<span id="an_97:9">97:9</span> כי אתה יהוה עליון על כל הארץ מאד נעלית על
כל אלהים׃

<span id="an_97:10">97:10</span> אהבי יהוה שנאו רע שמר נפשות חסידיו מיד
רשעים יצילם׃

<span id="an_97:11">97:11</span> אור זרע לצדיק ולישרי לב שמחה׃

<span id="an_97:12">97:12</span> שמחו צדיקים ביהוה והודו לזכר קדשו׃

<span id="an_98:1">98:1</span> מזמור שירו ליהוה שיר חדש כי נפלאות עשה
הושיעה לו ימינו וזרוע קדשו׃

<span id="an_98:2">98:2</span> הודיע יהוה ישועתו לעיני הגוים גלה צדקתו׃

<span id="an_98:3">98:3</span> זכר חסדו ואמונתו לבית ישראל ראו כל אפסי
ארץ את ישועת אלהינו׃

<span id="an_98:4">98:4</span> הריעו ליהוה כל הארץ פצחו ורננו וזמרו׃

<span id="an_98:5">98:5</span> זמרו ליהוה בכנור בכנור וקול זמרה׃

<span id="an_98:6">98:6</span> בחצצרות וקול שופר הריעו לפני המלך יהוה׃

<span id="an_98:7">98:7</span> ירעם הים ומלאו תבל וישבי בה׃

<span id="an_98:8">98:8</span> נהרות ימחאו כף יחד הרים ירננו׃

<span id="an_98:9">98:9</span> לפני יהוה כי בא לשפט הארץ ישפט תבל בצדק
ועמים במישרים׃

<span id="an_99:1">99:1</span> יהוה מלך ירגזו עמים ישב כרובים תנוט הארץ׃

<span id="an_99:2">99:2</span> יהוה בציון גדול ורם הוא על כל העמים׃

<span id="an_99:3">99:3</span> יודו שמך גדול ונורא קדוש הוא׃

<span id="an_99:4">99:4</span> ועז מלך משפט אהב אתה כוננת מישרים משפט
וצדקה ביעקב אתה עשית׃

<span id="an_99:5">99:5</span> רוממו יהוה אלהינו והשתחוו להדם רגליו קדוש
הוא׃

<span id="an_99:6">99:6</span> משה ואהרן בכהניו ושמואל בקראי שמו קראים
אל יהוה והוא יענם׃

<span id="an_99:7">99:7</span> בעמוד ענן ידבר אליהם שמרו עדתיו וחק נתן
למו׃

<span id="an_99:8">99:8</span> יהוה אלהינו אתה עניתם אל נשא היית להם
ונקם על עלילותם׃

<span id="an_99:9">99:9</span> רוממו יהוה אלהינו והשתחוו להר קדשו כי
קדוש יהוה אלהינו׃

<span id="an_100:1">100:1</span> מזמור לתודה הריעו ליהוה כל הארץ׃

<span id="an_100:2">100:2</span> עבדו את יהוה בשמחה באו לפניו ברננה׃

<span id="an_100:3">100:3</span> דעו כי יהוה הוא אלהים הוא עשנו ולא
אנחנו עמו וצאן מרעיתו׃

<span id="an_100:4">100:4</span> באו שעריו בתודה חצרתיו בתהלה הודו לו
ברכו שמו׃

<span id="an_100:5">100:5</span> כי טוב יהוה לעולם חסדו ועד דר ודר
אמונתו׃

<span id="an_101:1">101:1</span> לדוד מזמור חסד ומשפט אשירה לך יהוה
אזמרה׃

<span id="an_101:2">101:2</span> אשכילה בדרך תמים מתי תבוא אלי אתהלך בתם
לבבי בקרב ביתי׃

<span id="an_101:3">101:3</span> לא אשית לנגד עיני דבר בליעל עשה סטים
שנאתי לא ידבק בי׃

<span id="an_101:4">101:4</span> לבב עקש יסור ממני רע לא אדע׃

<span id="an_101:5">101:5</span> מלושני בסתר רעהו אותו אצמית גבה עינים
ורחב לבב אתו לא אוכל׃

<span id="an_101:6">101:6</span> עיני בנאמני ארץ לשבת עמדי הלך בדרך תמים
הוא ישרתני׃

<span id="an_101:7">101:7</span> לא ישב בקרב ביתי עשה רמיה דבר שקרים לא
יכון לנגד עיני׃

<span id="an_101:8">101:8</span> לבקרים אצמית כל רשעי ארץ להכרית מעיר
יהוה כל פעלי און׃

<span id="an_102:1">102:1</span> תפלה לעני כי יעטף ולפני יהוה ישפך שיחו
יהוה שמעה תפלתי ושועתי אליך תבוא׃

<span id="an_102:2">102:2</span> אל תסתר פניך ממני ביום צר לי הטה אלי
אזנך ביום אקרא מהר ענני׃

<span id="an_102:3">102:3</span> כי כלו בעשן ימי ועצמותי כמו קד נחרו׃

<span id="an_102:4">102:4</span> הוכה כעשב ויבש לבי כי שכחתי מאכל לחמי׃

<span id="an_102:5">102:5</span> מקול אנחתי דבקה עצמי לבשרי׃

<span id="an_102:6">102:6</span> דמיתי לקאת מדבר הייתי ככוס חרבות׃

<span id="an_102:7">102:7</span> שקדתי ואהיה כצפור בודד על גג׃

<span id="an_102:8">102:8</span> כל היום חרפוני אויבי מהוללי בי נשבעו׃

<span id="an_102:9">102:9</span> כי אפר כלחם אכלתי ושקוי בבכי מסכתי׃

<span id="an_102:10">102:10</span> מפני זעמך וקצפך כי נשאתני ותשליכני׃

<span id="an_102:11">102:11</span> ימי כצל נטוי ואני כעשב איבש׃

<span id="an_102:12">102:12</span> ואתה יהוה לעולם תשב וזכרך לדר ודר׃

<span id="an_102:13">102:13</span> אתה תקום תרחם ציון כי עת לחננה כי בא
מועד׃

<span id="an_102:14">102:14</span> כי רצו עבדיך את אבניה ואת עפרה יחננו׃

<span id="an_102:15">102:15</span> וייראו גוים את שם יהוה וכל מלכי הארץ
את כבודך׃

<span id="an_102:16">102:16</span> כי בנה יהוה ציון נראה בכבודו׃

<span id="an_102:17">102:17</span> פנה אל תפלת הערער ולא בזה את תפלתם׃

<span id="an_102:18">102:18</span> תכתב זאת לדור אחרון ועם נברא יהלל יה׃

<span id="an_102:19">102:19</span> כי השקיף ממרום קדשו יהוה משמים אל ארץ
הביט׃

<span id="an_102:20">102:20</span> לשמע אנקת אסיר לפתח בני תמותה׃

<span id="an_102:21">102:21</span> לספר בציון שם יהוה ותהלתו בירושלם׃

<span id="an_102:22">102:22</span> בהקבץ עמים יחדו וממלכות לעבד את יהוה׃

<span id="an_102:23">102:23</span> ענה בדרך כחו קצר ימי׃

<span id="an_102:24">102:24</span> אמר אלי אל תעלני בחצי ימי בדור דורים
שנותיך׃

<span id="an_102:25">102:25</span> לפנים הארץ יסדת ומעשה ידיך שמים׃

<span id="an_102:26">102:26</span> המה יאבדו ואתה תעמד וכלם כבגד יבלו
כלבוש תחליפם ויחלפו׃

<span id="an_102:27">102:27</span> ואתה הוא ושנותיך לא יתמו׃

<span id="an_102:28">102:28</span> בני עבדיך ישכונו וזרעם לפניך יכון׃

<span id="an_103:1">103:1</span> לדוד ברכי נפשי את יהוה וכל קרבי את שם
קדשו׃

<span id="an_103:2">103:2</span> ברכי נפשי את יהוה ואל תשכחי כל גמוליו׃

<span id="an_103:3">103:3</span> הסלח לכל עונכי הרפא לכל תחלאיכי׃

<span id="an_103:4">103:4</span> הגואל משחת חייכי המעטרכי חסד ורחמים׃

<span id="an_103:5">103:5</span> המשביע בטוב עדיך תתחדש כנשר נעוריכי׃

<span id="an_103:6">103:6</span> עשה צדקות יהוה ומשפטים לכל עשוקים׃

<span id="an_103:7">103:7</span> יודיע דרכיו למשה לבני ישראל עלילותיו׃

<span id="an_103:8">103:8</span> רחום וחנון יהוה ארך אפים ורב חסד׃

<span id="an_103:9">103:9</span> לא לנצח יריב ולא לעולם יטור׃

<span id="an_103:10">103:10</span> לא כחטאינו עשה לנו ולא כעונתינו גמל
עלינו׃

<span id="an_103:11">103:11</span> כי כגבה שמים על הארץ גבר חסדו על
יראיו׃

<span id="an_103:12">103:12</span> כרחק מזרח ממערב הרחיק ממנו את פשעינו׃

<span id="an_103:13">103:13</span> כרחם אב על בנים רחם יהוה על יראיו׃

<span id="an_103:14">103:14</span> כי הוא ידע יצרנו זכור כי עפר אנחנו׃

<span id="an_103:15">103:15</span> אנוש כחציר ימיו כציץ השדה כן יציץ׃

<span id="an_103:16">103:16</span> כי רוח עברה בו ואיננו ולא יכירנו עוד
מקומו׃

<span id="an_103:17">103:17</span> וחסד יהוה מעולם ועד עולם על יראיו
וצדקתו לבני בנים׃

<span id="an_103:18">103:18</span> לשמרי בריתו ולזכרי פקדיו לעשותם׃

<span id="an_103:19">103:19</span> יהוה בשמים הכין כסאו ומלכותו בכל
משלה׃

<span id="an_103:20">103:20</span> ברכו יהוה מלאכיו גברי כח עשי דברו
לשמע בקול דברו׃

<span id="an_103:21">103:21</span> ברכו יהוה כל צבאיו משרתיו עשי רצונו׃

<span id="an_103:22">103:22</span> ברכו יהוה כל מעשיו בכל מקמות ממשלתו
ברכי נפשי את יהוה׃

<span id="an_104:1">104:1</span> ברכי נפשי את יהוה יהוה אלהי גדלת מאד
הוד והדר לבשת׃

<span id="an_104:2">104:2</span> עטה אור כשלמה נוטה שמים כיריעה׃

<span id="an_104:3">104:3</span> המקרה במים עליותיו השם עבים רכובו המהלך
על כנפי רוח׃

<span id="an_104:4">104:4</span> עשה מלאכיו רוחות משרתיו אש להט׃

<span id="an_104:5">104:5</span> יסד ארץ על מכוניה בל תמוט עולם ועד׃

<span id="an_104:6">104:6</span> תהום כלבוש כסיתו על הרים יעמדו מים׃

<span id="an_104:7">104:7</span> מן גערתך ינוסון מן קול רעמך יחפזון׃

<span id="an_104:8">104:8</span> יעלו הרים ירדו בקעות אל מקום זה יסדת
להם׃

<span id="an_104:9">104:9</span> גבול שמת בל יעברון בל ישובון לכסות
הארץ׃

<span id="an_104:10">104:10</span> המשלח מעינים בנחלים בין הרים יהלכון׃

<span id="an_104:11">104:11</span> ישקו כל חיתו שדי ישברו פראים צמאם׃

<span id="an_104:12">104:12</span> עליהם עוף השמים ישכון מבין עפאים יתנו
קול׃

<span id="an_104:13">104:13</span> משקה הרים מעליותיו מפרי מעשיך תשבע
הארץ׃

<span id="an_104:14">104:14</span> מצמיח חציר לבהמה ועשב לעבדת האדם
להוציא לחם מן הארץ׃

<span id="an_104:15">104:15</span> ויין ישמח לבב אנוש להצהיל פנים משמן
ולחם לבב אנוש יסעד׃

<span id="an_104:16">104:16</span> ישבעו עצי יהוה ארזי לבנון אשר נטע׃

<span id="an_104:17">104:17</span> אשר שם צפרים יקננו חסידה ברושים ביתה׃

<span id="an_104:18">104:18</span> הרים הגבהים ליעלים סלעים מחסה לשפנים׃

<span id="an_104:19">104:19</span> עשה ירח למועדים שמש ידע מבואו׃

<span id="an_104:20">104:20</span> תשת חשך ויהי לילה בו תרמש כל חיתו
יער׃

<span id="an_104:21">104:21</span> הכפירים שאגים לטרף ולבקש מאל אכלם׃

<span id="an_104:22">104:22</span> תזרח השמש יאספון ואל מעונתם ירבצון׃

<span id="an_104:23">104:23</span> יצא אדם לפעלו ולעבדתו עדי ערב׃

<span id="an_104:24">104:24</span> מה רבו מעשיך יהוה כלם בחכמה עשית מלאה
הארץ קנינך׃

<span id="an_104:25">104:25</span> זה הים גדול ורחב ידים שם רמש ואין
מספר חיות קטנות עם גדלות׃

<span id="an_104:26">104:26</span> שם אניות יהלכון לויתן זה יצרת לשחק
בו׃

<span id="an_104:27">104:27</span> כלם אליך ישברון לתת אכלם בעתו׃

<span id="an_104:28">104:28</span> תתן להם ילקטון תפתח ידך ישבעון טוב׃

<span id="an_104:29">104:29</span> תסתיר פניך יבהלון תסף רוחם יגועון ואל
עפרם ישובון׃

<span id="an_104:30">104:30</span> תשלח רוחך יבראון ותחדש פני אדמה׃

<span id="an_104:31">104:31</span> יהי כבוד יהוה לעולם ישמח יהוה במעשיו׃

<span id="an_104:32">104:32</span> המביט לארץ ותרעד יגע בהרים ויעשנו׃

<span id="an_104:33">104:33</span> אשירה ליהוה בחיי אזמרה לאלהי בעודי׃

<span id="an_104:34">104:34</span> יערב עליו שיחי אנכי אשמח ביהוה׃

<span id="an_104:35">104:35</span> יתמו חטאים מן הארץ ורשעים עוד אינם
ברכי נפשי את יהוה הללו יה׃

<span id="an_105:1">105:1</span> הודו ליהוה קראו בשמו הודיעו בעמים
עלילותיו׃

<span id="an_105:2">105:2</span> שירו לו זמרו לו שיחו בכל נפלאותיו׃

<span id="an_105:3">105:3</span> התהללו בשם קדשו ישמח לב מבקשי יהוה׃

<span id="an_105:4">105:4</span> דרשו יהוה ועזו בקשו פניו תמיד׃

<span id="an_105:5">105:5</span> זכרו נפלאותיו אשר עשה מפתיו ומשפטי פיו׃

<span id="an_105:6">105:6</span> זרע אברהם עבדו בני יעקב בחיריו׃

<span id="an_105:7">105:7</span> הוא יהוה אלהינו בכל הארץ משפטיו׃

<span id="an_105:8">105:8</span> זכר לעולם בריתו דבר צוה לאלף דור׃

<span id="an_105:9">105:9</span> אשר כרת את אברהם ושבועתו לישחק׃

<span id="an_105:10">105:10</span> ויעמידה ליעקב לחק לישראל ברית עולם׃

<span id="an_105:11">105:11</span> לאמר לך אתן את ארץ כנען חבל נחלתכם׃

<span id="an_105:12">105:12</span> בהיותם מתי מספר כמעט וגרים בה׃

<span id="an_105:13">105:13</span> ויתהלכו מגוי אל גוי מממלכה אל עם אחר׃

<span id="an_105:14">105:14</span> לא הניח אדם לעשקם ויוכח עליהם מלכים׃

<span id="an_105:15">105:15</span> אל תגעו במשיחי ולנביאי אל תרעו׃

<span id="an_105:16">105:16</span> ויקרא רעב על הארץ כל מטה לחם שבר׃

<span id="an_105:17">105:17</span> שלח לפניהם איש לעבד נמכר יוסף׃

<span id="an_105:18">105:18</span> ענו בכבל רגליו ברזל באה נפשו׃

<span id="an_105:19">105:19</span> עד עת בא דברו אמרת יהוה צרפתהו׃

<span id="an_105:20">105:20</span> שלח מלך ויתירהו משל עמים ויפתחהו׃

<span id="an_105:21">105:21</span> שמו אדון לביתו ומשל בכל קנינו׃

<span id="an_105:22">105:22</span> לאסר שריו בנפשו וזקניו יחכם׃

<span id="an_105:23">105:23</span> ויבא ישראל מצרים ויעקב גר בארץ חם׃

<span id="an_105:24">105:24</span> ויפר את עמו מאד ויעצמהו מצריו׃

<span id="an_105:25">105:25</span> הפך לבם לשנא עמו להתנכל בעבדיו׃

<span id="an_105:26">105:26</span> שלח משה עבדו אהרן אשר בחר בו׃

<span id="an_105:27">105:27</span> שמו בם דברי אתותיו ומפתים בארץ חם׃

<span id="an_105:28">105:28</span> שלח חשך ויחשך ולא מרו את דבריו׃

<span id="an_105:29">105:29</span> הפך את מימיהם לדם וימת את דגתם׃

<span id="an_105:30">105:30</span> שרץ ארצם צפרדעים בחדרי מלכיהם׃

<span id="an_105:31">105:31</span> אמר ויבא ערב כנים בכל גבולם׃

<span id="an_105:32">105:32</span> נתן גשמיהם ברד אש להבות בארצם׃

<span id="an_105:33">105:33</span> ויך גפנם ותאנתם וישבר עץ גבולם׃

<span id="an_105:34">105:34</span> אמר ויבא ארבה וילק ואין מספר׃

<span id="an_105:35">105:35</span> ויאכל כל עשב בארצם ויאכל פרי אדמתם׃

<span id="an_105:36">105:36</span> ויך כל בכור בארצם ראשית לכל אונם׃

<span id="an_105:37">105:37</span> ויוציאם בכסף וזהב ואין בשבטיו כושל׃

<span id="an_105:38">105:38</span> שמח מצרים בצאתם כי נפל פחדם עליהם׃

<span id="an_105:39">105:39</span> פרש ענן למסך ואש להאיר לילה׃

<span id="an_105:40">105:40</span> שאל ויבא שלו ולחם שמים ישביעם׃

<span id="an_105:41">105:41</span> פתח צור ויזובו מים הלכו בציות נהר׃

<span id="an_105:42">105:42</span> כי זכר את דבר קדשו את אברהם עבדו׃

<span id="an_105:43">105:43</span> ויוצא עמו בששון ברנה את בחיריו׃

<span id="an_105:44">105:44</span> ויתן להם ארצות גוים ועמל לאמים יירשו׃

<span id="an_105:45">105:45</span> בעבור ישמרו חקיו ותורתיו ינצרו הללו
יה׃

<span id="an_106:1">106:1</span> הללויה הודו ליהוה כי טוב כי לעולם חסדו׃

<span id="an_106:2">106:2</span> מי ימלל גבורות יהוה ישמיע כל תהלתו׃

<span id="an_106:3">106:3</span> אשרי שמרי משפט עשה צדקה בכל עת׃

<span id="an_106:4">106:4</span> זכרני יהוה ברצון עמך פקדני בישועתך׃

<span id="an_106:5">106:5</span> לראות בטובת בחיריך לשמח בשמחת גויך
להתהלל עם נחלתך׃

<span id="an_106:6">106:6</span> חטאנו עם אבותינו העוינו הרשענו׃

<span id="an_106:7">106:7</span> אבותינו במצרים לא השכילו נפלאותיך לא
זכרו את רב חסדיך וימרו על ים בים סוף׃

<span id="an_106:8">106:8</span> ויושיעם למען שמו להודיע את גבורתו׃

<span id="an_106:9">106:9</span> ויגער בים סוף ויחרב ויוליכם בתהמות
כמדבר׃

<span id="an_106:10">106:10</span> ויושיעם מיד שונא ויגאלם מיד אויב׃

<span id="an_106:11">106:11</span> ויכסו מים צריהם אחד מהם לא נותר׃

<span id="an_106:12">106:12</span> ויאמינו בדבריו ישירו תהלתו׃

<span id="an_106:13">106:13</span> מהרו שכחו מעשיו לא חכו לעצתו׃

<span id="an_106:14">106:14</span> ויתאוו תאוה במדבר וינסו אל בישימון׃

<span id="an_106:15">106:15</span> ויתן להם שאלתם וישלח רזון בנפשם׃

<span id="an_106:16">106:16</span> ויקנאו למשה במחנה לאהרן קדוש יהוה׃

<span id="an_106:17">106:17</span> תפתח ארץ ותבלע דתן ותכס על עדת אבירם׃

<span id="an_106:18">106:18</span> ותבער אש בעדתם להבה תלהט רשעים׃

<span id="an_106:19">106:19</span> יעשו עגל בחרב וישתחוו למסכה׃

<span id="an_106:20">106:20</span> וימירו את כבודם בתבנית שור אכל עשב׃

<span id="an_106:21">106:21</span> שכחו אל מושיעם עשה גדלות במצרים׃

<span id="an_106:22">106:22</span> נפלאות בארץ חם נוראות על ים סוף׃

<span id="an_106:23">106:23</span> ויאמר להשמידם לולי משה בחירו עמד בפרץ
לפניו להשיב חמתו מהשחית׃

<span id="an_106:24">106:24</span> וימאסו בארץ חמדה לא האמינו לדברו׃

<span id="an_106:25">106:25</span> וירגנו באהליהם לא שמעו בקול יהוה׃

<span id="an_106:26">106:26</span> וישא ידו להם להפיל אותם במדבר׃

<span id="an_106:27">106:27</span> ולהפיל זרעם בגוים ולזרותם בארצות׃

<span id="an_106:28">106:28</span> ויצמדו לבעל פעור ויאכלו זבחי מתים׃

<span id="an_106:29">106:29</span> ויכעיסו במעלליהם ותפרץ בם מגפה׃

<span id="an_106:30">106:30</span> ויעמד פינחס ויפלל ותעצר המגפה׃

<span id="an_106:31">106:31</span> ותחשב לו לצדקה לדר ודר עד עולם׃

<span id="an_106:32">106:32</span> ויקציפו על מי מריבה וירע למשה בעבורם׃

<span id="an_106:33">106:33</span> כי המרו את רוחו ויבטא בשפתיו׃

<span id="an_106:34">106:34</span> לא השמידו את העמים אשר אמר יהוה להם׃

<span id="an_106:35">106:35</span> ויתערבו בגוים וילמדו מעשיהם׃

<span id="an_106:36">106:36</span> ויעבדו את עצביהם ויהיו להם למוקש׃

<span id="an_106:37">106:37</span> ויזבחו את בניהם ואת בנותיהם לשדים׃

<span id="an_106:38">106:38</span> וישפכו דם נקי דם בניהם ובנותיהם אשר
זבחו לעצבי כנען ותחנף הארץ בדמים׃

<span id="an_106:39">106:39</span> ויטמאו במעשיהם ויזנו במעלליהם׃

<span id="an_106:40">106:40</span> ויחר אף יהוה בעמו ויתעב את נחלתו׃

<span id="an_106:41">106:41</span> ויתנם ביד גוים וימשלו בהם שנאיהם׃

<span id="an_106:42">106:42</span> וילחצום אויביהם ויכנעו תחת ידם׃

<span id="an_106:43">106:43</span> פעמים רבות יצילם והמה ימרו בעצתם
וימכו בעונם׃

<span id="an_106:44">106:44</span> וירא בצר להם בשמעו את רנתם׃

<span id="an_106:45">106:45</span> ויזכר להם בריתו וינחם כרב חסדו׃

<span id="an_106:46">106:46</span> ויתן אותם לרחמים לפני כל שוביהם׃

<span id="an_106:47">106:47</span> הושיענו יהוה אלהינו וקבצנו מן הגוים
להדות לשם קדשך להשתבח בתהלתך׃

<span id="an_106:48">106:48</span> ברוך יהוה אלהי ישראל מן העולם ועד
העולם ואמר כל העם אמן הללו יה׃

<span id="an_107:1">107:1</span> הדו ליהוה כי טוב כי לעולם חסדו׃

<span id="an_107:2">107:2</span> יאמרו גאולי יהוה אשר גאלם מיד צר׃

<span id="an_107:3">107:3</span> ומארצות קבצם ממזרח וממערב מצפון ומים׃

<span id="an_107:4">107:4</span> תעו במדבר בישימון דרך עיר מושב לא מצאו׃

<span id="an_107:5">107:5</span> רעבים גם צמאים נפשם בהם תתעטף׃

<span id="an_107:6">107:6</span> ויצעקו אל יהוה בצר להם ממצוקותיהם
יצילם׃

<span id="an_107:7">107:7</span> וידריכם בדרך ישרה ללכת אל עיר מושב׃

<span id="an_107:8">107:8</span> יודו ליהוה חסדו ונפלאותיו לבני אדם׃

<span id="an_107:9">107:9</span> כי השביע נפש שקקה ונפש רעבה מלא טוב׃

<span id="an_107:10">107:10</span> ישבי חשך וצלמות אסירי עני וברזל׃

<span id="an_107:11">107:11</span> כי המרו אמרי אל ועצת עליון נאצו׃

<span id="an_107:12">107:12</span> ויכנע בעמל לבם כשלו ואין עזר׃

<span id="an_107:13">107:13</span> ויזעקו אל יהוה בצר להם ממצקותיהם
יושיעם׃

<span id="an_107:14">107:14</span> יוציאם מחשך וצלמות ומוסרותיהם ינתק׃

<span id="an_107:15">107:15</span> יודו ליהוה חסדו ונפלאותיו לבני אדם׃

<span id="an_107:16">107:16</span> כי שבר דלתות נחשת ובריחי ברזל גדע׃

<span id="an_107:17">107:17</span> אולים מדרך פשעם ומעונתיהם יתענו׃

<span id="an_107:18">107:18</span> כל אכל תתעב נפשם ויגיעו עד שערי מות׃

<span id="an_107:19">107:19</span> ויזעקו אל יהוה בצר להם ממצקותיהם
יושיעם׃

<span id="an_107:20">107:20</span> ישלח דברו וירפאם וימלט משחיתותם׃

<span id="an_107:21">107:21</span> יודו ליהוה חסדו ונפלאותיו לבני אדם׃

<span id="an_107:22">107:22</span> ויזבחו זבחי תודה ויספרו מעשיו ברנה׃

<span id="an_107:23">107:23</span> יורדי הים באניות עשי מלאכה במים רבים׃

<span id="an_107:24">107:24</span> המה ראו מעשי יהוה ונפלאותיו במצולה׃

<span id="an_107:25">107:25</span> ויאמר ויעמד רוח סערה ותרומם גליו׃

<span id="an_107:26">107:26</span> יעלו שמים ירדו תהומות נפשם ברעה
תתמוגג׃

<span id="an_107:27">107:27</span> יחוגו וינועו כשכור וכל חכמתם תתבלע׃

<span id="an_107:28">107:28</span> ויצעקו אל יהוה בצר להם וממצוקתיהם
יוציאם׃

<span id="an_107:29">107:29</span> יקם סערה לדממה ויחשו גליהם׃

<span id="an_107:30">107:30</span> וישמחו כי ישתקו וינחם אל מחוז חפצם׃

<span id="an_107:31">107:31</span> יודו ליהוה חסדו ונפלאותיו לבני אדם׃

<span id="an_107:32">107:32</span> וירממוהו בקהל עם ובמושב זקנים
יהללוהו׃

<span id="an_107:33">107:33</span> ישם נהרות למדבר ומצאי מים לצמאון׃

<span id="an_107:34">107:34</span> ארץ פרי למלחה מרעת ישבי בה׃

<span id="an_107:35">107:35</span> ישם מדבר לאגם מים וארץ ציה למצאי מים׃

<span id="an_107:36">107:36</span> ויושב שם רעבים ויכוננו עיר מושב׃

<span id="an_107:37">107:37</span> ויזרעו שדות ויטעו כרמים ויעשו פרי
תבואה׃

<span id="an_107:38">107:38</span> ויברכם וירבו מאד ובהמתם לא ימעיט׃

<span id="an_107:39">107:39</span> וימעטו וישחו מעצר רעה ויגון׃

<span id="an_107:40">107:40</span> שפך בוז על נדיבים ויתעם בתהו לא דרך׃

<span id="an_107:41">107:41</span> וישגב אביון מעוני וישם כצאן משפחות׃

<span id="an_107:42">107:42</span> יראו ישרים וישמחו וכל עולה קפצה פיה׃

<span id="an_107:43">107:43</span> מי חכם וישמר אלה ויתבוננו חסדי יהוה׃

<span id="an_108:1">108:1</span> שיר מזמור לדוד נכון לבי אלהים אשירה
ואזמרה אף כבודי׃

<span id="an_108:2">108:2</span> עורה הנבל וכנור אעירה שחר׃

<span id="an_108:3">108:3</span> אודך בעמים יהוה ואזמרך בל אמים׃

<span id="an_108:4">108:4</span> כי גדול מעל שמים חסדך ועד שחקים אמתך׃

<span id="an_108:5">108:5</span> רומה על שמים אלהים ועל כל הארץ כבודך׃

<span id="an_108:6">108:6</span> למען יחלצון ידידיך הושיעה ימינך וענני׃

<span id="an_108:7">108:7</span> אלהים דבר בקדשו אעלזה אחלקה שכם ועמק
סכות אמדד׃

<span id="an_108:8">108:8</span> לי גלעד לי מנשה ואפרים מעוז ראשי יהודה
מחקקי׃

<span id="an_108:9">108:9</span> מואב סיר רחצי על אדום אשליך נעלי עלי
פלשת אתרועע׃

<span id="an_108:10">108:10</span> מי יבלני עיר מבצר מי נחני עד אדום׃

<span id="an_108:11">108:11</span> הלא אלהים זנחתנו ולא תצא אלהים
בצבאתינו׃

<span id="an_108:12">108:12</span> הבה לנו עזרת מצר ושוא תשועת אדם׃

<span id="an_108:13">108:13</span> באלהים נעשה חיל והוא יבוס צרינו׃

<span id="an_109:1">109:1</span> למנצח לדוד מזמור אלהי תהלתי אל תחרש׃

<span id="an_109:2">109:2</span> כי פי רשע ופי מרמה עלי פתחו דברו אתי
לשון שקר׃

<span id="an_109:3">109:3</span> ודברי שנאה סבבוני וילחמוני חנם׃

<span id="an_109:4">109:4</span> תחת אהבתי ישטנוני ואני תפלה׃

<span id="an_109:5">109:5</span> וישימו עלי רעה תחת טובה ושנאה תחת
אהבתי׃

<span id="an_109:6">109:6</span> הפקד עליו רשע ושטן יעמד על ימינו׃

<span id="an_109:7">109:7</span> בהשפטו יצא רשע ותפלתו תהיה לחטאה׃

<span id="an_109:8">109:8</span> יהיו ימיו מעטים פקדתו יקח אחר׃

<span id="an_109:9">109:9</span> יהיו בניו יתומים ואשתו אלמנה׃

<span id="an_109:10">109:10</span> ונוע ינועו בניו ושאלו ודרשו
מחרבותיהם׃

<span id="an_109:11">109:11</span> ינקש נושה לכל אשר לו ויבזו זרים
יגיעו׃

<span id="an_109:12">109:12</span> אל יהי לו משך חסד ואל יהי חונן
ליתומיו׃

<span id="an_109:13">109:13</span> יהי אחריתו להכרית בדור אחר ימח שמם׃

<span id="an_109:14">109:14</span> יזכר עון אבתיו אל יהוה וחטאת אמו אל
תמח׃

<span id="an_109:15">109:15</span> יהיו נגד יהוה תמיד ויכרת מארץ זכרם׃

<span id="an_109:16">109:16</span> יען אשר לא זכר עשות חסד וירדף איש עני
ואביון ונכאה לבב למותת׃

<span id="an_109:17">109:17</span> ויאהב קללה ותבואהו ולא חפץ בברכה
ותרחק ממנו׃

<span id="an_109:18">109:18</span> וילבש קללה כמדו ותבא כמים בקרבו וכשמן
בעצמותיו׃

<span id="an_109:19">109:19</span> תהי לו כבגד יעטה ולמזח תמיד יחגרה׃

<span id="an_109:20">109:20</span> זאת פעלת שטני מאת יהוה והדברים רע על
נפשי׃

<span id="an_109:21">109:21</span> ואתה יהוה אדני עשה אתי למען שמך כי
טוב חסדך הצילני׃

<span id="an_109:22">109:22</span> כי עני ואביון אנכי ולבי חלל בקרבי׃

<span id="an_109:23">109:23</span> כצל כנטותו נהלכתי ננערתי כארבה׃

<span id="an_109:24">109:24</span> ברכי כשלו מצום ובשרי כחש משמן׃

<span id="an_109:25">109:25</span> ואני הייתי חרפה להם יראוני יניעון
ראשם׃

<span id="an_109:26">109:26</span> עזרני יהוה אלהי הושיעני כחסדך׃

<span id="an_109:27">109:27</span> וידעו כי ידך זאת אתה יהוה עשיתה׃

<span id="an_109:28">109:28</span> יקללו המה ואתה תברך קמו ויבשו ועבדך
ישמח׃

<span id="an_109:29">109:29</span> ילבשו שוטני כלמה ויעטו כמעיל בשתם׃

<span id="an_109:30">109:30</span> אודה יהוה מאד בפי ובתוך רבים אהללנו׃

<span id="an_109:31">109:31</span> כי יעמד לימין אביון להושיע משפטי
נפשו׃

<span id="an_110:1">110:1</span> לדוד מזמור נאם יהוה לאדני שב לימיני עד
אשית איביך הדם לרגליך׃

<span id="an_110:2">110:2</span> מטה עזך ישלח יהוה מציון רדה בקרב איביך׃

<span id="an_110:3">110:3</span> עמך נדבת ביום חילך בהדרי קדש מרחם משחר
לך טל ילדתיך׃

<span id="an_110:4">110:4</span> נשבע יהוה ולא ינחם אתה כהן לעולם על
דברתי מלכי צדק׃

<span id="an_110:5">110:5</span> אדני על ימינך מחץ ביום אפו מלכים׃

<span id="an_110:6">110:6</span> ידין בגוים מלא גויות מחץ ראש על ארץ
רבה׃

<span id="an_110:7">110:7</span> מנחל בדרך ישתה על כן ירים ראש׃

<span id="an_111:1">111:1</span> הללו יה אודה יהוה בכל לבב בסוד ישרים
ועדה׃

<span id="an_111:2">111:2</span> גדלים מעשי יהוה דרושים לכל חפציהם׃

<span id="an_111:3">111:3</span> הוד והדר פעלו וצדקתו עמדת לעד׃

<span id="an_111:4">111:4</span> זכר עשה לנפלאתיו חנון ורחום יהוה׃

<span id="an_111:5">111:5</span> טרף נתן ליראיו יזכר לעולם בריתו׃

<span id="an_111:6">111:6</span> כח מעשיו הגיד לעמו לתת להם נחלת גוים׃

<span id="an_111:7">111:7</span> מעשי ידיו אמת ומשפט נאמנים כל פקודיו׃

<span id="an_111:8">111:8</span> סמוכים לעד לעולם עשוים באמת וישר׃

<span id="an_111:9">111:9</span> פדות שלח לעמו צוה לעולם בריתו קדוש
ונורא שמו׃

<span id="an_111:10">111:10</span> ראשית חכמה יראת יהוה שכל טוב לכל
עשיהם תהלתו עמדת לעד׃

<span id="an_112:1">112:1</span> הללו יה אשרי איש ירא את יהוה במצותיו
חפץ מאד׃

<span id="an_112:2">112:2</span> גבור בארץ יהיה זרעו דור ישרים יברך׃

<span id="an_112:3">112:3</span> הון ועשר בביתו וצדקתו עמדת לעד׃

<span id="an_112:4">112:4</span> זרח בחשך אור לישרים חנון ורחום וצדיק׃

<span id="an_112:5">112:5</span> טוב איש חונן ומלוה יכלכל דבריו במשפט׃

<span id="an_112:6">112:6</span> כי לעולם לא ימוט לזכר עולם יהיה צדיק׃

<span id="an_112:7">112:7</span> משמועה רעה לא יירא נכון לבו בטח ביהוה׃

<span id="an_112:8">112:8</span> סמוך לבו לא יירא עד אשר יראה בצריו׃

<span id="an_112:9">112:9</span> פזר נתן לאביונים צדקתו עמדת לעד קרנו
תרום בכבוד׃

<span id="an_112:10">112:10</span> רשע יראה וכעס שניו יחרק ונמס תאות
רשעים תאבד׃

<span id="an_113:1">113:1</span> הללו יה הללו עבדי יהוה הללו את שם יהוה׃

<span id="an_113:2">113:2</span> יהי שם יהוה מברך מעתה ועד עולם׃

<span id="an_113:3">113:3</span> ממזרח שמש עד מבואו מהלל שם יהוה׃

<span id="an_113:4">113:4</span> רם על כל גוים יהוה על השמים כבודו׃

<span id="an_113:5">113:5</span> מי כיהוה אלהינו המגביהי לשבת׃

<span id="an_113:6">113:6</span> המשפילי לראות בשמים ובארץ׃

<span id="an_113:7">113:7</span> מקימי מעפר דל מאשפת ירים אביון׃

<span id="an_113:8">113:8</span> להושיבי עם נדיבים עם נדיבי עמו׃

<span id="an_113:9">113:9</span> מושיבי עקרת הבית אם הבנים שמחה הללו יה׃

<span id="an_114:1">114:1</span> בצאת ישראל ממצרים בית יעקב מעם לעז׃

<span id="an_114:2">114:2</span> היתה יהודה לקדשו ישראל ממשלותיו׃

<span id="an_114:3">114:3</span> הים ראה וינס הירדן יסב לאחור׃

<span id="an_114:4">114:4</span> ההרים רקדו כאילים גבעות כבני צאן׃

<span id="an_114:5">114:5</span> מה לך הים כי תנוס הירדן תסב לאחור׃

<span id="an_114:6">114:6</span> ההרים תרקדו כאילים גבעות כבני צאן׃

<span id="an_114:7">114:7</span> מלפני אדון חולי ארץ מלפני אלוה יעקב׃

<span id="an_114:8">114:8</span> ההפכי הצור אגם מים חלמיש למעינו מים׃

<span id="an_115:1">115:1</span> לא לנו יהוה לא לנו כי לשמך תן כבוד על
חסדך על אמתך׃

<span id="an_115:2">115:2</span> למה יאמרו הגוים איה נא אלהיהם׃

<span id="an_115:3">115:3</span> ואלהינו בשמים כל אשר חפץ עשה׃

<span id="an_115:4">115:4</span> עצביהם כסף וזהב מעשה ידי אדם׃

<span id="an_115:5">115:5</span> פה להם ולא ידברו עינים להם ולא יראו׃

<span id="an_115:6">115:6</span> אזנים להם ולא ישמעו אף להם ולא יריחון׃

<span id="an_115:7">115:7</span> ידיהם ולא ימישון רגליהם ולא יהלכו לא
יהגו בגרונם׃

<span id="an_115:8">115:8</span> כמוהם יהיו עשיהם כל אשר בטח בהם׃

<span id="an_115:9">115:9</span> ישראל בטח ביהוה עזרם ומגנם הוא׃

<span id="an_115:10">115:10</span> בית אהרן בטחו ביהוה עזרם ומגנם הוא׃

<span id="an_115:11">115:11</span> יראי יהוה בטחו ביהוה עזרם ומגנם הוא׃

<span id="an_115:12">115:12</span> יהוה זכרנו יברך יברך את בית ישראל
יברך את בית אהרן׃

<span id="an_115:13">115:13</span> יברך יראי יהוה הקטנים עם הגדלים׃

<span id="an_115:14">115:14</span> יסף יהוה עליכם עליכם ועל בניכם׃

<span id="an_115:15">115:15</span> ברוכים אתם ליהוה עשה שמים וארץ׃

<span id="an_115:16">115:16</span> השמים שמים ליהוה והארץ נתן לבני אדם׃

<span id="an_115:17">115:17</span> לא המתים יהללו יה ולא כל ירדי דומה׃

<span id="an_115:18">115:18</span> ואנחנו נברך יה מעתה ועד עולם הללו יה׃

<span id="an_116:1">116:1</span> אהבתי כי ישמע יהוה את קולי תחנוני׃

<span id="an_116:2">116:2</span> כי הטה אזנו לי ובימי אקרא׃

<span id="an_116:3">116:3</span> אפפוני חבלי מות ומצרי שאול מצאוני צרה
ויגון אמצא׃

<span id="an_116:4">116:4</span> ובשם יהוה אקרא אנה יהוה מלטה נפשי׃

<span id="an_116:5">116:5</span> חנון יהוה וצדיק ואלהינו מרחם׃

<span id="an_116:6">116:6</span> שמר פתאים יהוה דלותי ולי יהושיע׃

<span id="an_116:7">116:7</span> שובי נפשי למנוחיכי כי יהוה גמל עליכי׃

<span id="an_116:8">116:8</span> כי חלצת נפשי ממות את עיני מן דמעה את
רגלי מדחי׃

<span id="an_116:9">116:9</span> אתהלך לפני יהוה בארצות החיים׃

<span id="an_116:10">116:10</span> האמנתי כי אדבר אני עניתי מאד׃

<span id="an_116:11">116:11</span> אני אמרתי בחפזי כל האדם כזב׃

<span id="an_116:12">116:12</span> מה אשיב ליהוה כל תגמולוהי עלי׃

<span id="an_116:13">116:13</span> כוס ישועות אשא ובשם יהוה אקרא׃

<span id="an_116:14">116:14</span> נדרי ליהוה אשלם נגדה נא לכל עמו׃

<span id="an_116:15">116:15</span> יקר בעיני יהוה המותה לחסידיו׃

<span id="an_116:16">116:16</span> אנה יהוה כי אני עבדך אני עבדך בן אמתך
פתחת למוסרי׃

<span id="an_116:17">116:17</span> לך אזבח זבח תודה ובשם יהוה אקרא׃

<span id="an_116:18">116:18</span> נדרי ליהוה אשלם נגדה נא לכל עמו׃

<span id="an_116:19">116:19</span> בחצרות בית יהוה בתוככי ירושלם הללו
יה׃

<span id="an_117:1">117:1</span> הללו את יהוה כל גוים שבחוהו כל האמים׃

<span id="an_117:2">117:2</span> כי גבר עלינו חסדו ואמת יהוה לעולם הללו
יה׃

<span id="an_118:1">118:1</span> הודו ליהוה כי טוב כי לעולם חסדו׃

<span id="an_118:2">118:2</span> יאמר נא ישראל כי לעולם חסדו׃

<span id="an_118:3">118:3</span> יאמרו נא בית אהרן כי לעולם חסדו׃

<span id="an_118:4">118:4</span> יאמרו נא יראי יהוה כי לעולם חסדו׃

<span id="an_118:5">118:5</span> מן המצר קראתי יה ענני במרחב יה׃

<span id="an_118:6">118:6</span> יהוה לי לא אירא מה יעשה לי אדם׃

<span id="an_118:7">118:7</span> יהוה לי בעזרי ואני אראה בשנאי׃

<span id="an_118:8">118:8</span> טוב לחסות ביהוה מבטח באדם׃

<span id="an_118:9">118:9</span> טוב לחסות ביהוה מבטח בנדיבים׃

<span id="an_118:10">118:10</span> כל גוים סבבוני בשם יהוה כי אמילם׃

<span id="an_118:11">118:11</span> סבוני גם סבבוני בשם יהוה כי אמילם׃

<span id="an_118:12">118:12</span> סבוני כדבורים דעכו כאש קוצים בשם יהוה
כי אמילם׃

<span id="an_118:13">118:13</span> דחה דחיתני לנפל ויהוה עזרני׃

<span id="an_118:14">118:14</span> עזי וזמרת יה ויהי לי לישועה׃

<span id="an_118:15">118:15</span> קול רנה וישועה באהלי צדיקים ימין יהוה
עשה חיל׃

<span id="an_118:16">118:16</span> ימין יהוה רוממה ימין יהוה עשה חיל׃

<span id="an_118:17">118:17</span> לא אמות כי אחיה ואספר מעשי יה׃

<span id="an_118:18">118:18</span> יסר יסרני יה ולמות לא נתנני׃

<span id="an_118:19">118:19</span> פתחו לי שערי צדק אבא בם אודה יה׃

<span id="an_118:20">118:20</span> זה השער ליהוה צדיקים יבאו בו׃

<span id="an_118:21">118:21</span> אודך כי עניתני ותהי לי לישועה׃

<span id="an_118:22">118:22</span> אבן מאסו הבונים היתה לראש פנה׃

<span id="an_118:23">118:23</span> מאת יהוה היתה זאת היא נפלאת בעינינו׃

<span id="an_118:24">118:24</span> זה היום עשה יהוה נגילה ונשמחה בו׃

<span id="an_118:25">118:25</span> אנא יהוה הושיעה נא אנא יהוה הצליחה
נא׃

<span id="an_118:26">118:26</span> ברוך הבא בשם יהוה ברכנוכם מבית יהוה׃

<span id="an_118:27">118:27</span> אל יהוה ויאר לנו אסרו חג בעבתים עד
קרנות המזבח׃

<span id="an_118:28">118:28</span> אלי אתה ואודך אלהי ארוממך׃

<span id="an_118:29">118:29</span> הודו ליהוה כי טוב כי לעולם חסדו׃

<span id="an_119:1">119:1</span> אשרי תמימי דרך ההלכים בתורת יהוה׃

<span id="an_119:2">119:2</span> אשרי נצרי עדתיו בכל לב ידרשוהו׃

<span id="an_119:3">119:3</span> אף לא פעלו עולה בדרכיו הלכו׃

<span id="an_119:4">119:4</span> אתה צויתה פקדיך לשמר מאד׃

<span id="an_119:5">119:5</span> אחלי יכנו דרכי לשמר חקיך׃

<span id="an_119:6">119:6</span> אז לא אבוש בהביטי אל כל מצותיך׃

<span id="an_119:7">119:7</span> אודך בישר לבב בלמדי משפטי צדקך׃

<span id="an_119:8">119:8</span> את חקיך אשמר אל תעזבני עד מאד׃

<span id="an_119:9">119:9</span> במה יזכה נער את ארחו לשמר כדברך׃

<span id="an_119:10">119:10</span> בכל לבי דרשתיך אל תשגני ממצותיך׃

<span id="an_119:11">119:11</span> בלבי צפנתי אמרתך למען לא אחטא לך׃

<span id="an_119:12">119:12</span> ברוך אתה יהוה למדני חקיך׃

<span id="an_119:13">119:13</span> בשפתי ספרתי כל משפטי פיך׃

<span id="an_119:14">119:14</span> בדרך עדותיך ששתי כעל כל הון׃

<span id="an_119:15">119:15</span> בפקדיך אשיחה ואביטה ארחתיך׃

<span id="an_119:16">119:16</span> בחקתיך אשתעשע לא אשכח דברך׃

<span id="an_119:17">119:17</span> גמל על עבדך אחיה ואשמרה דברך׃

<span id="an_119:18">119:18</span> גל עיני ואביטה נפלאות מתורתך׃

<span id="an_119:19">119:19</span> גר אנכי בארץ אל תסתר ממני מצותיך׃

<span id="an_119:20">119:20</span> גרסה נפשי לתאבה אל משפטיך בכל עת׃

<span id="an_119:21">119:21</span> גערת זדים ארורים השגים ממצותיך׃

<span id="an_119:22">119:22</span> גל מעלי חרפה ובוז כי עדתיך נצרתי׃

<span id="an_119:23">119:23</span> גם ישבו שרים בי נדברו עבדך ישיח
בחקיך׃

<span id="an_119:24">119:24</span> גם עדתיך שעשעי אנשי עצתי׃

<span id="an_119:25">119:25</span> דבקה לעפר נפשי חיני כדברך׃

<span id="an_119:26">119:26</span> דרכי ספרתי ותענני למדני חקיך׃

<span id="an_119:27">119:27</span> דרך פקודיך הבינני ואשיחה בנפלאותיך׃

<span id="an_119:28">119:28</span> דלפה נפשי מתוגה קימני כדברך׃

<span id="an_119:29">119:29</span> דרך שקר הסר ממני ותורתך חנני׃

<span id="an_119:30">119:30</span> דרך אמונה בחרתי משפטיך שויתי׃

<span id="an_119:31">119:31</span> דבקתי בעדותיך יהוה אל תבישני׃

<span id="an_119:32">119:32</span> דרך מצותיך ארוץ כי תרחיב לבי׃

<span id="an_119:33">119:33</span> הורני יהוה דרך חקיך ואצרנה עקב׃

<span id="an_119:34">119:34</span> הבינני ואצרה תורתך ואשמרנה בכל לב׃

<span id="an_119:35">119:35</span> הדריכני בנתיב מצותיך כי בו חפצתי׃

<span id="an_119:36">119:36</span> הט לבי אל עדותיך ואל אל בצע׃

<span id="an_119:37">119:37</span> העבר עיני מראות שוא בדרכך חיני׃

<span id="an_119:38">119:38</span> הקם לעבדך אמרתך אשר ליראתך׃

<span id="an_119:39">119:39</span> העבר חרפתי אשר יגרתי כי משפטיך טובים׃

<span id="an_119:40">119:40</span> הנה תאבתי לפקדיך בצדקתך חיני׃

<span id="an_119:41">119:41</span> ויבאני חסדך יהוה תשועתך כאמרתך׃

<span id="an_119:42">119:42</span> ואענה חרפי דבר כי בטחתי בדברך׃

<span id="an_119:43">119:43</span> ואל תצל מפי דבר אמת עד מאד כי למשפטך
יחלתי׃

<span id="an_119:44">119:44</span> ואשמרה תורתך תמיד לעולם ועד׃

<span id="an_119:45">119:45</span> ואתהלכה ברחבה כי פקדיך דרשתי׃

<span id="an_119:46">119:46</span> ואדברה בעדתיך נגד מלכים ולא אבוש׃

<span id="an_119:47">119:47</span> ואשתעשע במצותיך אשר אהבתי׃

<span id="an_119:48">119:48</span> ואשא כפי אל מצותיך אשר אהבתי ואשיחה
בחקיך׃

<span id="an_119:49">119:49</span> זכר דבר לעבדך על אשר יחלתני׃

<span id="an_119:50">119:50</span> זאת נחמתי בעניי כי אמרתך חיתני׃

<span id="an_119:51">119:51</span> זדים הליצני עד מאד מתורתך לא נטיתי׃

<span id="an_119:52">119:52</span> זכרתי משפטיך מעולם יהוה ואתנחם׃

<span id="an_119:53">119:53</span> זלעפה אחזתני מרשעים עזבי תורתך׃

<span id="an_119:54">119:54</span> זמרות היו לי חקיך בבית מגורי׃

<span id="an_119:55">119:55</span> זכרתי בלילה שמך יהוה ואשמרה תורתך׃

<span id="an_119:56">119:56</span> זאת היתה לי כי פקדיך נצרתי׃

<span id="an_119:57">119:57</span> חלקי יהוה אמרתי לשמר דבריך׃

<span id="an_119:58">119:58</span> חליתי פניך בכל לב חנני כאמרתך׃

<span id="an_119:59">119:59</span> חשבתי דרכי ואשיבה רגלי אל עדתיך׃

<span id="an_119:60">119:60</span> חשתי ולא התמהמהתי לשמר מצותיך׃

<span id="an_119:61">119:61</span> חבלי רשעים עודני תורתך לא שכחתי׃

<span id="an_119:62">119:62</span> חצות לילה אקום להודות לך על משפטי
צדקך׃

<span id="an_119:63">119:63</span> חבר אני לכל אשר יראוך ולשמרי פקודיך׃

<span id="an_119:64">119:64</span> חסדך יהוה מלאה הארץ חקיך למדני׃

<span id="an_119:65">119:65</span> טוב עשית עם עבדך יהוה כדברך׃

<span id="an_119:66">119:66</span> טוב טעם ודעת למדני כי במצותיך האמנתי׃

<span id="an_119:67">119:67</span> טרם אענה אני שגג ועתה אמרתך שמרתי׃

<span id="an_119:68">119:68</span> טוב אתה ומטיב למדני חקיך׃

<span id="an_119:69">119:69</span> טפלו עלי שקר זדים אני בכל לב אצר
פקודיך׃

<span id="an_119:70">119:70</span> טפש כחלב לבם אני תורתך שעשעתי׃

<span id="an_119:71">119:71</span> טוב לי כי עניתי למען אלמד חקיך׃

<span id="an_119:72">119:72</span> טוב לי תורת פיך מאלפי זהב וכסף׃

<span id="an_119:73">119:73</span> ידיך עשוני ויכוננוני הבינני ואלמדה
מצותיך׃

<span id="an_119:74">119:74</span> יראיך יראוני וישמחו כי לדברך יחלתי׃

<span id="an_119:75">119:75</span> ידעתי יהוה כי צדק משפטיך ואמונה
עניתני׃

<span id="an_119:76">119:76</span> יהי נא חסדך לנחמני כאמרתך לעבדך׃

<span id="an_119:77">119:77</span> יבאוני רחמיך ואחיה כי תורתך שעשעי׃

<span id="an_119:78">119:78</span> יבשו זדים כי שקר עותוני אני אשיח
בפקודיך׃

<span id="an_119:79">119:79</span> ישובו לי יראיך וידעו עדתיך׃

<span id="an_119:80">119:80</span> יהי לבי תמים בחקיך למען לא אבוש׃

<span id="an_119:81">119:81</span> כלתה לתשועתך נפשי לדברך יחלתי׃

<span id="an_119:82">119:82</span> כלו עיני לאמרתך לאמר מתי תנחמני׃

<span id="an_119:83">119:83</span> כי הייתי כנאד בקיטור חקיך לא שכחתי׃

<span id="an_119:84">119:84</span> כמה ימי עבדך מתי תעשה ברדפי משפט׃

<span id="an_119:85">119:85</span> כרו לי זדים שיחות אשר לא כתורתך׃

<span id="an_119:86">119:86</span> כל מצותיך אמונה שקר רדפוני עזרני׃

<span id="an_119:87">119:87</span> כמעט כלוני בארץ ואני לא עזבתי פקודיך׃

<span id="an_119:88">119:88</span> כחסדך חיני ואשמרה עדות פיך׃

<span id="an_119:89">119:89</span> לעולם יהוה דברך נצב בשמים׃

<span id="an_119:90">119:90</span> לדר ודר אמונתך כוננת ארץ ותעמד׃

<span id="an_119:91">119:91</span> למשפטיך עמדו היום כי הכל עבדיך׃

<span id="an_119:92">119:92</span> לולי תורתך שעשעי אז אבדתי בעניי׃

<span id="an_119:93">119:93</span> לעולם לא אשכח פקודיך כי בם חייתני׃

<span id="an_119:94">119:94</span> לך אני הושיעני כי פקודיך דרשתי׃

<span id="an_119:95">119:95</span> לי קוו רשעים לאבדני עדתיך אתבונן׃

<span id="an_119:96">119:96</span> לכל תכלה ראיתי קץ רחבה מצותך מאד׃

<span id="an_119:97">119:97</span> מה אהבתי תורתך כל היום היא שיחתי׃

<span id="an_119:98">119:98</span> מאיבי תחכמני מצותך כי לעולם היא לי׃

<span id="an_119:99">119:99</span> מכל מלמדי השכלתי כי עדותיך שיחה לי׃

<span id="an_119:100">119:100</span> מזקנים אתבונן כי פקודיך נצרתי׃

<span id="an_119:101">119:101</span> מכל ארח רע כלאתי רגלי למען אשמר
דברך׃

<span id="an_119:102">119:102</span> ממשפטיך לא סרתי כי אתה הורתני׃

<span id="an_119:103">119:103</span> מה נמלצו לחכי אמרתך מדבש לפי׃

<span id="an_119:104">119:104</span> מפקודיך אתבונן על כן שנאתי כל ארח
שקר׃

<span id="an_119:105">119:105</span> נר לרגלי דברך ואור לנתיבתי׃

<span id="an_119:106">119:106</span> נשבעתי ואקימה לשמר משפטי צדקך׃

<span id="an_119:107">119:107</span> נעניתי עד מאד יהוה חיני כדברך׃

<span id="an_119:108">119:108</span> נדבות פי רצה נא יהוה ומשפטיך למדני׃

<span id="an_119:109">119:109</span> נפשי בכפי תמיד ותורתך לא שכחתי׃

<span id="an_119:110">119:110</span> נתנו רשעים פח לי ומפקודיך לא תעיתי׃

<span id="an_119:111">119:111</span> נחלתי עדותיך לעולם כי ששון לבי המה׃

<span id="an_119:112">119:112</span> נטיתי לבי לעשות חקיך לעולם עקב׃

<span id="an_119:113">119:113</span> סעפים שנאתי ותורתך אהבתי׃

<span id="an_119:114">119:114</span> סתרי ומגני אתה לדברך יחלתי׃

<span id="an_119:115">119:115</span> סורו ממני מרעים ואצרה מצות אלהי׃

<span id="an_119:116">119:116</span> סמכני כאמרתך ואחיה ואל תבישני
משברי׃

<span id="an_119:117">119:117</span> סעדני ואושעה ואשעה בחקיך תמיד׃

<span id="an_119:118">119:118</span> סלית כל שוגים מחקיך כי שקר תרמיתם׃

<span id="an_119:119">119:119</span> סגים השבת כל רשעי ארץ לכן אהבתי
עדתיך׃

<span id="an_119:120">119:120</span> סמר מפחדך בשרי וממשפטיך יראתי׃

<span id="an_119:121">119:121</span> עשיתי משפט וצדק בל תניחני לעשקי׃

<span id="an_119:122">119:122</span> ערב עבדך לטוב אל יעשקני זדים׃

<span id="an_119:123">119:123</span> עיני כלו לישועתך ולאמרת צדקך׃

<span id="an_119:124">119:124</span> עשה עם עבדך כחסדך וחקיך למדני׃

<span id="an_119:125">119:125</span> עבדך אני הבינני ואדעה עדתיך׃

<span id="an_119:126">119:126</span> עת לעשות ליהוה הפרו תורתך׃

<span id="an_119:127">119:127</span> על כן אהבתי מצותיך מזהב ומפז׃

<span id="an_119:128">119:128</span> על כן כל פקודי כל ישרתי כל ארח שקר
שנאתי׃

<span id="an_119:129">119:129</span> פלאות עדותיך על כן נצרתם נפשי׃

<span id="an_119:130">119:130</span> פתח דבריך יאיר מבין פתיים׃

<span id="an_119:131">119:131</span> פי פערתי ואשאפה כי למצותיך יאבתי׃

<span id="an_119:132">119:132</span> פנה אלי וחנני כמשפט לאהבי שמך׃

<span id="an_119:133">119:133</span> פעמי הכן באמרתך ואל תשלט בי כל און׃

<span id="an_119:134">119:134</span> פדני מעשק אדם ואשמרה פקודיך׃

<span id="an_119:135">119:135</span> פניך האר בעבדך ולמדני את חקיך׃

<span id="an_119:136">119:136</span> פלגי מים ירדו עיני על לא שמרו
תורתך׃

<span id="an_119:137">119:137</span> צדיק אתה יהוה וישר משפטיך׃

<span id="an_119:138">119:138</span> צוית צדק עדתיך ואמונה מאד׃

<span id="an_119:139">119:139</span> צמתתני קנאתי כי שכחו דבריך צרי׃

<span id="an_119:140">119:140</span> צרופה אמרתך מאד ועבדך אהבה׃

<span id="an_119:141">119:141</span> צעיר אנכי ונבזה פקדיך לא שכחתי׃

<span id="an_119:142">119:142</span> צדקתך צדק לעולם ותורתך אמת׃

<span id="an_119:143">119:143</span> צר ומצוק מצאוני מצותיך שעשעי׃

<span id="an_119:144">119:144</span> צדק עדותיך לעולם הבינני ואחיה׃

<span id="an_119:145">119:145</span> קראתי בכל לב ענני יהוה חקיך אצרה׃

<span id="an_119:146">119:146</span> קראתיך הושיעני ואשמרה עדתיך׃

<span id="an_119:147">119:147</span> קדמתי בנשף ואשועה לדבריך יחלתי׃

<span id="an_119:148">119:148</span> קדמו עיני אשמרות לשיח באמרתך׃

<span id="an_119:149">119:149</span> קולי שמעה כחסדך יהוה כמשפטך חיני׃

<span id="an_119:150">119:150</span> קרבו רדפי זמה מתורתך רחקו׃

<span id="an_119:151">119:151</span> קרוב אתה יהוה וכל מצותיך אמת׃

<span id="an_119:152">119:152</span> קדם ידעתי מעדתיך כי לעולם יסדתם׃

<span id="an_119:153">119:153</span> ראה עניי וחלצני כי תורתך לא שכחתי׃

<span id="an_119:154">119:154</span> ריבה ריבי וגאלני לאמרתך חיני׃

<span id="an_119:155">119:155</span> רחוק מרשעים ישועה כי חקיך לא דרשו׃

<span id="an_119:156">119:156</span> רחמיך רבים יהוה כמשפטיך חיני׃

<span id="an_119:157">119:157</span> רבים רדפי וצרי מעדותיך לא נטיתי׃

<span id="an_119:158">119:158</span> ראיתי בגדים ואתקוטטה אשר אמרתך לא
שמרו׃

<span id="an_119:159">119:159</span> ראה כי פקודיך אהבתי יהוה כחסדך
חיני׃

<span id="an_119:160">119:160</span> ראש דברך אמת ולעולם כל משפט צדקך׃

<span id="an_119:161">119:161</span> שרים רדפוני חנם ומדבריך פחד לבי׃

<span id="an_119:162">119:162</span> שש אנכי על אמרתך כמוצא שלל רב׃

<span id="an_119:163">119:163</span> שקר שנאתי ואתעבה תורתך אהבתי׃

<span id="an_119:164">119:164</span> שבע ביום הללתיך על משפטי צדקך׃

<span id="an_119:165">119:165</span> שלום רב לאהבי תורתך ואין למו מכשול׃

<span id="an_119:166">119:166</span> שברתי לישועתך יהוה ומצותיך עשיתי׃

<span id="an_119:167">119:167</span> שמרה נפשי עדתיך ואהבם מאד׃

<span id="an_119:168">119:168</span> שמרתי פקודיך ועדתיך כי כל דרכי
נגדך׃

<span id="an_119:169">119:169</span> תקרב רנתי לפניך יהוה כדברך הבינני׃

<span id="an_119:170">119:170</span> תבוא תחנתי לפניך כאמרתך הצילני׃

<span id="an_119:171">119:171</span> תבענה שפתי תהלה כי תלמדני חקיך׃

<span id="an_119:172">119:172</span> תען לשוני אמרתך כי כל מצותיך צדק׃

<span id="an_119:173">119:173</span> תהי ידך לעזרני כי פקודיך בחרתי׃

<span id="an_119:174">119:174</span> תאבתי לישועתך יהוה ותורתך שעשעי׃

<span id="an_119:175">119:175</span> תחי נפשי ותהללך ומשפטך יעזרני׃

<span id="an_119:176">119:176</span> תעיתי כשה אבד בקש עבדך כי מצותיך לא
שכחתי׃

<span id="an_120:1">120:1</span> שיר המעלות אל יהוה בצרתה לי קראתי
ויענני׃

<span id="an_120:2">120:2</span> יהוה הצילה נפשי משפת שקר מלשון רמיה׃

<span id="an_120:3">120:3</span> מה יתן לך ומה יסיף לך לשון רמיה׃

<span id="an_120:4">120:4</span> חצי גבור שנונים עם גחלי רתמים׃

<span id="an_120:5">120:5</span> אויה לי כי גרתי משך שכנתי עם אהלי קדר׃

<span id="an_120:6">120:6</span> רבת שכנה לה נפשי עם שונא שלום׃

<span id="an_120:7">120:7</span> אני שלום וכי אדבר המה למלחמה׃

<span id="an_121:1">121:1</span> שיר למעלות אשא עיני אל ההרים מאין יבא
עזרי׃

<span id="an_121:2">121:2</span> עזרי מעם יהוה עשה שמים וארץ׃

<span id="an_121:3">121:3</span> אל יתן למוט רגלך אל ינום שמרך׃

<span id="an_121:4">121:4</span> הנה לא ינום ולא יישן שומר ישראל׃

<span id="an_121:5">121:5</span> יהוה שמרך יהוה צלך על יד ימינך׃

<span id="an_121:6">121:6</span> יומם השמש לא יככה וירח בלילה׃

<span id="an_121:7">121:7</span> יהוה ישמרך מכל רע ישמר את נפשך׃

<span id="an_121:8">121:8</span> יהוה ישמר צאתך ובואך מעתה ועד עולם׃

<span id="an_122:1">122:1</span> שיר המעלות לדוד שמחתי באמרים לי בית
יהוה נלך׃

<span id="an_122:2">122:2</span> עמדות היו רגלינו בשעריך ירושלם׃

<span id="an_122:3">122:3</span> ירושלם הבנויה כעיר שחברה לה יחדו׃

<span id="an_122:4">122:4</span> ששם עלו שבטים שבטי יה עדות לישראל להדות
לשם יהוה׃

<span id="an_122:5">122:5</span> כי שמה ישבו כסאות למשפט כסאות לבית
דויד׃

<span id="an_122:6">122:6</span> שאלו שלום ירושלם ישליו אהביך׃

<span id="an_122:7">122:7</span> יהי שלום בחילך שלוה בארמנותיך׃

<span id="an_122:8">122:8</span> למען אחי ורעי אדברה נא שלום בך׃

<span id="an_122:9">122:9</span> למען בית יהוה אלהינו אבקשה טוב לך׃

<span id="an_123:1">123:1</span> שיר המעלות אליך נשאתי את עיני הישבי
בשמים׃

<span id="an_123:2">123:2</span> הנה כעיני עבדים אל יד אדוניהם כעיני
שפחה אל יד גברתה כן עינינו אל יהוה אלהינו עד שיחננו׃

<span id="an_123:3">123:3</span> חננו יהוה חננו כי רב שבענו בוז׃

<span id="an_123:4">123:4</span> רבת שבעה לה נפשנו הלעג השאננים הבוז
לגאיונים׃

<span id="an_124:1">124:1</span> שיר המעלות לדוד לולי יהוה שהיה לנו יאמר
נא ישראל׃

<span id="an_124:2">124:2</span> לולי יהוה שהיה לנו בקום עלינו אדם׃

<span id="an_124:3">124:3</span> אזי חיים בלעונו בחרות אפם בנו׃

<span id="an_124:4">124:4</span> אזי המים שטפונו נחלה עבר על נפשנו׃

<span id="an_124:5">124:5</span> אזי עבר על נפשנו המים הזידונים׃

<span id="an_124:6">124:6</span> ברוך יהוה שלא נתננו טרף לשניהם׃

<span id="an_124:7">124:7</span> נפשנו כצפור נמלטה מפח יוקשים הפח נשבר
ואנחנו נמלטנו׃

<span id="an_124:8">124:8</span> עזרנו בשם יהוה עשה שמים וארץ׃

<span id="an_125:1">125:1</span> שיר המעלות הבטחים ביהוה כהר ציון לא
ימוט לעולם ישב׃

<span id="an_125:2">125:2</span> ירושלם הרים סביב לה ויהוה סביב לעמו
מעתה ועד עולם׃

<span id="an_125:3">125:3</span> כי לא ינוח שבט הרשע על גורל הצדיקים
למען לא ישלחו הצדיקים בעולתה ידיהם׃

<span id="an_125:4">125:4</span> היטיבה יהוה לטובים ולישרים בלבותם׃

<span id="an_125:5">125:5</span> והמטים עקלקלותם יוליכם יהוה את פעלי
האון שלום על ישראל׃

<span id="an_126:1">126:1</span> שיר המעלות בשוב יהוה את שיבת ציון היינו
כחלמים׃

<span id="an_126:2">126:2</span> אז ימלא שחוק פינו ולשוננו רנה אז יאמרו
בגוים הגדיל יהוה לעשות עם אלה׃

<span id="an_126:3">126:3</span> הגדיל יהוה לעשות עמנו היינו שמחים׃

<span id="an_126:4">126:4</span> שובה יהוה את שבותנו כאפיקים בנגב׃

<span id="an_126:5">126:5</span> הזרעים בדמעה ברנה יקצרו׃

<span id="an_126:6">126:6</span> הלוך ילך ובכה נשא משך הזרע בא יבוא ברנה
נשא אלמתיו׃

<span id="an_127:1">127:1</span> שיר המעלות לשלמה אם יהוה לא יבנה בית
שוא עמלו בוניו בו אם יהוה לא ישמר עיר שוא שקד שומר׃

<span id="an_127:2">127:2</span> שוא לכם משכימי קום מאחרי שבת אכלי לחם
העצבים כן יתן לידידו שנא׃

<span id="an_127:3">127:3</span> הנה נחלת יהוה בנים שכר פרי הבטן׃

<span id="an_127:4">127:4</span> כחצים ביד גבור כן בני הנעורים׃

<span id="an_127:5">127:5</span> אשרי הגבר אשר מלא את אשפתו מהם לא יבשו
כי ידברו את אויבים בשער׃

<span id="an_128:1">128:1</span> שיר המעלות אשרי כל ירא יהוה ההלך
בדרכיו׃

<span id="an_128:2">128:2</span> יגיע כפיך כי תאכל אשריך וטוב לך׃

<span id="an_128:3">128:3</span> אשתך כגפן פריה בירכתי ביתך בניך כשתלי
זיתים סביב לשלחנך׃

<span id="an_128:4">128:4</span> הנה כי כן יברך גבר ירא יהוה׃

<span id="an_128:5">128:5</span> יברכך יהוה מציון וראה בטוב ירושלם כל
ימי חייך׃

<span id="an_128:6">128:6</span> וראה בנים לבניך שלום על ישראל׃

<span id="an_129:1">129:1</span> שיר המעלות רבת צררוני מנעורי יאמר נא
ישראל׃

<span id="an_129:2">129:2</span> רבת צררוני מנעורי גם לא יכלו לי׃

<span id="an_129:3">129:3</span> על גבי חרשו חרשים האריכו למענותם׃

<span id="an_129:4">129:4</span> יהוה צדיק קצץ עבות רשעים׃

<span id="an_129:5">129:5</span> יבשו ויסגו אחור כל שנאי ציון׃

<span id="an_129:6">129:6</span> יהיו כחציר גגות שקדמת שלף יבש׃

<span id="an_129:7">129:7</span> שלא מלא כפו קוצר וחצנו מעמר׃

<span id="an_129:8">129:8</span> ולא אמרו העברים ברכת יהוה אליכם ברכנו
אתכם בשם יהוה׃

<span id="an_130:1">130:1</span> שיר המעלות ממעמקים קראתיך יהוה׃

<span id="an_130:2">130:2</span> אדני שמעה בקולי תהיינה אזניך קשבות לקול
תחנוני׃

<span id="an_130:3">130:3</span> אם עונות תשמר יה אדני מי יעמד׃

<span id="an_130:4">130:4</span> כי עמך הסליחה למען תורא׃

<span id="an_130:5">130:5</span> קויתי יהוה קותה נפשי ולדברו הוחלתי׃

<span id="an_130:6">130:6</span> נפשי לאדני משמרים לבקר שמרים לבקר׃

<span id="an_130:7">130:7</span> יחל ישראל אל יהוה כי עם יהוה החסד והרבה
עמו פדות׃

<span id="an_130:8">130:8</span> והוא יפדה את ישראל מכל עונתיו׃

<span id="an_131:1">131:1</span> שיר המעלות לדוד יהוה לא גבה לבי ולא רמו
עיני ולא הלכתי בגדלות ובנפלאות ממני׃

<span id="an_131:2">131:2</span> אם לא שויתי ודוממתי נפשי כגמל עלי אמו
כגמל עלי נפשי׃

<span id="an_131:3">131:3</span> יחל ישראל אל יהוה מעתה ועד עולם׃

<span id="an_132:1">132:1</span> שיר המעלות זכור יהוה לדוד את כל ענותו׃

<span id="an_132:2">132:2</span> אשר נשבע ליהוה נדר לאביר יעקב׃

<span id="an_132:3">132:3</span> אם אבא באהל ביתי אם אעלה על ערש יצועי׃

<span id="an_132:4">132:4</span> אם אתן שנת לעיני לעפעפי תנומה׃

<span id="an_132:5">132:5</span> עד אמצא מקום ליהוה משכנות לאביר יעקב׃

<span id="an_132:6">132:6</span> הנה שמענוה באפרתה מצאנוה בשדי יער׃

<span id="an_132:7">132:7</span> נבואה למשכנותיו נשתחוה להדם רגליו׃

<span id="an_132:8">132:8</span> קומה יהוה למנוחתך אתה וארון עזך׃

<span id="an_132:9">132:9</span> כהניך ילבשו צדק וחסידיך ירננו׃

<span id="an_132:10">132:10</span> בעבור דוד עבדך אל תשב פני משיחך׃

<span id="an_132:11">132:11</span> נשבע יהוה לדוד אמת לא ישוב ממנה מפרי
בטנך אשית לכסא לך׃

<span id="an_132:12">132:12</span> אם ישמרו בניך בריתי ועדתי זו אלמדם גם
בניהם עדי עד ישבו לכסא לך׃

<span id="an_132:13">132:13</span> כי בחר יהוה בציון אוה למושב לו׃

<span id="an_132:14">132:14</span> זאת מנוחתי עדי עד פה אשב כי אותיה׃

<span id="an_132:15">132:15</span> צידה ברך אברך אביוניה אשביע לחם׃

<span id="an_132:16">132:16</span> וכהניה אלביש ישע וחסידיה רנן ירננו׃

<span id="an_132:17">132:17</span> שם אצמיח קרן לדוד ערכתי נר למשיחי׃

<span id="an_132:18">132:18</span> אויביו אלביש בשת ועליו יציץ נזרו׃

<span id="an_133:1">133:1</span> שיר המעלות לדוד הנה מה טוב ומה נעים שבת
אחים גם יחד׃

<span id="an_133:2">133:2</span> כשמן הטוב על הראש ירד על הזקן זקן אהרן
שירד על פי מדותיו׃

<span id="an_133:3">133:3</span> כטל חרמון שירד על הררי ציון כי שם צוה
יהוה את הברכה חיים עד העולם׃

<span id="an_134:1">134:1</span> שיר המעלות הנה ברכו את יהוה כל עבדי
יהוה העמדים בבית יהוה בלילות׃

<span id="an_134:2">134:2</span> שאו ידכם קדש וברכו את יהוה׃

<span id="an_134:3">134:3</span> יברכך יהוה מציון עשה שמים וארץ׃

<span id="an_135:1">135:1</span> הללו יה הללו את שם יהוה הללו עבדי יהוה׃

<span id="an_135:2">135:2</span> שעמדים בבית יהוה בחצרות בית אלהינו׃

<span id="an_135:3">135:3</span> הללו יה כי טוב יהוה זמרו לשמו כי נעים׃

<span id="an_135:4">135:4</span> כי יעקב בחר לו יה ישראל לסגלתו׃

<span id="an_135:5">135:5</span> כי אני ידעתי כי גדול יהוה ואדנינו מכל
אלהים׃

<span id="an_135:6">135:6</span> כל אשר חפץ יהוה עשה בשמים ובארץ בימים
וכל תהומות׃

<span id="an_135:7">135:7</span> מעלה נשאים מקצה הארץ ברקים למטר עשה
מוצא רוח מאוצרותיו׃

<span id="an_135:8">135:8</span> שהכה בכורי מצרים מאדם עד בהמה׃

<span id="an_135:9">135:9</span> שלח אתות ומפתים בתוככי מצרים בפרעה ובכל
עבדיו׃

<span id="an_135:10">135:10</span> שהכה גוים רבים והרג מלכים עצומים׃

<span id="an_135:11">135:11</span> לסיחון מלך האמרי ולעוג מלך הבשן ולכל
ממלכות כנען׃

<span id="an_135:12">135:12</span> ונתן ארצם נחלה נחלה לישראל עמו׃

<span id="an_135:13">135:13</span> יהוה שמך לעולם יהוה זכרך לדר ודר׃

<span id="an_135:14">135:14</span> כי ידין יהוה עמו ועל עבדיו יתנחם׃

<span id="an_135:15">135:15</span> עצבי הגוים כסף וזהב מעשה ידי אדם׃

<span id="an_135:16">135:16</span> פה להם ולא ידברו עינים להם ולא יראו׃

<span id="an_135:17">135:17</span> אזנים להם ולא יאזינו אף אין יש רוח
בפיהם׃

<span id="an_135:18">135:18</span> כמוהם יהיו עשיהם כל אשר בטח בהם׃

<span id="an_135:19">135:19</span> בית ישראל ברכו את יהוה בית אהרן ברכו
את יהוה׃

<span id="an_135:20">135:20</span> בית הלוי ברכו את יהוה יראי יהוה ברכו
את יהוה׃

<span id="an_135:21">135:21</span> ברוך יהוה מציון שכן ירושלם הללו יה׃

<span id="an_136:1">136:1</span> הודו ליהוה כי טוב כי לעולם חסדו׃

<span id="an_136:2">136:2</span> הודו לאלהי האלהים כי לעולם חסדו׃

<span id="an_136:3">136:3</span> הודו לאדני האדנים כי לעולם חסדו׃

<span id="an_136:4">136:4</span> לעשה נפלאות גדלות לבדו כי לעולם חסדו׃

<span id="an_136:5">136:5</span> לעשה השמים בתבונה כי לעולם חסדו׃

<span id="an_136:6">136:6</span> לרקע הארץ על המים כי לעולם חסדו׃

<span id="an_136:7">136:7</span> לעשה אורים גדלים כי לעולם חסדו׃

<span id="an_136:8">136:8</span> את השמש לממשלת ביום כי לעולם חסדו׃

<span id="an_136:9">136:9</span> את הירח וכוכבים לממשלות בלילה כי לעולם
חסדו׃

<span id="an_136:10">136:10</span> למכה מצרים בבכוריהם כי לעולם חסדו׃

<span id="an_136:11">136:11</span> ויוצא ישראל מתוכם כי לעולם חסדו׃

<span id="an_136:12">136:12</span> ביד חזקה ובזרוע נטויה כי לעולם חסדו׃

<span id="an_136:13">136:13</span> לגזר ים סוף לגזרים כי לעולם חסדו׃

<span id="an_136:14">136:14</span> והעביר ישראל בתוכו כי לעולם חסדו׃

<span id="an_136:15">136:15</span> ונער פרעה וחילו בים סוף כי לעולם
חסדו׃

<span id="an_136:16">136:16</span> למוליך עמו במדבר כי לעולם חסדו׃

<span id="an_136:17">136:17</span> למכה מלכים גדלים כי לעולם חסדו׃

<span id="an_136:18">136:18</span> ויהרג מלכים אדירים כי לעולם חסדו׃

<span id="an_136:19">136:19</span> לסיחון מלך האמרי כי לעולם חסדו׃

<span id="an_136:20">136:20</span> ולעוג מלך הבשן כי לעולם חסדו׃

<span id="an_136:21">136:21</span> ונתן ארצם לנחלה כי לעולם חסדו׃

<span id="an_136:22">136:22</span> נחלה לישראל עבדו כי לעולם חסדו׃

<span id="an_136:23">136:23</span> שבשפלנו זכר לנו כי לעולם חסדו׃

<span id="an_136:24">136:24</span> ויפרקנו מצרינו כי לעולם חסדו׃

<span id="an_136:25">136:25</span> נתן לחם לכל בשר כי לעולם חסדו׃

<span id="an_136:26">136:26</span> הודו לאל השמים כי לעולם חסדו׃

<span id="an_137:1">137:1</span> על נהרות בבל שם ישבנו גם בכינו בזכרנו
את ציון׃

<span id="an_137:2">137:2</span> על ערבים בתוכה תלינו כנרותינו׃

<span id="an_137:3">137:3</span> כי שם שאלונו שובינו דברי שיר ותוללינו
שמחה שירו לנו משיר ציון׃

<span id="an_137:4">137:4</span> איך נשיר את שיר יהוה על אדמת נכר׃

<span id="an_137:5">137:5</span> אם אשכחך ירושלם תשכח ימיני׃

<span id="an_137:6">137:6</span> תדבק לשוני לחכי אם לא אזכרכי אם לא אעלה
את ירושלם על ראש שמחתי׃

<span id="an_137:7">137:7</span> זכר יהוה לבני אדום את יום ירושלם האמרים
ערו ערו עד היסוד בה׃

<span id="an_137:8">137:8</span> בת בבל השדודה אשרי שישלם לך את גמולך
שגמלת לנו׃

<span id="an_137:9">137:9</span> אשרי שיאחז ונפץ את עלליך אל הסלע׃

<span id="an_138:1">138:1</span> לדוד אודך בכל לבי נגד אלהים אזמרך׃

<span id="an_138:2">138:2</span> אשתחוה אל היכל קדשך ואודה את שמך על
חסדך ועל אמתך כי הגדלת על כל שמך אמרתך׃

<span id="an_138:3">138:3</span> ביום קראתי ותענני תרהבני בנפשי עז׃

<span id="an_138:4">138:4</span> יודוך יהוה כל מלכי ארץ כי שמעו אמרי
פיך׃

<span id="an_138:5">138:5</span> וישירו בדרכי יהוה כי גדול כבוד יהוה׃

<span id="an_138:6">138:6</span> כי רם יהוה ושפל יראה וגבה ממרחק יידע׃

<span id="an_138:7">138:7</span> אם אלך בקרב צרה תחיני על אף איבי תשלח
ידך ותושיעני ימינך׃

<span id="an_138:8">138:8</span> יהוה יגמר בעדי יהוה חסדך לעולם מעשי
ידיך אל תרף׃

<span id="an_139:1">139:1</span> למנצח לדוד מזמור יהוה חקרתני ותדע׃

<span id="an_139:2">139:2</span> אתה ידעת שבתי וקומי בנתה לרעי מרחוק׃

<span id="an_139:3">139:3</span> ארחי ורבעי זרית וכל דרכי הסכנתה׃

<span id="an_139:4">139:4</span> כי אין מלה בלשוני הן יהוה ידעת כלה׃

<span id="an_139:5">139:5</span> אחור וקדם צרתני ותשת עלי כפכה׃

<span id="an_139:6">139:6</span> פלאיה דעת ממני נשגבה לא אוכל לה׃

<span id="an_139:7">139:7</span> אנה אלך מרוחך ואנה מפניך אברח׃

<span id="an_139:8">139:8</span> אם אסק שמים שם אתה ואציעה שאול הנך׃

<span id="an_139:9">139:9</span> אשא כנפי שחר אשכנה באחרית ים׃

<span id="an_139:10">139:10</span> גם שם ידך תנחני ותאחזני ימינך׃

<span id="an_139:11">139:11</span> ואמר אך חשך ישופני ולילה אור בעדני׃

<span id="an_139:12">139:12</span> גם חשך לא יחשיך ממך ולילה כיום יאיר
כחשיכה כאורה׃

<span id="an_139:13">139:13</span> כי אתה קנית כליתי תסכני בבטן אמי׃

<span id="an_139:14">139:14</span> אודך על כי נוראות נפליתי נפלאים מעשיך
ונפשי ידעת מאד׃

<span id="an_139:15">139:15</span> לא נכחד עצמי ממך אשר עשיתי בסתר רקמתי
בתחתיות ארץ׃

<span id="an_139:16">139:16</span> גלמי ראו עיניך ועל ספרך כלם יכתבו
ימים יצרו ולא אחד בהם׃

<span id="an_139:17">139:17</span> ולי מה יקרו רעיך אל מה עצמו ראשיהם׃

<span id="an_139:18">139:18</span> אספרם מחול ירבון הקיצתי ועודי עמך׃

<span id="an_139:19">139:19</span> אם תקטל אלוה רשע ואנשי דמים סורו מני׃

<span id="an_139:20">139:20</span> אשר יאמרך למזמה נשא לשוא עריך׃

<span id="an_139:21">139:21</span> הלוא משנאיך יהוה אשנא ובתקוממיך
אתקוטט׃

<span id="an_139:22">139:22</span> תכלית שנאה שנאתים לאויבים היו לי׃

<span id="an_139:23">139:23</span> חקרני אל ודע לבבי בחנני ודע שרעפי׃

<span id="an_139:24">139:24</span> וראה אם דרך עצב בי ונחני בדרך עולם׃

<span id="an_140:1">140:1</span> למנצח מזמור לדוד חלצני יהוה מאדם רע
מאיש חמסים תנצרני׃

<span id="an_140:2">140:2</span> אשר חשבו רעות בלב כל יום יגורו מלחמות׃

<span id="an_140:3">140:3</span> שננו לשונם כמו נחש חמת עכשוב תחת שפתימו
סלה׃

<span id="an_140:4">140:4</span> שמרני יהוה מידי רשע מאיש חמסים תנצרני
אשר חשבו לדחות פעמי׃

<span id="an_140:5">140:5</span> טמנו גאים פח לי וחבלים פרשו רשת ליד
מעגל מקשים שתו לי סלה׃

<span id="an_140:6">140:6</span> אמרתי ליהוה אלי אתה האזינה יהוה קול
תחנוני׃

<span id="an_140:7">140:7</span> יהוה אדני עז ישועתי סכתה לראשי ביום
נשק׃

<span id="an_140:8">140:8</span> אל תתן יהוה מאויי רשע זממו אל תפק ירומו
סלה׃

<span id="an_140:9">140:9</span> ראש מסבי עמל שפתימו יכסומו׃

<span id="an_140:10">140:10</span> ימיטו עליהם גחלים באש יפלם במהמרות בל
יקומו׃

<span id="an_140:11">140:11</span> איש לשון בל יכון בארץ איש חמס רע
יצודנו למדחפת׃

<span id="an_140:12">140:12</span> ידעת כי יעשה יהוה דין עני משפט
אבינים׃

<span id="an_140:13">140:13</span> אך צדיקים יודו לשמך ישבו ישרים את
פניך׃

<span id="an_141:1">141:1</span> מזמור לדוד יהוה קראתיך חושה לי האזינה
קולי בקראי לך׃

<span id="an_141:2">141:2</span> תכון תפלתי קטרת לפניך משאת כפי מנחת
ערב׃

<span id="an_141:3">141:3</span> שיתה יהוה שמרה לפי נצרה על דל שפתי׃

<span id="an_141:4">141:4</span> אל תט לבי לדבר רע להתעולל עללות ברשע את
אישים פעלי און ובל אלחם במנעמיהם׃

<span id="an_141:5">141:5</span> יהלמני צדיק חסד ויוכיחני שמן ראש אל יני
ראשי כי עוד ותפלתי ברעותיהם׃

<span id="an_141:6">141:6</span> נשמטו בידי סלע שפטיהם ושמעו אמרי כי
נעמו׃

<span id="an_141:7">141:7</span> כמו פלח ובקע בארץ נפזרו עצמינו לפי
שאול׃

<span id="an_141:8">141:8</span> כי אליך יהוה אדני עיני בכה חסיתי אל תער
נפשי׃

<span id="an_141:9">141:9</span> שמרני מידי פח יקשו לי ומקשות פעלי און׃

<span id="an_141:10">141:10</span> יפלו במכמריו רשעים יחד אנכי עד אעבור׃

<span id="an_142:1">142:1</span> משכיל לדוד בהיותו במערה תפלה קולי אל
יהוה אזעק קולי אל יהוה אתחנן׃

<span id="an_142:2">142:2</span> אשפך לפניו שיחי צרתי לפניו אגיד׃

<span id="an_142:3">142:3</span> בהתעטף עלי רוחי ואתה ידעת נתיבתי בארח
זו אהלך טמנו פח לי׃

<span id="an_142:4">142:4</span> הביט ימין וראה ואין לי מכיר אבד מנוס
ממני אין דורש לנפשי׃

<span id="an_142:5">142:5</span> זעקתי אליך יהוה אמרתי אתה מחסי חלקי
בארץ החיים׃

<span id="an_142:6">142:6</span> הקשיבה אל רנתי כי דלותי מאד הצילני
מרדפי כי אמצו ממני׃

<span id="an_142:7">142:7</span> הוציאה ממסגר נפשי להודות את שמך בי
יכתרו צדיקים כי תגמל עלי׃

<span id="an_143:1">143:1</span> מזמור לדוד יהוה שמע תפלתי האזינה אל
תחנוני באמנתך ענני בצדקתך׃

<span id="an_143:2">143:2</span> ואל תבוא במשפט את עבדך כי לא יצדק לפניך
כל חי׃

<span id="an_143:3">143:3</span> כי רדף אויב נפשי דכא לארץ חיתי הושיבני
במחשכים כמתי עולם׃

<span id="an_143:4">143:4</span> ותתעטף עלי רוחי בתוכי ישתומם לבי׃

<span id="an_143:5">143:5</span> זכרתי ימים מקדם הגיתי בכל פעלך במעשה
ידיך אשוחח׃

<span id="an_143:6">143:6</span> פרשתי ידי אליך נפשי כארץ עיפה לך סלה׃

<span id="an_143:7">143:7</span> מהר ענני יהוה כלתה רוחי אל תסתר פניך
ממני ונמשלתי עם ירדי בור׃

<span id="an_143:8">143:8</span> השמיעני בבקר חסדך כי בך בטחתי הודיעני
דרך זו אלך כי אליך נשאתי נפשי׃

<span id="an_143:9">143:9</span> הצילני מאיבי יהוה אליך כסתי׃

<span id="an_143:10">143:10</span> למדני לעשות רצונך כי אתה אלוהי רוחך
טובה תנחני בארץ מישור׃

<span id="an_143:11">143:11</span> למען שמך יהוה תחיני בצדקתך תוציא מצרה
נפשי׃

<span id="an_143:12">143:12</span> ובחסדך תצמית איבי והאבדת כל צררי נפשי
כי אני עבדך׃

<span id="an_144:1">144:1</span> לדוד ברוך יהוה צורי המלמד ידי לקרב
אצבעותי למלחמה׃

<span id="an_144:2">144:2</span> חסדי ומצודתי משגבי ומפלטי לי מגני ובו
חסיתי הרודד עמי תחתי׃

<span id="an_144:3">144:3</span> יהוה מה אדם ותדעהו בן אנוש ותחשבהו׃

<span id="an_144:4">144:4</span> אדם להבל דמה ימיו כצל עובר׃

<span id="an_144:5">144:5</span> יהוה הט שמיך ותרד גע בהרים ויעשנו׃

<span id="an_144:6">144:6</span> ברוק ברק ותפיצם שלח חציך ותהמם׃

<span id="an_144:7">144:7</span> שלח ידיך ממרום פצני והצילני ממים רבים
מיד בני נכר׃

<span id="an_144:8">144:8</span> אשר פיהם דבר שוא וימינם ימין שקר׃

<span id="an_144:9">144:9</span> אלהים שיר חדש אשירה לך בנבל עשור אזמרה
לך׃

<span id="an_144:10">144:10</span> הנותן תשועה למלכים הפוצה את דוד עבדו
מחרב רעה׃

<span id="an_144:11">144:11</span> פצני והצילני מיד בני נכר אשר פיהם דבר
שוא וימינם ימין שקר׃

<span id="an_144:12">144:12</span> אשר בנינו כנטעים מגדלים בנעוריהם
בנותינו כזוית מחטבות תבנית היכל׃

<span id="an_144:13">144:13</span> מזוינו מלאים מפיקים מזן אל זן צאוננו
מאליפות מרבבות בחוצותינו׃

<span id="an_144:14">144:14</span> אלופינו מסבלים אין פרץ ואין יוצאת
ואין צוחה ברחבתינו׃

<span id="an_144:15">144:15</span> אשרי העם שככה לו אשרי העם שיהוה
אלהיו׃

<span id="an_145:1">145:1</span> תהלה לדוד ארוממך אלוהי המלך ואברכה שמך
לעולם ועד׃

<span id="an_145:2">145:2</span> בכל יום אברכך ואהללה שמך לעולם ועד׃

<span id="an_145:3">145:3</span> גדול יהוה ומהלל מאד ולגדלתו אין חקר׃

<span id="an_145:4">145:4</span> דור לדור ישבח מעשיך וגבורתיך יגידו׃

<span id="an_145:5">145:5</span> הדר כבוד הודך ודברי נפלאותיך אשיחה׃

<span id="an_145:6">145:6</span> ועזוז נוראתיך יאמרו וגדולתיך אספרנה׃

<span id="an_145:7">145:7</span> זכר רב טובך יביעו וצדקתך ירננו׃

<span id="an_145:8">145:8</span> חנון ורחום יהוה ארך אפים וגדל חסד׃

<span id="an_145:9">145:9</span> טוב יהוה לכל ורחמיו על כל מעשיו׃

<span id="an_145:10">145:10</span> יודוך יהוה כל מעשיך וחסידיך יברכוכה׃

<span id="an_145:11">145:11</span> כבוד מלכותך יאמרו וגבורתך ידברו׃

<span id="an_145:12">145:12</span> להודיע לבני האדם גבורתיו וכבוד הדר
מלכותו׃

<span id="an_145:13">145:13</span> מלכותך מלכות כל עלמים וממשלתך בכל דור
ודור׃

<span id="an_145:14">145:14</span> סומך יהוה לכל הנפלים וזוקף לכל
הכפופים׃

<span id="an_145:15">145:15</span> עיני כל אליך ישברו ואתה נותן להם את
אכלם בעתו׃

<span id="an_145:16">145:16</span> פותח את ידך ומשביע לכל חי רצון׃

<span id="an_145:17">145:17</span> צדיק יהוה בכל דרכיו וחסיד בכל מעשיו׃

<span id="an_145:18">145:18</span> קרוב יהוה לכל קראיו לכל אשר יקראהו
באמת׃

<span id="an_145:19">145:19</span> רצון יראיו יעשה ואת שועתם ישמע
ויושיעם׃

<span id="an_145:20">145:20</span> שומר יהוה את כל אהביו ואת כל הרשעים
ישמיד׃

<span id="an_145:21">145:21</span> תהלת יהוה ידבר פי ויברך כל בשר שם
קדשו לעולם ועד׃

<span id="an_146:1">146:1</span> הללו יה הללי נפשי את יהוה׃

<span id="an_146:2">146:2</span> אהללה יהוה בחיי אזמרה לאלהי בעודי׃

<span id="an_146:3">146:3</span> אל תבטחו בנדיבים בבן אדם שאין לו תשועה׃

<span id="an_146:4">146:4</span> תצא רוחו ישב לאדמתו ביום ההוא אבדו
עשתנתיו׃

<span id="an_146:5">146:5</span> אשרי שאל יעקב בעזרו שברו על יהוה אלהיו׃

<span id="an_146:6">146:6</span> עשה שמים וארץ את הים ואת כל אשר בם השמר
אמת לעולם׃

<span id="an_146:7">146:7</span> עשה משפט לעשוקים נתן לחם לרעבים יהוה
מתיר אסורים׃

<span id="an_146:8">146:8</span> יהוה פקח עורים יהוה זקף כפופים יהוה אהב
צדיקים׃

<span id="an_146:9">146:9</span> יהוה שמר את גרים יתום ואלמנה יעודד ודרך
רשעים יעות׃

<span id="an_146:10">146:10</span> ימלך יהוה לעולם אלהיך ציון לדר ודר
הללו יה׃

<span id="an_147:1">147:1</span> הללו יה כי טוב זמרה אלהינו כי נעים נאוה
תהלה׃

<span id="an_147:2">147:2</span> בונה ירושלם יהוה נדחי ישראל יכנס׃

<span id="an_147:3">147:3</span> הרפא לשבורי לב ומחבש לעצבותם׃

<span id="an_147:4">147:4</span> מונה מספר לכוכבים לכלם שמות יקרא׃

<span id="an_147:5">147:5</span> גדול אדונינו ורב כח לתבונתו אין מספר׃

<span id="an_147:6">147:6</span> מעודד ענוים יהוה משפיל רשעים עדי ארץ׃

<span id="an_147:7">147:7</span> ענו ליהוה בתודה זמרו לאלהינו בכנור׃

<span id="an_147:8">147:8</span> המכסה שמים בעבים המכין לארץ מטר המצמיח
הרים חציר׃

<span id="an_147:9">147:9</span> נותן לבהמה לחמה לבני ערב אשר יקראו׃

<span id="an_147:10">147:10</span> לא בגבורת הסוס יחפץ לא בשוקי האיש
ירצה׃

<span id="an_147:11">147:11</span> רוצה יהוה את יראיו את המיחלים לחסדו׃

<span id="an_147:12">147:12</span> שבחי ירושלם את יהוה הללי אלהיך ציון׃

<span id="an_147:13">147:13</span> כי חזק בריחי שעריך ברך בניך בקרבך׃

<span id="an_147:14">147:14</span> השם גבולך שלום חלב חטים ישביעך׃

<span id="an_147:15">147:15</span> השלח אמרתו ארץ עד מהרה ירוץ דברו׃

<span id="an_147:16">147:16</span> הנתן שלג כצמר כפור כאפר יפזר׃

<span id="an_147:17">147:17</span> משליך קרחו כפתים לפני קרתו מי יעמד׃

<span id="an_147:18">147:18</span> ישלח דברו וימסם ישב רוחו יזלו מים׃

<span id="an_147:19">147:19</span> מגיד דברו ליעקב חקיו ומשפטיו לישראל׃

<span id="an_147:20">147:20</span> לא עשה כן לכל גוי ומשפטים בל ידעום
הללו יה׃

<span id="an_148:1">148:1</span> הללו יה הללו את יהוה מן השמים הללוהו
במרומים׃

<span id="an_148:2">148:2</span> הללוהו כל מלאכיו הללוהו כל צבאו׃

<span id="an_148:3">148:3</span> הללוהו שמש וירח הללוהו כל כוכבי אור׃

<span id="an_148:4">148:4</span> הללוהו שמי השמים והמים אשר מעל השמים׃

<span id="an_148:5">148:5</span> יהללו את שם יהוה כי הוא צוה ונבראו׃

<span id="an_148:6">148:6</span> ויעמידם לעד לעולם חק נתן ולא יעבור׃

<span id="an_148:7">148:7</span> הללו את יהוה מן הארץ תנינים וכל תהמות׃

<span id="an_148:8">148:8</span> אש וברד שלג וקיטור רוח סערה עשה דברו׃

<span id="an_148:9">148:9</span> ההרים וכל גבעות עץ פרי וכל ארזים׃

<span id="an_148:10">148:10</span> החיה וכל בהמה רמש וצפור כנף׃

<span id="an_148:11">148:11</span> מלכי ארץ וכל לאמים שרים וכל שפטי ארץ׃

<span id="an_148:12">148:12</span> בחורים וגם בתולות זקנים עם נערים׃

<span id="an_148:13">148:13</span> יהללו את שם יהוה כי נשגב שמו לבדו
הודו על ארץ ושמים׃

<span id="an_148:14">148:14</span> וירם קרן לעמו תהלה לכל חסידיו לבני
ישראל עם קרבו הללו יה׃

<span id="an_149:1">149:1</span> הללו יה שירו ליהוה שיר חדש תהלתו בקהל
חסידים׃

<span id="an_149:2">149:2</span> ישמח ישראל בעשיו בני ציון יגילו במלכם׃

<span id="an_149:3">149:3</span> יהללו שמו במחול בתף וכנור יזמרו לו׃

<span id="an_149:4">149:4</span> כי רוצה יהוה בעמו יפאר ענוים בישועה׃

<span id="an_149:5">149:5</span> יעלזו חסידים בכבוד ירננו על משכבותם׃

<span id="an_149:6">149:6</span> רוממות אל בגרונם וחרב פיפיות בידם׃

<span id="an_149:7">149:7</span> לעשות נקמה בגוים תוכחת בל אמים׃

<span id="an_149:8">149:8</span> לאסר מלכיהם בזקים ונכבדיהם בכבלי ברזל׃

<span id="an_149:9">149:9</span> לעשות בהם משפט כתוב הדר הוא לכל חסידיו
הללו יה׃

<span id="an_150:1">150:1</span> הללו יה הללו אל בקדשו הללוהו ברקיע עזו׃

<span id="an_150:2">150:2</span> הללוהו בגבורתיו הללוהו כרב גדלו׃

<span id="an_150:3">150:3</span> הללוהו בתקע שופר הללוהו בנבל וכנור׃

<span id="an_150:4">150:4</span> הללוהו בתף ומחול הללוהו במנים ועוגב׃

<span id="an_150:5">150:5</span> הללוהו בצלצלי שמע הללוהו בצלצלי תרועה׃

<span id="an_150:6">150:6</span> כל הנשמה תהלל יה הללו יה׃

------------------------------------------------------------------------

[Next: Proverbs](pro)
