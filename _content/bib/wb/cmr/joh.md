[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](luk)  [Next](act) 

------------------------------------------------------------------------

### Chamorro Bible: John

<span id="an_1:1">1:1</span> Y tutujonña gaegue y Finijo, ya y Finijo
güiya yan si Yuus; ya y Finijo güiya si Yuus.

<span id="an_1:2">1:2</span> Güiya gaegue gui tutujonña yan si Yuus.

<span id="an_1:3">1:3</span> Todo y güinaja sija manmafatinas pot güiya;
yaguin ti pot güiya, taya ni esta mafatinas, nu y gaegue gui finatinas
sija.

<span id="an_1:4">1:4</span> Y linâlâ gaegue guiya güiya, ya y linâlâ,
güiya y candet y taotao sija.

<span id="an_1:5">1:5</span> Ya y candet gui jalom jomjom maniina, ya y
jemjom ti matungo.

<span id="an_1:6">1:6</span> Y un taotao ni manafato guine as Yuus, y
naanña si Juan.

<span id="an_1:7">1:7</span> Güiya mamaela para testimonio, para ufannae
testimonio nu y candet, para ufanmanjonggue todo y taotao pot güiya.

<span id="an_1:8">1:8</span> Güiya ti y candet, lao mamaela para ufannae
testimonio nu y candet.

<span id="an_1:9">1:9</span> Ayo y magajet na candet ni maniina y todo
taotao, na mamamaela güine gui tano.

<span id="an_1:10">1:10</span> Güiya gaegue gui tano, ya y tano
mafatinas pot güiya, ya y tano ti matungo güe.

<span id="an_1:11">1:11</span> Güiya mato gui iyoña ya iyoña ti marisibe
güe.

<span id="an_1:12">1:12</span> Lao todo y rumesibe güe, güiya janae
ninasiñanñija para ufamaguon Yuus; junggan, para todo ni y jumonggue y
naanña.

<span id="an_1:13">1:13</span> Sija manmalilis ti guinin y jâgâ, ya ti
guinin y minagof y catne, ya ti guinin minagof y taotao, lao guinin as
Yuus.

<span id="an_1:14">1:14</span> Ya ayo na Finijo mamacatne ya sumaga
guiya jita (ya talie y minalagña, ayo na minalag taegüije y linilisja
gui tata), bula y grasia yan y minagajet.

<span id="an_1:15">1:15</span> Si Juan manae testimonio nu güiya ya
umagang ya ilegña: Güiya ayo y jusasangan: y mamaela gui tateco, güiya
dangculoña qui guajo, sa güiya finenena qui guajo.

<span id="an_1:16">1:16</span> Gui binilaña manmañulijit todo, yan y
grasia pot y grasia.

<span id="an_1:17">1:17</span> Sa y tinago sija pot si Moises esta
manae, lao y grasia yan y minagajet, pot si Jesucristo namanmato.

<span id="an_1:18">1:18</span> Si Yuus, taya taotao lumie, taya na
tiempo, ayo na Lajiña, y linilisja, na gaegue san jalom y pechon tata,
güiya jafanue jit nu güiya.

<span id="an_1:19">1:19</span> Ya este y testimonien Juan, anae y Judio
sija manafanmato nu y mamale yan Lebita sija, guine Jerusalem, ni
manmafasen: Jago, jaye jao?

<span id="an_1:20">1:20</span> Güiya jaconfesatñaejon ya ti japune, lao
jaconfesatñaejon, ilegña: Guajo ti Jesucristo yo.

<span id="an_1:21">1:21</span> Ya mafaesen: Jafa nae? Jago si Elias? Ya
ilegña: Ti guajo yo. Jago ayo na profeta? Ya manope: Aje.

<span id="an_1:22">1:22</span> Enaomina ilegñija nu güiya: Jaye jao?
para siñajam infanmanope ni y tumago jam. Jafa ilelegmo nu jago namaesa?

<span id="an_1:23">1:23</span> Ylegña: Guajo inagang yo nu y umaagang
gui desierto; natunas y chalan señot, taegüije ilegña si Esaias profeta.

<span id="an_1:24">1:24</span> Ya ayo sija ni namanmato ni y guinin
Fariseo sija.

<span id="an_1:25">1:25</span> Ya mafafaesen güe ya ilegñija nu güiya:
Sajafa na managpangejao, yaguin ti jago si Jesucristo, ni si Elias, ni y
ayo na profeta?

<span id="an_1:26">1:26</span> Si Juan manope ilelegña: Guajo
managpagpange an janom; mas y entalo miyo, guaja uno na ti intingo.

<span id="an_1:27">1:27</span> Este uje y mamaela gui tateco, y mas
dangculo qui guajo, ya guajo ti dignoyo na jupula ni y coreas y
sapatosña.

<span id="an_1:28">1:28</span> Este sija finatinas guiya Betania y otra
banda gui Jordan, anae managpagpange si Juan.

<span id="an_1:29">1:29</span> ¶ Y siguiente na jaane jalie si Juan si
Jesus na mamaela para iya güiya ya ilegña: Estagüe y corderon Yuus na
janajanao y isao gui tano.

<span id="an_1:30">1:30</span> Este yuje ileo, na y tateco mamamaela un
laje y dangculoña qui guajo, sa güiya finenena qui guajo.

<span id="an_1:31">1:31</span> Ya guajo ti jutungo; lao para umafanue y
Israel nu güiya, enao mina mato yo yan managpagpange yo an janom.

<span id="an_1:32">1:32</span> Si Juan manae testiomonio ilegña: Julie y
Espiritu ni tumutunog guinin y langet, taegüije y paluma ya sumaga gui
jiloña.

<span id="an_1:33">1:33</span> Ya guajo ti jutungo güe, lao y
munamamaela yo para ufanagpange an janom, ayo sumangane yo: Sobre ayo na
unlie na tumunog y Espiritu ya sumaga guiya güiya, este uje y
managpagpange ni Espiritu Santo.

<span id="an_1:34">1:34</span> Ya guajo julie ya manae yo testimonio nu
y güiya y Lajin Yuus.

<span id="an_1:35">1:35</span> ¶ Y siguiente na jaane tumalo manmatojgue
si Juan yan dos gui disipuluña.

<span id="an_1:36">1:36</span> ¶ Ya Jaatan si Jesus ni mamomocat güije,
ya ilegña: Estagüe y Corderon Yuus.

<span id="an_1:37">1:37</span> Ya majungog ni dos na disipuluña
comequentosña yan madalalag si Jesus.

<span id="an_1:38">1:38</span> Ya jabira güe si Jesus ya jalie na
madadalalag güe nu sija ya ilegña nu sija: Jafa inaliligao? Ya sija
ilegñija: Rabi (este finijo comequeilegña, gui chamorro, Maestro) manu
sagamo?

<span id="an_1:39">1:39</span> Ylegña: mamaela ya unlie. Manmamaela ya
jalie manu nae sumaga ya mañagaja yan güiya, güije na jaane, sa jijut y
ora y mina dies.

<span id="an_1:40">1:40</span> Si Andres y chelun Simon Pedro, güiya uno
gui dos y jumungog umadingan an Juan, yan madalalag güe.

<span id="an_1:41">1:41</span> Güiya jasoda finena y cheluña as Simon,
ya ilegña nu güiya: Tasoda y Mesias (ni y cumequeilegña: güiya si
Cristo).

<span id="an_1:42">1:42</span> Ya macone guato as Jesus; anae inatan as
Jesus ilegña: Jago Simon, patgon Jonas: jago mafanaan Sefas
(cumequeilegña: acho).

<span id="an_1:43">1:43</span> Y siguiente na jaane, malago si Jesus
malag Galilea, ya jasoda si Felipe, taotao Betsaida, gui siudan Andres
yan Pedro.

<span id="an_1:45">1:45</span> Si Felipe jasoda si Nataniel ya ilegña nu
güiya: Esta tasoda ayo y jatugue si Moises gui tinago yan y profeta,
Jesus, taotao Nasaret y patgon José.

<span id="an_1:46">1:46</span> Ya ilegña si Nataniel: Guinin Nasaret
siña jumuyong minauleg? Ylegña si Felipe: maela ya unlie.

<span id="an_1:47">1:47</span> Si Jesus jalie mamaela para iya güiya, si
Nataniel, ya ilegña nu güiya: Estagüe senmagajet iyon Israel, na taya
finababa guiya güiya.

<span id="an_1:48">1:48</span> Ylegña nu güiya si Nataniel: Guine manu
na untungo yo? Manope si Jesus ya ilegña nu güiya: Antes di si Felipe
uninagang, na gaegue jao gui papa y ygos, guajo julie jao.

<span id="an_1:49">1:49</span> Manope si Nataniel ya ilegña: Rabi, jago
uje y lajin Yuus, jago uje y ray guiya Israel.

<span id="an_1:50">1:50</span> Manope si Jesus ya ilegña nu güiya: Sa
jusangane jao, na julie jao gui papa y ygos, ya unjonggue? Jago unlie
mandangculoña na güinaja qui este.

<span id="an_1:51">1:51</span> Ylegña nu güiya: Magajet ya magajet
jusangane jao, y mamaela na tiempo nae unlie y langet mababa ya y angjet
sija guine as Yuus mangajujulo yan manututunog gui jilo y Lajin taotao.

<span id="an_2:1">2:1</span> Y mina tres na jaane, mafatinas y guipot
umasagua, gui Cana, siudan Galilea, ya y nanaña si Jesus gaegue güije.

<span id="an_2:2">2:2</span> Ya si Jesus yan y disipuluña maagange locue
para y guipot umasagua.

<span id="an_2:3">2:3</span> Anae taya y bino, y nanaña si Jesus ilegña
nu güiya: Taya binoñija.

<span id="an_2:4">2:4</span> Ya ilegña nu güiya si Jesus: Pot jafayo na
juentalo nu jago, palaoan? trabia ti mafato y orajo.

<span id="an_2:5">2:5</span> Si nanaña ilegña ni manmañeñetbe: Fatinas
todo y tinagoña.

<span id="an_2:6">2:6</span> Y estaba güije saes lauyan acho, parejoja
yan y guinasgasñija y Judios, na manulat, cada uno, dos pat tres
cantaro.

<span id="an_2:7">2:7</span> Ylegña si Jesus nu sija: Nafanbula este
sija lauyan janom. Ya manafanbula asta y pachot.

<span id="an_2:8">2:8</span> Ya ilegña nu sija: Chile pago ya innae y
maestrosala; ya machule.

<span id="an_2:9">2:9</span> Ya anae y maestrosala jachague y janom na
mafatimas bino, ya ti jatungo guine mano: (lao y manmañeñetbe tumungo,
na jachule y janom), y maestrosala jaagange y nobio;

<span id="an_2:10">2:10</span> Ya ilegña nu güiya: Todo y taotao
janafofona y mauleg na bino; ya yaguin esta manjaspog, ayo nae y mas
manaelaye: lao jago unnanana y mauleg na bino asta pago.

<span id="an_2:11">2:11</span> Este na tutujon y señatña sija, jafatinas
si Jesus, guiya Cana suidan Galilea, ya janamatungo y minalagña; ya y
disipuluña sija majonggue güe.

<span id="an_2:12">2:12</span> Despues di este tumunog guiya Capernaum,
güiya yan y mañeluña yan y disipuluña sija, ya mañaga güije ti megae na
jaane.

<span id="an_2:13">2:13</span> ¶ Y estaba güije jijot y pascuan y
Judios, ya si Jesus cajulo guiya Jerusalem.

<span id="an_2:14">2:14</span> Ya jasoda gui guimayuus manmanbebende y
nubiyo yan y quinilo, yan y paluma, yan y manmanulalaeca manmatatachong:

<span id="an_2:15">2:15</span> Ya mañaolag ni tale, ya janafanmalago
todo gui guimayuus, yan y quinilo, yan y nubiyo; yan y machapon y salape
y manmanulalaeca, yan manaalinquin y lamasa,

<span id="an_2:16">2:16</span> Ya ilegña ni manmanbebende ni paluma:
Nafanjanao güine este sija na güinaja, ya chamiyo fumatitinas y guima
tata, guima namajan.

<span id="an_2:17">2:17</span> Entonses manmanjaso y disipuluña ni
estaba matugue: Ynigo y guimamo cumano yo.

<span id="an_2:18">2:18</span> ¶ Y Judio sija manmanope ya ilegñija;
Jafa na señat unfanuejam taegüije ayo, sa jago unfatinas este sija na
güinaja?

<span id="an_2:19">2:19</span> Si Jesus manope ya ilegña: Yulang este na
gumayuus, ya y tres na jaane; junacajulo talo.

<span id="an_2:20">2:20</span> Ayonae y Judio sija ilegñija: Gui
cuarentaisaes años manacajulo este na gumayuus, ya jago, gui tres na
jaane, unacajulo?

<span id="an_2:21">2:21</span> Lao güiya umadingan ni guima tataotaoña.

<span id="an_2:22">2:22</span> Enao mina anae cajulo guine manmatae, y
disipuluña jajaso na munjayan jasangane este, ya manmanjonggue ni
tinigue sija yan y sinangan ni jasangan si Jesus.

<span id="an_2:23">2:23</span> ¶ Ya, güiya gaegue guiya Jerusalem gui
pascua, y jaane ni guipot, ya megae manmanjonggue ni naanña, anae malie
sija y señatña sija ni jafatinas.

<span id="an_2:24">2:24</span> Lao si Jesus namaesa, ti jaangoco güe
guiya sija, sa güiya jatungo todo taotao,

<span id="an_2:25">2:25</span> Ya taya nesesida na jaye unae testimonio
ni taotao, sa güiya tumungo y guaja gui jalom taotao.

<span id="an_3:1">3:1</span> YA guaja un taotao Fariseo na naanña si
Nicodemo, prinsipe y Judiosija.

<span id="an_3:2">3:2</span> Este mato gui as Jesus gui puenge ya ilegna
nu güiya: Rabi, jame intingo na jago maestro guine as Yuus, sa taya siña
fumatinas este sija na señat, ni unfatitinas, yaguin ti sumisija yan
Yuus.

<span id="an_3:3">3:3</span> Ynepe as Jesus ya ilegña nu güiya: Magajet
ya magajet y jusangane jao, na y ti mafañago talo, ti siña jalie y
raenon Yuus.

<span id="an_3:4">3:4</span> Ylegña nu güiya si Nicodemo: Jafa muna siña
y taotao mafañago yaguin este biju; siña güe jumalom dos biaje, talo gui
jalom y tiyan nanaña ya umafañago?

<span id="an_3:5">3:5</span> Ynepe as Jesus: Magajet ya magajet
jusangane jao, na y ti mafañago ni janom yan ni iyon Espiritu, ti siña
jumalom gui raenon Yuus.

<span id="an_3:6">3:6</span> Todo y mafañago ni guine catne, catneja
güe; ya y mafañago guine Espiritu, espirituja güe.

<span id="an_3:7">3:7</span> Chamo ninamamanman ni jusangane jao: Y
nesesita jamyo na mafañago talo.

<span id="an_3:8">3:8</span> Y manglo manguaefe mano malagoña, ya
unjungog y bengbengña, lao ti untungo guine manu mague, ni tampoco para
manu guato. Taegüenao todo ayo y manmafañago guine Espiritu.

<span id="an_3:9">3:9</span> Si Nicodemo manope ya ilegña: Jafa muna
siña este?

<span id="an_3:10">3:10</span> Ynepe as Jesus ya ilegña nu güiya: Jago
un maestro guiya Israel ya ti untungo este?

<span id="an_3:11">3:11</span> Magajet ya magajet jusangane jao, Y
tatungo, tasangan; ya y talie tadeclara, ya ti inresibe y testimoniota.

<span id="an_3:12">3:12</span> Yaguin jusangane jao güinajan tano, ya ti
unjonggue, jafa taemano unjonggue yaguin jusangane jao güinajan langet?

<span id="an_3:13">3:13</span> Ya taya cajulo gui langet, güiyaja y
tumunog guine y langet, güiya matungo, y Lajin taotao ni y gaegue gui
langet,

<span id="an_3:14">3:14</span> Ya jaf taemanoja si Moises janacajulo y
serpiente gui desierto, taegüijeja na nesesita na y Lajin taotao
umanacajulo.

<span id="an_3:15">3:15</span> Para todo ayo y jumonggue güe, ti siña
malingo, ya guaja linâlâña na taejinecog.

<span id="an_3:16">3:16</span> ¶ Sa taegüenao na jaguaeya si Yuus y
tano, janae ni linilisja Lajiña y para todo ayo y jumonggue güe, ti siña
malingo, ya guaja linâlâña na taejinecog.

<span id="an_3:17">3:17</span> Sa ti jatago si Yuus y Lajiña guato gui
tano, para usapit y tano, lao para y tano unalibre pot güiya.

<span id="an_3:18">3:18</span> Y jumonggue güe, ti umasapit; ayo y ti
jumonggue güe ayo umasapit, sa ti manjonggue ni naan unoja na Lajin
Yuus.

<span id="an_3:19">3:19</span> Ya este na sinapit, na y inina malag y
tano, ya y taotao sija gaonñija y jemjom qui y inina, sa y finatinasñija
taelaye.

<span id="an_3:20">3:20</span> Sa todo ayo y fumatinas y taelaye,
chatlie y inina, ya ti malag y inina, sa y chechoña no sea umareprende.

<span id="an_3:21">3:21</span> Ayo y fumatinas y magajet, malag y inina,
para y unamatungo finatinasña, sa y finatinasña guine as Yuus.

<span id="an_3:22">3:22</span> ¶ Despues di estesija, mato si Jesus yan
y disipuluña sija, gui un tano Judea ya gaegue güije yan sija
managpange.

<span id="an_3:23">3:23</span> Managpapange locue si Juan, guiya Enon,
jijot guiya Salim, sa gaegue güije megae na janom: ya sija manmamaela,
ya manmatagpange.

<span id="an_3:24">3:24</span> Sa si Juan trabia ti mapopolo gui catset.

<span id="an_3:25">3:25</span> Ya guaja un inaguaguat entre sija yan y
disipulon Juan yan y Judio sija pot y guinasgas.

<span id="an_3:26">3:26</span> Ya manmato gui as Juan, ya ilegñija nu
güiya: Rabi, ayo y gaegue güije guinin iya jago, gui otro banda Jordan
ni unnae testimonio, estagüe! na jatagpange, yan y todo y taotao manmato
guiya güiya.

<span id="an_3:27">3:27</span> Manope si Juan ilegña: Ti siña y taotao
manresibe jafa, yaguin ti manae guine y langet.

<span id="an_3:28">3:28</span> Jamyoja innae testimonio na guinin
jusangan: Ti guajo si Jesucristo, lao guajo matago gui menaña.

<span id="an_3:29">3:29</span> Ya guaja asaguaña, güiya y nobio locue;
lao amigon nobio, ni y tomotojgue ya jajujungogja, ya magof dangculo pot
y sinangan y nobio. Taegüine pues este minagofjo esta macumple.

<span id="an_3:30">3:30</span> Güiya siempre, lumálamodong; ya guajo
manaladiquique.

<span id="an_3:31">3:31</span> ¶ Y guinin jila mague, güiya mas taquilo
qui todo; ya y iyon y tano, tanoja güe, ya iyon y tanoja jasasangan; ya
y mamaela guine langet, güiya iyajululo.

<span id="an_3:32">3:32</span> Tanae testimonio, nu y lumie ya jajungog,
ya taya rumesibe y testimonioña.

<span id="an_3:33">3:33</span> Ya y rumesibe y testimonioña, este sumeyo
na si Yuus, güiya magajet.

<span id="an_3:34">3:34</span> Sa y tinago as Yuus, y fino Yuus
jasangan; sa si Yuus ti mannanae güe ni y Espiritu pot medida.

<span id="an_3:35">3:35</span> Sa y tata yaña y Lajiña ya todo y güinaja
japolo gui canaeña.

<span id="an_3:36">3:36</span> Y jumonggue y Lajiña guaja taejinecog na
linâlâ; ya ayo y ti manjonggue y Lajiña, ti ulie linâlâ, lao y binibon
Yuus gaegue gui jiloña.

<span id="an_4:1">4:1</span> ANAE y Señot jatungo, na Fariseo sija
manmanjungog, na si Jesus jafatinas disipuluña ya jatagpange megaeña qui
si Juan.

<span id="an_4:2">4:2</span> (Achogja ti si Jesus namaesa matagpange,
lao y disipuluñaja),

<span id="an_4:3">4:3</span> Jadingo guiya Judea, ya mapos talo malag
Galilea.

<span id="an_4:4">4:4</span> Ya janesesita na umalofan inanaco Samaria.

<span id="an_4:5">4:5</span> Mato pues gui un siudan Samaria, na
mafanaan Sicar, jijot gui fangualuan na si Jacob janae si José, lagiña.

<span id="an_4:6">4:6</span> Ya gaegue güine y tipo Jacob. Enaomina si
Jesus, sa yayas güe guinin y chalan, matachong gui oriyan y tipo. Güenao
na ora cana a las saes.

<span id="an_4:7">4:7</span> Mato un palaoan Samaria para ufanlupog
janom; ya si Jesus ilegña nu güiya: Naeyo ya juguinem.

<span id="an_4:8">4:8</span> Sa y disipuluña manmapos para y siuda, para
ufanmamajan nengcano.

<span id="an_4:9">4:9</span> Ylegña nu güiya y palaoan Samaria:
Jaftaemano na jago y Judio jao, ya untagojit najunaguinemjao, ya guajo
palaoan Samaria? (Sa y Judio sija ti manatungo yan y taotao Samaria).

<span id="an_4:10">4:10</span> Manope si Jesus, ya ilegña nu güiya:
Yaguin untungo y ninaeña si Yuus yan jaye güe y sumangane jao, naeyo ya
juguinem: jago ungagao güe ya güiya unninae janom lalâlâ.

<span id="an_4:11">4:11</span> Ya y palaoan ilegña nu güiya: Señot, taya
siña unlupog, sa y tipo tadong: amano pues nae guaja jao ni y janom
lalâlâ.

<span id="an_4:12">4:12</span> Ada dangculoña jao qui y tatanmame as
Jacob, ni y numaejam nu este na tupo, ya güiya gumiguinem yan
famaguonña, yan y gaña gâgâ sija?

<span id="an_4:13">4:13</span> Manope si Jesus, ya ilegña nu güiya: Jaye
y guminem nu este na janom, güiya umajo talo.

<span id="an_4:14">4:14</span> Lao ayo y guminem uje na janom y junae
güe, para todo y tiempo ti umajo; ya ayo na janom y guajo junae güe,
güiya y janom tupo, ni jumuyong para linâlâ na taejinecog.

<span id="an_4:15">4:15</span> Ylegña nu güiya y palaoan: Señot, naeyo
nu este na janom para ti siñayo majo, ni jutalo mague para jufanlupog.

<span id="an_4:16">4:16</span> Si Jesus ilegña nu güiya: Janao agange y
asaguamo, ya unmamaela güine mague.

<span id="an_4:17">4:17</span> Manope y palaoan ya ilegña nu güiya: Taya
asaguajo. Ylegña nu güiya si Jesus: Mauleg sinanganmo na ilegmo. Taya
asaguajo.

<span id="an_4:18">4:18</span> Sa sinco jagas asaguamo; ya pago y gaegue
guiya jago, ti güiya y asaguamo: este unsangan pot minagajet.

<span id="an_4:19">4:19</span> Ya ilegña nu güiya y palaoan: Señot,
pineloco nu jago, profeta jao.

<span id="an_4:20">4:20</span> Y tatanmame manmanadodora güine gui
jalomtano, ya jamyo ilegmiyo, na iya Jerusalem, ayo na lugat, siempre
nae umafatinas y adorasion.

<span id="an_4:21">4:21</span> Ylegña nu güiya si Jesus: Palaoan,
jonggue yo sa ufato y ora, na ti este na jalomtano, ni iya Jerusalem,
inadora jamyo si Yuus Tata.

<span id="an_4:22">4:22</span> Jamyo inadora ti intingo. Jame inadora y
tiningomame, sa y satbasion y Judio sija güiya.

<span id="an_4:23">4:23</span> Lao y jaane umamaela, ya güiya güe pago,
nae y magajet na manmanadododora, uje adodora si Yuus Tata gui espiritu
yan y minagajet; sa si Yuus Tata, locue jaaliligao ayo sija y umadodora
güe.

<span id="an_4:24">4:24</span> Si Yuus, güiya Espiritu, ya y umadora
güe, siempre jaadora güe y espiritu yan y minagajet.

<span id="an_4:25">4:25</span> Ylegña nu güiya y palaoan: Guajo jutungo
na y Mesias umamaela (ayo y naanña si Cristo); yaguin mato güe, güiya
ufanagüejit todo.

<span id="an_4:26">4:26</span> Ylegña nu güiya si Jesus: Guajoyo, ni
umadingangane jao.

<span id="an_4:27">4:27</span> ¶ Ya pot este manmato y disipuluña ya
ninafanmanman pot y umadingan yan y palaoan: ya ni uno siña umalog: Jafa
finaesesenmo? pat, pot jafa uncuentutuse güe?

<span id="an_4:28">4:28</span> Taegüenao y palaoan japolo y batdeña, ya
mapos malag y siuda, jasangane y taotao sija ya ilegña:

<span id="an_4:29">4:29</span> Fanmamaela ya inlie un taotao ni
sumangane yo todo y finatinaso! Güiya buente si Cristo?

<span id="an_4:30">4:30</span> Manmapos gui siuda, ya manmalag as Jesus.

<span id="an_4:31">4:31</span> Ayo na tiempo magagagao güe ni disipulo
sija, ilegñija: Rabi, chocho!

<span id="an_4:32">4:32</span> Ya güiya ilegña na sija: Guaja najo
nengcano na jamyo ti intingo.

<span id="an_4:33">4:33</span> Enaomina y disipulo sija ilegñija entre
sija: Buente guaja chumulilie naña?

<span id="an_4:34">4:34</span> Si Jesus ilegña nu sija: Y nengcanojo y
jufatinas y minalago ayo y tumago yo, ya magpo chechoña.

<span id="an_4:35">4:35</span> Ya ti ilegmiyo: Guaja trabia cuatro na
meses nae ufato y quineco? Estagüe na jusangane jamyo: Fanalagquilo y
matanmiyo ya inatan y fangualuan sija, sa esta manapaca para quineco.

<span id="an_4:36">4:36</span> Ya y mangoco uresibe y apasña, ya uchule
y tinegcha para taejinecog na linâlâ; para ayo y mangoco, ya ayo y
manananom mandaña gui minagof.

<span id="an_4:37">4:37</span> Ya pot este macumple y sinangan: uno
manananom ya y otro mangongoco.

<span id="an_4:38">4:38</span> Guajo jamyo tumago para infanmangoco ya
ti jamyo chumogüe; otro manmachocho ya jamyo manjalom gui chechoñija.

<span id="an_4:39">4:39</span> ¶ Ya megae na taotao Samaria, taotao
güije na siuda, manmanjonggue nu güiya pot y sinangan y palaoan, sa
manae testimonio na ilegña: Jasangane yo todo ni y finatinasjo.

<span id="an_4:40">4:40</span> Enao mina anae y taotao Samaria manmato
guiya güiya, magagao na usaga ya ufandaña; ya güiya sumaga güije dos na
jaane.

<span id="an_4:41">4:41</span> Ya y manmanjonggue nu güiya gofmegae pot
y sinanganña.

<span id="an_4:42">4:42</span> Ya ilegñija nu y palaoan: Pago ti pot y
finomo na injenggue; sa jame mismo injingog güe, ya intingo na este,
güiya y magajet na Salvadot y tano.

<span id="an_4:43">4:43</span> ¶ Ya depues di dos na jaane, jumanao
güije ya malag Galilea.

<span id="an_4:44">4:44</span> Potjafa na si Jesus mismo manae
testimonio, na y profeta gui tanoña taya onraña.

<span id="an_4:45">4:45</span> Ya pot este anae malag Galilea, y taotao
Galilea maresibe güe sa malie todo y finatinasña guiya Jerusalem, na
jafatinas gui tiempo y guipot; sa sija locue manmalag y guipot.

<span id="an_4:46">4:46</span> ¶ Mato, otro biaje, si Jesus, guiya Cana
siuda guiya Galilea, nae y jafatinas bino y janom: ya guaja güije un
magalaje na y lajiña malango guiya Capernaum.

<span id="an_4:47">4:47</span> Ya anae jajungog na si Jesus, jumanao gui
Juda ya tumunog para Galilea, mapos güe malag as Jesus, ya jagagao na
utunog guiya Capernaum, ya uamte y lajiña, sa esta cumequematae.

<span id="an_4:48">4:48</span> Enao mina si Jesus ilegña nu güiya:
Yaguin ti inlie señat sija, yan y ninamanman sija, ti injenggue.

<span id="an_4:49">4:49</span> Ya ilegña y magalage nu güiya: Señot,
tunog lasajyao, antes qui umatae y lajijo!

<span id="an_4:50">4:50</span> Ylegña si Jesus nu güiya: Janao, sa y
lajimo lâlâ! Jajonggue y taotao y sinangan Jesus ni y sinangane güe, ya
mapos.

<span id="an_4:51">4:51</span> Ya anae güiya tumutunog, y familiaña
matagam güe ya masangane na ilegñija, Na y lajimo lâlâ!

<span id="an_4:52">4:52</span> Mamaesen jafa na ora y lajiña na
mumauleg, ya ilegñija: Nigap gui las siete na ora pinelo ni calenturaña.

<span id="an_4:53">4:53</span> Jatungo y tataña enao na ora nae
sinangane güe as Jesus, Y lajimo lâlâ; ya güiya namaesa jajonggue yan
todo y familiaña!

<span id="an_4:54">4:54</span> Este y mina dos na señat, na jafatinas si
Jesus, anae jinanaoña guiya Judea, para Galilea.

<span id="an_5:1">5:1</span> DESPUES di manmalofan este sija, guaja
gupot y Judio sija ya si Jesus cajulo guiya Jerusalem.

<span id="an_5:2">5:2</span> Ya iya Jerusalem, jijot gui petta quinilo
sija, guaja un tangque janom na mafananaan gui fino Hebreo, Betesda, na
guaja sinco potta.

<span id="an_5:3">5:3</span> Ya manestaba güije megagae na manmalango:
bachet, mangojo, yan mansogsog.

<span id="an_5:5">5:5</span> Ya gaegue güije un taotao na esta malofan
treinta y ocho años na malango.

<span id="an_5:6">5:6</span> Linie as Jesus na umaason, ya anae jatungo
na amam na tiempo, ilegña nu güiya: Malago jao na umagong?

<span id="an_5:7">5:7</span> Ynepe güe ni y malango: Señot, taya jaye yo
unninajalom gui tangque y tiempo nae y janom sigue ni calalamten, ya
anae jumajanaoyo, otro tumunog antes qui guajo.

<span id="an_5:8">5:8</span> Sinanangane as Jesus: Cajulojao, jatsa y
camamo ya unjanao!

<span id="an_5:9">5:9</span> Ya enseguidas magong y chetnot ayo na
taotao, ya jajatsa y camaña ya mapos. Lao ayo na jaane sabado.

<span id="an_5:10">5:10</span> ¶ Ylegñija y Judio sija nu y manamagong:
Sabado, este na jaane, ti tunas unchule y camamo!

<span id="an_5:11">5:11</span> Manope güe: Ayo y munamagong yo, güiya
namaesa sumangane yo: jatsa y camamo ya unjanao.

<span id="an_5:12">5:12</span> Entonses mafaesen güe: Jaye enao na
taotao y sumangane jao, na unjatsa y camamo yan unjanao?

<span id="an_5:13">5:13</span> Ayo y guinin minamagong güe, ti jatungo
jaye; sa si Jesus esta mapos, sa gaegue güije na lugat, un linajyan
taotao.

<span id="an_5:14">5:14</span> Sineda güe despues as Jesus, gui templo,
ya ilegña: Estagüe esta magong jao; chamo umiisao talo no sea na
taelayeña qui este ufato guiya jago.

<span id="an_5:15">5:15</span> Ayo na taotao mapos, ya jasangane Judio
sija na si Jesus ninamagong y chetnotña.

<span id="an_5:16">5:16</span> Ya pot este na rason, y Judio sija
madulalag si Jesus, sa y jafatinas este na güinaja gui sabado na jaane.

<span id="an_5:17">5:17</span> Entonses si Jesus maninepe: Si tatajo
jafatitinas asta pago, yan guajo locue jufatitinas.

<span id="an_5:18">5:18</span> Ya pot este na rason y Judio sija
japrocura mas dangculo para ujapuno, say ti janainaleja y sabado na
jaane, lao pot y jasangan locue na si Yuus güiya y tataña; jafatitinas
güiyaja parejo yan si Yuus.

<span id="an_5:19">5:19</span> ¶ Entonses si Jesus manope ilegña nu
sija: Magajet ya magajet jusangane jamyo: Ti siña y Lajiña jafatinas
jafa pot güiya namaesa, lao jafa y jalie finatinas y tata; sa todo y
finatinasña, taemanoja y Lajiña locue fumatinas.

<span id="an_5:20">5:20</span> Sa y Tata yaña y Lajiña ya jafanue nu
güiya todo ni jafatitinas; ya jafanue nu güiya y checho ni mandangculo,
ya jamyo unfanmanman.

<span id="an_5:21">5:21</span> Sa taegüenao si Tata janafangajulo y
manmatae ya jananae linâlâñija, taegüije locue y Lajiña janae y linâlâ,
jaye malagoña.

<span id="an_5:22">5:22</span> Sa y Tata taya jaye jajujusga, lao todo y
juisio, janae y Lajiña.

<span id="an_5:23">5:23</span> Para todo ufanmanonra ni Lajiña jaf
taemanoja jaonra y Tata. Ya y ti umonra y Lajiña, ti jaonra si Tata ni
tumago güe.

<span id="an_5:24">5:24</span> Magajet ya magajet jusangane jamyo: Y
jumungog y sinanganjo, ya jumonggue ayo y tumago yo, guaja linâlâfia
taejinecog; ya ti ufato gui sinapet; lao esta malofan guine y finatae
para y linâlâ.

<span id="an_5:25">5:25</span> Magajet ya magajet jusangane jamyo: Y ora
mamamaela, ya pago esta; na y manmatae sija ujajungog y inagang Lajin
Yuus; ya ayo sija y jumungog, ufanlâlâ.

<span id="an_5:26">5:26</span> Sa taegüine y Tata guaja linâlâfia guiya
güiyaja; taegüineja janae locue y Lajiña, para uguaja linâlâña guiya
güiyaja:

<span id="an_5:27">5:27</span> Ya janae locue ninasiñaña para ufatinas
juisio, sa güiya y Lajin taotao.

<span id="an_5:28">5:28</span> Chamiyo ninafanmamanman ni este: sa y ora
mamamaela, na todo ayo sija y mangaegue gui naftan, umajungog y
inagangña,

<span id="an_5:29">5:29</span> Ya jumanao juyong; y fumatinas mauleg,
ufanjuyong gui quinajulo para linâlâ; ya ayo sija y fumatinas taelaye, y
quinajulo para sinapit.

<span id="an_5:30">5:30</span> ¶ Ti siña yo namaesa mamatinas jafa:
taemanoja y jiningogco, ayoja jujusga, sa y juisioco tunas, sa ti
jualiligao y minalagojo; lao y minalago y tata ni tumago yo.

<span id="an_5:31">5:31</span> Yaguin mannae yo testimonio nu guajo
namaesa, y testimoniojo ti magajet.

<span id="an_5:32">5:32</span> Guaja otro na mannanae testimonio. nu
guajo; ya guajo jutungo na y testimonioña, ni y ninaiña pot guajo,
magajet.

<span id="an_5:33">5:33</span> Jamyo manmatago para as Juan, ya güiya
mannae testimonio ni magajet;

<span id="an_5:34">5:34</span> Lao y testimonio ni juresibe, ti guinin y
taotao: lao jusangane estesija, para jamyo infanlibre.

<span id="an_5:35">5:35</span> Güiya y lámpara ni masonggue ya maniina;
ya jamyo infanmalago manmagof didide na tiempo gui candetña.

<span id="an_5:36">5:36</span> Ya y testimonio ni gaegue guiya guajo mas
dangculo qui y gaegue gui as Juan; sa y finatinas ni y Tata numaeyo para
umacumple, ayo na finatinas na guajo jufatinas; este jatestifica nu
guajo, nu y Tata tumago yo.

<span id="an_5:37">5:37</span> Si Tata locue ni y tumago yo, güiya
namaesa mannae y testimonio nu guajo. Jamyo tat nae injingog bosña, ni
locue ti inlie jechuraña.

<span id="an_5:38">5:38</span> Ya taya sinanganña sumaga guiya jamyo; sa
ti injenggue na güiya manago.

<span id="an_5:39">5:39</span> Aligao y tinigue sija sa y jinasonmiyo
iya güiya nae inguaja y linâlâ na taejinecog; ya sija todo ufanmannae
testimonio nu guajo,

<span id="an_5:40">5:40</span> Ti manmalago jamyo manmamaela guiya
guajo, para uguaja linâlâ.

<span id="an_5:41">5:41</span> Ynenra y taotao sija, guajo ti juresibe.

<span id="an_5:42">5:42</span> Lao guajo jutungo jamyo na taya y
güinaeyan Yuus ni y gaegueja guiya jamyo.

<span id="an_5:43">5:43</span> Guajo mato yo pot y naan Tatajo, ya ti
inresibe yo; yaguin otro mato pot y naanña namaesa, ayo inresibe.

<span id="an_5:44">5:44</span> Jafa muna siña injenggue jamyo ni y
rumesibe inenra uno sija yan otro, ya ti inaligao y inenraja na mato
guine as Yuus na unoja?

<span id="an_5:45">5:45</span> Ti injaso na jufaaela jamyo gui as Tata:
ya y fumaaela jamyo si y Moises, ayo nae gaegue ininangganmiyo.

<span id="an_5:46">5:46</span> Pues yaguin injenggue si y Moises,
injenggue yo locue: sa iya guajo nae manugue *si Moises.*

<span id="an_5:47">5:47</span> Lao yaguin tinigueña sija ti injenggue,
jafa muna injenggue y sinanganjo?

<span id="an_6:1">6:1</span> DESPUES di manmalofan estesija, mapos si
Jesus malag y otro banda y tasen Galilea, na ayo y tasen Tiberias.

<span id="an_6:2">6:2</span> Ya madalalag güe ni y dangculo na linajyan
taotao sa jalie sija y megaegae na señat ni jafatinas gui manmalango.

<span id="an_6:3">6:3</span> Ya cajulo si Jesus gui un ogso, ya
matachong güije yan y disipuluña sija.

<span id="an_6:4">6:4</span> Ya jijot y guipot pascua, guipot y Judio
sija.

<span id="an_6:5">6:5</span> Ya anae tumalag jilo si Jesus, jalie na
guaja mamamaela para iya güiya, un linajyan na taotao, ilegña as Felipe:
Manu nae tafanmamajan pan para ufañocho este sija?

<span id="an_6:6">6:6</span> Jasangan este para uchague güe; sa güiya
tumungo jafa ufatinas.

<span id="an_6:7">6:7</span> Manope si Felipe: Dosiento na denario na
pan, ti ufannajong para cada uno guiya sija ufañule didide.

<span id="an_6:8">6:8</span> Ylegña nu güiya, uno gui disipuluña sija,
Andres, chelun Simon Pedro:

<span id="an_6:9">6:9</span> Un patgon gaegue güine na guaja sinco pan
sebada yan dos güijan na diquique: Lao jafa na estesija, gui entalo y
este na minegae?

<span id="an_6:10">6:10</span> Ylegña si Jesus: Nafanason y taotao. Ya
megae na chaguan gaegue güije na lugat, ya manason y taotao, cana sinco
mil na lalaje.

<span id="an_6:11">6:11</span> Ya jachule si Jesus ayo sija na pan ya
anae janae si Yuus grasias, jaipie todo ayo y manaason; taegüijija locue
ni y güijan sija, jaf taemanoja y minalagoñija.

<span id="an_6:12">6:12</span> Ya anae manjaspog ilegña ni disipuluña
sija: Joca todo y dinidide ni y tetenjan, sa munga guaja malingo.

<span id="an_6:13">6:13</span> Ya jajoca todo, ya janabula dose na
canastran dangculo ni y dinidide, dinididin y sincoja na pan sebada, y
tejnan ayo sija y mañocho.

<span id="an_6:14">6:14</span> Ayo sija na taotao, anae jalie y señat ni
jafatinas si Jesus, ilegñija: Este senmagajet na güiya y profeta ni para
umamaela gui tano.

<span id="an_6:15">6:15</span> ¶ Ayo na tiempo jatungo si Jesus, na
ufanmamaela para umacone pot minetgot, ya jafatinas y ray, tumalo guato
gui un jalomtano güigüiyaja namaesa.

<span id="an_6:16">6:16</span> Anae esta pupuenge manunog y disipuluña
sija gui tase.

<span id="an_6:17">6:17</span> Ya manjalom gui un sajyan, ya
manchinichile ni tase para Capernaum. Ya pago jomjom, ya si Jesus ti
manfinatotoe sija.

<span id="an_6:18">6:18</span> Ya cajulo dangculo na napon pot rason un
dangculo na manglo na manguaefe.

<span id="an_6:19">6:19</span> Ya anae esta manmamogsae gui tase calang
bente sinco pot trenta estadio, malie si Jesus na mamomocat gui jilo y
tase ya lumalajijot guato gui sajyan: ya manmaañao sija.

<span id="an_6:20">6:20</span> Lao güiya ilegña nu sija: Guajoyo;
chamiyo fanmaañao!

<span id="an_6:21">6:21</span> Manmagof anae maresibe gui sajyan; ya
ensiguidas mato y sajyan gui tano ni y jajananao güe.

<span id="an_6:22">6:22</span> ¶ Y inagpaña na jaane, y linajyan taotao
ni gaegue gui otro bandan tase, jalilie na taya güije mas na unoja na
sajyan diquique, ya jatungo na si Jesus ti jumalom gui sajyan yan y
disipuloña sija, lao y disipuloña sija esta manmapos sijaja;

<span id="an_6:23">6:23</span> (Ya manmato sija y sajyan diquique guine
Tiberias, jijot güije na lugat anae mañocho ni pan, despues di y Señot
janae si Yuus grasias.)

<span id="an_6:24">6:24</span> Ya anae jalie y linajyan taotao sija na
si Jesus taegüe güije, ni y disipuluña sija; manjalom sija locue gui
sajyan diquique, ya manmapos para Capernaum, maaliligao si Jesus.

<span id="an_6:25">6:25</span> Ya anae masoda gui otro bandan tase,
ilegñija nu güiya: Rabi Ngaean nae mato jao güine?

<span id="an_6:26">6:26</span> Maninepe as Jesus ilegña: Magajet ya
magajet jusangane jamyo; na inaliligao yo, ti pot y liniimiyo ni señat
sija; lao pot y quinanomiyo ni pan, y ninafanjaspog jamyo.

<span id="an_6:27">6:27</span> Fanmachocho, munga para ayo y fafalingo
na nengcano, lao ayo na nengcano y sumaga taejinecog na linâlâ, ni y
Lajin taotao numae jamyo; sa güiya sineyo ni Tata, si Yuus.

<span id="an_6:28">6:28</span> Enao mina ilegñija nu güiya: Jafa
tafatinas, para utafatinas y checho Yuus?

<span id="an_6:29">6:29</span> Si Jesus manope ilegña nu sija: Este y
checho Yuus, na injenggue ayo y jatago.

<span id="an_6:30">6:30</span> Entonses ilegñija nu güiya: Jafa na señat
unfatinas para inlie, ya injenggue jao? Jafa chechomo?

<span id="an_6:31">6:31</span> Si tatanmame jacano y mana gui desierto,
taemanoja y munjayan matugue; pan guine y langet manmanae para u jacano.

<span id="an_6:32">6:32</span> Ya ilegña si Jesus nu sija: Magajet ya
magajet jusangane jamyo, na ti si Moises numae jamyo ni pan guine y
langet, si Tatajo janae jamyo ni magajet na pan guine y langet.

<span id="an_6:33">6:33</span> Sa y pan Yuus ayo y tumunog guine y
langet, ya jananae linâlâ y tano.

<span id="an_6:34">6:34</span> Ayo nae ilegñija nu güiya: Señot naejam
siempre ni este na pan!

<span id="an_6:35">6:35</span> Si Jesus ilegña nu sija: Guajo y pan
lalâlâ; y mato guiya guajo, ti uñalang; ya y jumonggue yo, ti umajo para
taejinecog.

<span id="an_6:36">6:36</span> Lao jusangane jamyo; na este inlie yo ya
ti injenggue.

<span id="an_6:37">6:37</span> Todo y janae yo si Tata, ufato guiya
guajo; ya ayo y ufanmato guiya guajo, gosmagajet na guajo ti siña juyute
güe juyong.

<span id="an_6:38">6:38</span> Sa tumunog yo guine y langet ti para
jufatinas y minalagojo, lao y minalagoña ayo y tumago yo.

<span id="an_6:39">6:39</span> Ya este y minalagoña ayo y tumago yo, na
todo y janae yo ti siña junafalingo taya, lao junacajulo güe gui uttimo
na jaane.

<span id="an_6:40">6:40</span> Ya este y minalagon Tata, na todo ayo y
jalie y Lajiña ya jinenggue guiya güiya, uguaja linâlâña taejinecog; ya
junacajulo güe gui uttimo na jaane.

<span id="an_6:41">6:41</span> ¶ Enaomina y Judio sija mamofea güe anae
jasangan: Guajo y pan ni tumunog guine y langet.

<span id="an_6:42">6:42</span> Ya ilegñija: Ada ti güiya este as Jesus
lajin José? si tataña, yan nanaña tatungoja? Jafa pues muna ilegña:
Guajo tumunog guine y langet?

<span id="an_6:43">6:43</span> Si Jesus manope ya ilegña nu sija:
Chamiyo fanmanmofefea entre jamyo.

<span id="an_6:44">6:44</span> Taya siña mato guiya guajo yaguin si
Tata, ni tumago yo, ti quinene güe; ya guajo junacajulo güe gui uttimo
na jaane.

<span id="an_6:45">6:45</span> Matugue esta gui profeta sija: Ya todo
ayo sija ufanmafanagüe finanagüen Yuus. Enaomina cada uno ni jumungog y
Tata ya jatungo y mafanagüeña, ufato guiya guajo.

<span id="an_6:46">6:46</span> *Munga yo na jusangan* na guaja na taotao
y esta jalie si Tata, lao ayo y mamaela guinin as Yuus, güiyaja jalie si
Tata.

<span id="an_6:47">6:47</span> Magajet ya magajet jusangane jamyo: Ayo y
jumonggue yo guaja linâlâña na taejinecog,

<span id="an_6:48">6:48</span> Guajo y pan y linâlâ.

<span id="an_6:49">6:49</span> Si tatanmiyo, jacano y mana gui jalomtano
ya manmatae.

<span id="an_6:50">6:50</span> Estagüiya y pan ni tumunog guine y
langet, para jaye y cumano güe, ti umatae.

<span id="an_6:51">6:51</span> Guajo y lalâlâ na pan ni tumunog guine y
langet: yaguin guaja cumano este na pan, ulâlâ para todo y tiempo;
junggan ya y pan ni guajo mannae, guiya mismo catneco, na junae para
linâlâ y tano.

<span id="an_6:52">6:52</span> ¶ Managuaguat entre sija y Judio sija,
ilegñija: Jafa muna usiña este na taotao unaejit ni catneña para
utacano?

<span id="an_6:53">6:53</span> Si Jesus pot anão ilegña nu sija: Magajet
ya magajet jusangane jamyo: Yaguin ti incano y catnen y Lajin taotao, ya
ti inguimen y jâgâña, taya linâlâ guiya jamyo.

<span id="an_6:54">6:54</span> Y cumano y catneco, ya jaguimen y jâgâjo,
guaja linâlâña taejinecog, ya junacajulo güe gui uttimo na jaane.

<span id="an_6:55">6:55</span> Sa y catneco, güiya y magajet na
nengcano; ya y jâgâjo, güiya y magajet na guimen.

<span id="an_6:56">6:56</span> Ayo y cumano y catneco, y jaguimen y
jâgâjo, sumaga guiya guajo, ya guajo guiya güiya.

<span id="an_6:57">6:57</span> Taegüine y Tata, ni lalâlâ, janamamaela
yo, ya guajo lalâlâ pot si Tata; taegüineja locue y cumano yo, güiya
locue ulâlâ pot guajo.

<span id="an_6:58">6:58</span> Estagüiya y pan ni tumunog guine y
langet; ti parejo yan y tatanmiyo ni cumano y mana ya manmatae: y cumano
este na pan ulâlâ para taejinecog.

<span id="an_6:59">6:59</span> Este sija jasangan guiya sunagoga,
parejoja yan anae mamanagüe guiya Capernaum.

<span id="an_6:60">6:60</span> ¶ Enaomina megae gui disipuluña sija anae
majungog este, ilegñija: Majetog na sinangan este; jaye siña umecungog?

<span id="an_6:61">6:61</span> Si Jesus jatungo *pot* güiyaja namaesa,
na y disipuluña sija mangogonggong pot este, ya ilegña nu sija:
Ninafañatsaga jamyo nu este?

<span id="an_6:62">6:62</span> Jafa yaguin inlie y Lajin taotao cajulo
anae gaegue antes?

<span id="an_6:63">6:63</span> Y espiritu mannanae linâlâ; y catne taya
probechoña: y sinangan sija ni jusangane jamyo, ayo espiritu, yan ayo
linâlâ.

<span id="an_6:64">6:64</span> Lao guajo palo guiya jamyo na ti
manmanjonggue. Sa si Jesus desde y finenana jatungoja jaye sija y ti
ufanmanjonggue, yan jaye y uinentrega güe.

<span id="an_6:65">6:65</span> Ya ilegña: Pot este na rason jusangane
jamyo: na taya siña mato guiya guajo, yaguin ti ninae ni Tatajo.

<span id="an_6:66">6:66</span> ¶ Ayo nae, megae gui disipoluña sija
manalo tate, ya ti mañija talo manjanao yan güiya.

<span id="an_6:67">6:67</span> Ayo nae ilegña si Jesus ni dose:
Manmalago jamyo manjanao locue?

<span id="an_6:68">6:68</span> Ynepe as Simon Pedro: Señot, jayejam
injanao güe? Jago nae guaja sija y sinangan ni taejinecog na linâlâ.

<span id="an_6:69">6:69</span> Ya jame injenggue, ya intingo na jago Ayo
na Santos na guine as Yuus.

<span id="an_6:70">6:70</span> Si Jesus jaope sija: Ti juayig jamyo
dose, ya y uno guiya jamyo anite?

<span id="an_6:71">6:71</span> Ya jasangan pot si Judas Iscariote, lajin
Simon: sa este y para uinentrega gae, uno gui dose.

<span id="an_7:1">7:1</span> YA despues di manmalofan estesija, si Jesus
jumanao para Galilea: ya ti malago mamocat guiya Judea, sa y Judio sija
maaliligao güe para umapuno.

<span id="an_7:2">7:2</span> Ya estaba jijot y guipot y Judio sija, na
mafanaan gupot tabetnaculo.

<span id="an_7:3">7:3</span> Y mañeluña sija pot este na rason ilegñija
nu güiya: Falofan güine, ya unjanao para Judea, para y disipulumo sija
locue ujalie y chechomo sija ni unfatitinas.

<span id="an_7:4">7:4</span> Sa taya ni uno, mamatitinas jafa na güinaja
gui secreto, ya güiyaja mismo ualigao na umatungo gui publico. Yaguin
unfatitinas este sija na güinaja, fanuejao gui tano.

<span id="an_7:5">7:5</span> Sa mañeluña sija locue ti majonggue güe.

<span id="an_7:6">7:6</span> Ayo nae si Jesus ilegña nu sija: Y tiempoco
ti mafato trabia, lao y tiemponmiyo siempre esta listo.

<span id="an_7:7">7:7</span> Y tano ti siña manchinatlie jamyo; lao
guajo jachatlie, sa mannae yo testimonio pot güiya, na y chechoña
manaelaye.

<span id="an_7:8">7:8</span> Jamyo infangajulo güine na gupot; guajo ti
jucajulo güine na gupot; sa y tiempoco trabia ti macumple.

<span id="an_7:9">7:9</span> Ya anae munjayan jasangane estesija, sumaga
trabia guiya Galilea.

<span id="an_7:10">7:10</span> ¶ Lao anae y mañeluña sija mangajulo; ayo
nae güiya locue cumajulo gui guipot; ti gui publico, lao calang gui
secreto.

<span id="an_7:11">7:11</span> Ayo nae y Judio sija maaliligao güe gui
guipot; ya ilegñija: Manggue güe?

<span id="an_7:12">7:12</span> Ya guaja un dangculon gonggong entalo y
linajyan taotao sija pot güiya; sa guaja ilegñija: Güiya mauleg na
taotao; palo, ilegñija: Aje, lao jadadague y taotao sija.

<span id="an_7:13">7:13</span> Lao ni uno umadingan gui publico pot
güiya, sa manmaañao ni Judio sija.

<span id="an_7:14">7:14</span> ¶ Anae y entalo y guipot, cajulo si Jesus
gui templo ya mamanagüe.

<span id="an_7:15">7:15</span> Enao muna y Judio sija manamanman ya
ilegñija: Jafa muna jatungo este letra na ti umeeyag?

<span id="an_7:16">7:16</span> Maninepe as Jesus ilegña: Y finanagüeco,
ti iyoco lao iyon ayo y tumago yo.

<span id="an_7:17">7:17</span> Yaguin guaja y mumalago fumatitinas y
minalagoña, güiya utumungo y finanagüeco, cao güiya iyon Yuus, pat
jusangan estesija na güinaja pot guajo namaesa.

<span id="an_7:18">7:18</span> Y umadingan pot güiyaja, ualiligao y
minalagña namaesa; lao y umaligao y minalag iyon ayo y tumago güe, güiya
magajet ya taya tinaelaye gaegue guiya güiya.

<span id="an_7:19">7:19</span> Ti manninae jamyo as Moises y tinago
sija, ya taya uno guiya jamyo cumumple ya tinago sija? Sajafa na
inprocucura para inpino yo?

<span id="an_7:20">7:20</span> Y linajyan taotao manmanope: Anite guaja
guiya jago! Jaye promucucuraja pumano jao?

<span id="an_7:21">7:21</span> Manope si Jesus ya ilegña: Un chocho
guajo fumatinas, ya todo jamyo ninafanmanman.

<span id="an_7:22">7:22</span> Pot este si Moises manninae jamyo ni y
circunsision (na ti guine as Moises lao iyon y tata sija), ya asta pago
gui sabado incircunsida y taotao.

<span id="an_7:23">7:23</span> Yaguin y taotao resibe gui sabado y
circunsision, para ti umapoca y tinagon Moises; manbubo jamyo nu guajo,
sa junasenguefjomlo un taotao gui sabado na jaane?

<span id="an_7:24">7:24</span> Chamiyo injisga taemanoja y liniinmiyo,
lao injisga taemanoja y cabales na juisio.

<span id="an_7:25">7:25</span> ¶ Ylegñija locue palo gui taotao
Jerusalem: Ti güiya este y manmaliligao para upuno.

<span id="an_7:26">7:26</span> Ya lie na umadingan jafa malagoña, ya
taya sumangan jafa nu güiya. Siña na y magalaje sija jatungo magajet, na
este si Cristo?

<span id="an_7:27">7:27</span> Lao jita tumungo este na taotao, guine
mano güe: ya anae mato si Jesucristo, taya uno tumungo taotao mano.

<span id="an_7:28">7:28</span> Si Jesus entonses umagang gui. templo
anae mamananagüe ilegña: Jamyo intingo yo, jaye yo, yan intingo locue
taotao mano yo; ya guajo mamaela ti pot guajoja: lao y tumago yo, güiya
magajet, ya jamyo ti intingo güe.

<span id="an_7:29">7:29</span> Guajo tumungo güe, sa guine güiya yo, ya
güiya tumago yo!

<span id="an_7:30">7:30</span> Japrocura sija para macone güe, lao taya
uno mato canaeña guiya güiya, sa y oraña trabia ti mafato.

<span id="an_7:31">7:31</span> Ya megae gui linajyan taotao jumonggue
güe, ya ilegñija: Ada yaguin si Cristo mamaela, ujafatinas mas megae na
señat qui y fumatiñas este na taotao?

<span id="an_7:32">7:32</span> Y Fariseo sija jumungog na y linajyan
taotao manafaesen pot estesija, ya y manmagas mamale yan y Fariseo sija
manmanago ni ofisiatñija para umacone.

<span id="an_7:33">7:33</span> Enaomina si Jesus ilegña: Trabia didide
na tiempo gaegue yo guiya jamyo, ya despues bae falag ayo y tumago yo.

<span id="an_7:34">7:34</span> Ynaligao yo, ya ti inseda yo; ya mano nae
gaegue yo, jamyo ti siña manmamaela.

<span id="an_7:35">7:35</span> Entonses y Judio sija ilegñija entre
sijaja: Para mano este, para ti siñajit tasoda güe? Mapos buente para y
manmachapon sija anae mangaegue sija gui entalo y Griego sija, ya
mamnanagüe ni y Griego sija?

<span id="an_7:36">7:36</span> Jafa na sinangan na ayo y esta masangan:
Inaligao yo ya ti inseda yo, ya mano nae gaegue yo, jamyo ti siña
manmamaela.

<span id="an_7:37">7:37</span> ¶ Y uttimo na jaane, dangculo na jaanin
gupot, si Jesus tumojgue, ya umagang ilegña: Yaguin y taotao guaja
minajo umamaela guiya guajo, ya uguinem.

<span id="an_7:38">7:38</span> Ya y jumonggueyo, taegüije y sinangan y
Tinigue: y sanjalomña manmimilalag y sadog janom na lalâlâ.

<span id="an_7:39">7:39</span> Jasangan este na sinangan pot y Espiritu,
ni para uresibe ayo sija y manmanjonggue guiya güiya: sa trabia taya
mananae ni Espiritu Santo, sa si Jesus ti rumesibe y minalagña,

<span id="an_7:40">7:40</span> Entonses palo gui linajyan taotao,
manmanjungog nu este na sinangan, ilegñija: Sumenmagajet na este güiya y
ayo na profeta.

<span id="an_7:41">7:41</span> Y palo ilegñija: Este güiya si ayo na
Cristo: Y palo despues ilegñija: Jafa? guinin Galilea umamaela si
Cristo?

<span id="an_7:42">7:42</span> Ti ilelegña y Tinigue, na si Cristo
mamaela gui semiyan David, yan guinin y sengsong iya Betlehem anae
sumaga si David?

<span id="an_7:43">7:43</span> Ya guaja inaguguat gui entalo linajyan
taotao pot güiya.

<span id="an_7:44">7:44</span> Ya guaja guiya sija y manmalago na
ujacone, lao taya uno siña minajalom canaeña guiya güiya.

<span id="an_7:45">7:45</span> ¶ Ayonae y ofisiat sija manmalag y magas
na mamale yan y Fariseo sija; ya ilegñija nu sija: Sajafa muna ti
inchile güe mague?

<span id="an_7:46">7:46</span> Y ofisiat sija manmanope: Taya na taotao
umadingan taegüine.

<span id="an_7:47">7:47</span> Entonses y Fariseo sija maninepe: Jamyo
locue manabag gui chalan?

<span id="an_7:48">7:48</span> Ada guaja palo y jumonggue güe gui
magalaje sija pat y Fariseo sija?

<span id="an_7:49">7:49</span> Este sija na linajyan taotao ni ti
jatungo y tinago sija, manmatdito.

<span id="an_7:50">7:50</span> Ylegña nu sija si Nicodemo (ayo y mato
gui as Jesus antes güiya uno guiya sija),

<span id="an_7:51">7:51</span> Manjujusga un taotao y iyota na tinago,
yaguin y finenana ti majungog guiya güiya ya matungo jafa y finatinasña?

<span id="an_7:52">7:52</span> Manmanope ya ilegñija nu güiya: Jago
locue taotao Galilea? Aligao, ya unlie, cao guine Galilea taya nae
cajulo profeta.

<span id="an_7:53">7:53</span> Manalo guato cada uno gui guimañija.

<span id="an_8:1">8:1</span> SI Jesus malag y egso Olibo.

<span id="an_8:2">8:2</span> Ya y taftaf gui egaan, tumalo guato gui
templo ya todo y taotao sija manmato guiya güiya; ya güiya matachong
güije ya mamanagüe nu sija.

<span id="an_8:3">8:3</span> Entonses y escriba yan y Fariseo sija,
macocona un palaoan na masoda gui adulterio, ya mapolo güe gui entalo,

<span id="an_8:4">8:4</span> Ylegñija nu güiya: Maestro, estagüe na
palaoan, guine masoda gui adulterio, anae jafatinasja.

<span id="an_8:5">8:5</span> Y tinago Moises jatagojam na infagas ni y
acho enao sija. Jago, jafa unsangan?

<span id="an_8:6">8:6</span> Este ilegñija, intienta güe para siña
mafaaelagüe. Lao si Jesus dumilog papa, manugue gui tano ni y calolotña.

<span id="an_8:7">8:7</span> Ya como sisigue mafaesen, manatunasgüe ya
ilegña nu sija: Yaguin uno guiya jamyo taeisao, fumagas nu y güiya, y
finenana na acho.

<span id="an_8:8">8:8</span> Ya dumilog talo papa ya manugue gui tano ni
y calolotña.

<span id="an_8:9">8:9</span> Ya anae manjungog sija, manjajanao juyong
uno yan uno, matutujon gui mansenbijo asta y manuttimo; ya si Jesus
sumaga yan y palaoan ni y gaegue gui entalo.

<span id="an_8:10">8:10</span> Ya cajulo si Jesus, ya ilegña nu güiya:
Palaoan, mano nae mangaegue sija? taya ni uno nientensia jao?

<span id="an_8:11">8:11</span> Ya ilegña: Taya uno Señot. Ya ilegña si
Jesus: Guajo locue ti jusentensia jao: janao ya chamo unisao talo.

<span id="an_8:12">8:12</span> ¶ Mansinangane as Jesus talo ilegña nu
sija: Guajo candet y tano: y dumalalag yo ti ufamocat gui jemjon; ya
guajaja candet y linâlâ.

<span id="an_8:13">8:13</span> Enaomina y Fariseo sija ilegñija nu
güiya: Jago guiya jagoja mananae testimonio lao ti magajet na
testimoniomo.

<span id="an_8:14">8:14</span> Manope si Jesus, ilegña nu sija: Achoja
guajoja manae testimonio nu guajo, magajet na testimoniojo; sa jutungo
guine mano yo, yan para mano yo; lao jamyo ti intingo guine mano yo, yan
para mano yo.

<span id="an_8:15">8:15</span> Jamyo pot y catne injisga; lao guajo ti
jumusga ni jaye.

<span id="an_8:16">8:16</span> Yaguin guajo jumusga, y juisioco, güiya
magajet; sa ti guajoja; lao guajo yan Tata ni tumago yo.

<span id="an_8:17">8:17</span> Junggan, ya esta matugue gui tinagomiyo
na y testimonio y dos taotao, güiya magajet.

<span id="an_8:18">8:18</span> Guajo manae testimomio pot guajoja, yan
manae yo testimonio si Tata ni tumago yo.

<span id="an_8:19">8:19</span> Entonses ilegñija nu guiya: Mano nae
gaegue si Tatamo? Manope si Jesus: Ti intingo yo yan ti intingo y
Tatajo; yaguin intingo yo, y Tatajo locue intingo.

<span id="an_8:20">8:20</span> Este na finijo jasangan si Jesus gui
tesoro mamanagüe gui templo; ya taya cumone güe; sa asta pago ti mafato
y oraño.

<span id="an_8:21">8:21</span> ¶ Ya ilegña talo nu sija si Jesus: Guajo
bae janao, ya inaligao yo, ya y isaomiyo nae infanmatae; mano yo guato,
jamyo ti siña manmamaela.

<span id="an_8:22">8:22</span> Ylegñija entonses y Judio sija; Upuno
maesa güe? sa ilegña mano yo guato, jamyo ti siña manmamaela.

<span id="an_8:23">8:23</span> Ya ilegña nu sija: Jamyo iyon sampapa,
guajo iyon sanjilo; jamyo iyon este na tano; guajo ti iyon este na tano.

<span id="an_8:24">8:24</span> Pot enao jusangane jamyo na infanmatae
gui isaomiyo; sa yaguin ti injenggue na guajo yo; y isaomiyo nae
infanmatae.

<span id="an_8:25">8:25</span> Enao muna ilegñija nu güiya? Jago,
jayejao? Si Jesus ilegña nu sija: Nae matutujon jusangane jamyo locue.

<span id="an_8:26">8:26</span> Megae na güinaja yo, para jusangane jamyo
ya injisga jamyo: ya y tumago yo, güiya magajet; ya jafa y jiningogco
guiya güiya, ayo sija jusangan gui tano.

<span id="an_8:27">8:27</span> Lao sija ti matungo na güiya y jacuentuse
sija ni pot Tata.

<span id="an_8:28">8:28</span> Enaomina ilegña si Jesus: Ngaean nae
infangajulo jamyo y Lajin taotao, ayo nae intingo na guajo yo, ya taya
jufatitinas pot guajoja; lao jaftaemano si Tata fumanagüe yo taegüine
jusangan.

<span id="an_8:29">8:29</span> Ya y tumagoyo, güiya gaegue guiya guajo;
ti jadingo yo maesaja sa jufatitinas siempre minagofña.

<span id="an_8:30">8:30</span> Anae jasasangan este sija na güinaja
megae jumongguegüe.

<span id="an_8:31">8:31</span> ¶ Ayo nae ilegña si Jesus ni Judio sija
ni y jumonggue güe: Yaguin jamyo insisique y sumaga gui sinanganjo,
jamyo manmagajet disipulujo;

<span id="an_8:32">8:32</span> Ya intingo y minagajet ya y minagajet
inninafanlibre jamyo.

<span id="an_8:33">8:33</span> Manmanope as Jesus: Jame semiyan Abraham,
ya ti infanmañetbe ni jaye; jafa muna ilegmo: Jamyo unafanlibre?

<span id="an_8:34">8:34</span> Maninepe as Jesus: Magajet ya magajet
jusangane jamyo, na todo ayo y fumatinas y isao, güiya tentago y isao.

<span id="an_8:35">8:35</span> Ya y tentago ti usago gui guima para todo
tiempo; lao y lajiña sumaga para todo y tiempo.

<span id="an_8:36">8:36</span> Yaguin y Lajin Yuus munafanlibre jamyo,
entonses magajet na manlibre jamyo.

<span id="an_8:37">8:37</span> Guajo jutungo na jamyo semiyan Abraham;
lao manmalago jamyo para inpino yo; sa y sinanganjo ti omlat guiya
jamyo.

<span id="an_8:38">8:38</span> Guajo y liniijo gui as Tata jusasangan,
ya jamyo y jiningogmiyo gui as tatanmiyo infatitinas.

<span id="an_8:39">8:39</span> Manmanope ya ilegñija nu güiya: Si
Abraham tatata. Si Jesus ilegña nu sija: Yaguin famaguon Abraham jamyo;
y chechon Abraham infatinas jamyo.

<span id="an_8:40">8:40</span> Lao manmalago jamyo pago para inpino yo,
taotao na jagas jusangane jamyo ni magajet, ayo y jujungog gui as Yuus;
si Abraham ti fumatinas este.

<span id="an_8:41">8:41</span> Jamyo infatitinas y finatinas tatanmiyo.
Ylegñija nu güiya: Jame ti finañagon ábale; un tataja guajajit, si
Yuusja.

<span id="an_8:42">8:42</span> Ylegña si Jesus nu sija: Yaguin si Yuus
tatanmiyo, magajet na inguflie yo; sa guajo jumuyong yan mato yo guinin
as Yuus; ti jumuyong yo guinin guajoja, lao güiya tumago yo.

<span id="an_8:43">8:43</span> Jafa muna ti intingo y sinanganjo? Sa ti
siña injingog y finojo.

<span id="an_8:44">8:44</span> Jamyo iyon tatanmiyo anite: jamyo ya y
guinâumabale y tatanmiyo intatanga na infatinas. Güiya y mamuno desde y
tutujoña; ya ti sumaga gui minagajet, sa taya minagajet gaegue guiya
güiya. Yaguin jasangan mandague, y iyoña jasangan; sa dacon güe, ya
tatan dacon güe.

<span id="an_8:45">8:45</span> Ya ti injenggue yo, sa jusangane jamyo ni
magajet.

<span id="an_8:46">8:46</span> Jaye guiya jamyo ucombense yo ni y isao?
Yaguin jusangan y magajet, pot jafa muna jamyo ti injenggue yo?

<span id="an_8:47">8:47</span> Y iyon Yuus, y sinangan Yuus jajungog; ya
pot este na rason jamyo ti injijingog, sa ti iyon Yuus jamyo.

<span id="an_8:48">8:48</span> Manmanope entonses y Judio sija, ya
ilegñija nu guiya: Ti mauleg y sinanganmame, na jago taotao Samaria, ya
gaeanite jao?

<span id="an_8:49">8:49</span> Manope si Jesus: Guajo tae anite yo; lao
juonra si Tata, ya jamyo indesonra yo.

<span id="an_8:50">8:50</span> Ya guajo ti umaliligao inenrajo; guaja
ayo na umaliligao ya jajujusga.

<span id="an_8:51">8:51</span> Magajet y magajet jusangane jamyo: Yaguin
y taotao jaadaje y sinanganjo, ti ulie finatae para taejinecog.

<span id="an_8:52">8:52</span> Entonses y Judio sija ilegñija nu güiya.
Pago nae intingo na gaeanite jao. Si Abraham matae yan y profeta sija;
ya jago sumangan: Yanguin y taotao jaadaje y sinanganjo, ti ulie finatae
para taejinecog.

<span id="an_8:53">8:53</span> Jago dangculoña qui si tatanmame as
Abraham ni esta matae? Yan y profeta manmatae. Jaye jao fumatinas
namaesa?

<span id="an_8:54">8:54</span> Manope si Jesus: Yaguin junamalagyo
maesa, y minalagjo taya guaja; güiya si Tata y numanamalag yo: ya
ilegmiyo na güiya si Yuusmiyo.

<span id="an_8:55">8:55</span> Ya ti intingo güe, lao guajo tumungo güe;
yaguin ilegco na ti jutungo güe, dacon yo parejo yan jamyo mandacon: lao
jutungo güe yan juadaje y sinanganña.

<span id="an_8:56">8:56</span> Si Abraham, tatanmiyo mumagof sa jalie y
jaanijo; ya anae jalie ninamagof.

<span id="an_8:57">8:57</span> Pot este ilegñija nu güiya y Judio sija:
Asta pago taya jao sincuenta años, ya unlie si Abraham?

<span id="an_8:58">8:58</span> Ylegña nu sija si Jesus: Magajet ya
magajet jusagane jamyo, antes qui si Abraham, esta guajo.

<span id="an_8:59">8:59</span> Manmañule entonses acho, para umadagas
güe: lao si Jesus mapos gui templo, ti matungo.

<span id="an_9:1">9:1</span> ANAE malofan gui sanmenan, jalie un taotao
na bachet desde y mafañagoña.

<span id="an_9:2">9:2</span> Ya mafaesen güe ni y disipuloña ilegñija:
Rabi, jaye umisao, este na taotao pat y mañaenaña, para que umafañago
bachet?

<span id="an_9:3">9:3</span> Manope si Jesus: Ti umisao este na taotao
ni sija manaenaña lao para y finatinas Yuus ya ufafanue guiya güiya.

<span id="an_9:4">9:4</span> Tanesesita na infatitinas y checho ayo y
tumago yo mientras y jaane; sa an mato y puenge, taya siña machocho.

<span id="an_9:5">9:5</span> Anae gagaegue yo gui jilo y tano, y candet
y tano guajoja.

<span id="an_9:6">9:6</span> Munjayan jasangan este, tumola gui tano, ya
jafatinas fache nu y tela, ya y fache japalae y atadog y bachet,

<span id="an_9:7">9:7</span> Ya ilegña nu güiya: Janao fagase jao gui
estanque Siloe (Ya cumequeilegña, tinago). Enao mina maposgüe ya fagase
güe, ya anae tumalo guato este manlie.

<span id="an_9:8">9:8</span> Pot este y tiguangña sija yan ayo y guinin
manmalie antes, ya matungo na ampmam na mangagagao limosña, ilegñija:
Ada ti este güiya ayo y matatachong ya gagao?

<span id="an_9:9">9:9</span> Guaja sija sumangan: Güiya este; ya guaja
palo sija sumangan: Ale, lao parejo yan güiya. Lao güiyaja ilegña: Guajo
yo.

<span id="an_9:10">9:10</span> Ya ilegñija nu güiya: Jaf taemano
mababaña y atadogmo?

<span id="an_9:11">9:11</span> Manope ya ilegña: Ayo na taotao, naanña
si Jesus, güiya fumatinas y fachae ya palae y atadogco, ya ilegña nu
guajo: Janao falag y estanque Siloe ya unfagase jao! Mapos yo ya
jufagase yo ya juresibe y liniijo.

<span id="an_9:12">9:12</span> Ya ilegñija nu güiya: Manggue yuje?
Ylegña: Ti jutungo.

<span id="an_9:13">9:13</span> ¶ Macone guato gui Fariseo sija y guinin
manbachet.

<span id="an_9:14">9:14</span> Ya ayo na jaane sabado anae si Jesus
jafatinas y fachae, ya jababa y atadogña sija.

<span id="an_9:15">9:15</span> Y Fariseo sija locue mafaesen güe talo:
Jafa muna manlie güe. Ya ilegña nu sija: Janaye ni fachae y sanjilo gui
atadogco, ya jufagase yo, ya manlie yo.

<span id="an_9:16">9:16</span> Ya palo gui Fariseo sija ilegñija: Este
na taotao ti güiya guinin as Yuus, sa ti jaadaje y sabado. Lao palo sija
ilegñija: Jafa muna siña un taotao ni gaeisao, jafatitinas taemanoja y
señat sija? Ya guaja dibision gui entaloñija.

<span id="an_9:17">9:17</span> Ylegñija talo ni bachet: Jago, jafa
ilegmo nu güiya, ya esta mababa pot güiya y atadogmo sija? Ya ilegña:
Profetagüe.

<span id="an_9:18">9:18</span> Ayo nae y Judio sija, ti majonggue y esta
masangan na güiya, y guinin bachet, ya esta jarisibe y liniiña, asta que
nae maagange y mañaena y bachet ni esta jarisibe liniiña.

<span id="an_9:19">9:19</span> Ya manmafaesen ilegñija: Este patgonmiyo
ni ilegmiyo bachet guinin y mafañagoña? Ya jafa pago ninamanlie?

<span id="an_9:20">9:20</span> Manope y tata ya, ilegñija: Yntingo na
este patgonmame, ya bachet guinin y mafañagoña:

<span id="an_9:21">9:21</span> Lao jaftaemano pago na manliigüe, ti
intingo; pat jaye bumaba y atadogña, ti intingo; faesen güe; guaja
sacanña: Güiya usangan pot güiyaja namaesa.

<span id="an_9:22">9:22</span> Este sija ilegñija si mañaenaña, sa
manmaañao ni y Judio sija: sa unoja na jinaso gui entalo y Judio sija,
na yaguin guaja sumangan na güiya si Cristo, umayute güe gui sanjiyong y
sinagoga.

<span id="an_9:23">9:23</span> Pot este ilegñija sija mañaenaña: Gauja
sacaña; faesen güe.

<span id="an_9:24">9:24</span> Enao mina sija maagange talo y taotao ni
y guinin bachet, ya ilegñija nu guiya: Nae minalag si Yuus: Jita tumungo
na este na taotao güiya taotao isao güe.

<span id="an_9:25">9:25</span> Entonses manope yuje: Cao taotao isao
güe, ti jutungo; unoja jugoftungo; na guajo, guinin bachet yo, ya pago
manlie yo.

<span id="an_9:26">9:26</span> Entonses ilegñija talo: Jafa finatinasña
nu jago? Jaftaemano jababa y atadogmo?

<span id="an_9:27">9:27</span> Maninepe sija: Jusangane jamyo esta, ya
ti injingog: Jafa muna manmalago jamyo injingog talo? Ada manmalago
jamyo buente locue disipuluña?

<span id="an_9:28">9:28</span> Entonses janafanmamajlao ya ilegñija:
Jago disipuluña; ya jame disipulon Moises!

<span id="an_9:29">9:29</span> Jame intingo na si Yuus guinin jasangan
pot si Moises; lao este na taotao ti intingo taotao mano güe.

<span id="an_9:30">9:30</span> Manope y taotao ya ilegña nu sija: Jafa
na namanman este, ya ti intingo jamyo taotao mano; ya güiya bumaba y
atadogco!

<span id="an_9:31">9:31</span> Jame intingo na si Yuus ti jajungog y
manisao; yaguin guaja maañao as Yuus ya jaosgue y minalagoña, este
jiningog.

<span id="an_9:32">9:32</span> Guinin y tutujon y tano, taya nae
majungog, ni uno mababa atadogña ni mafañago bachet.

<span id="an_9:33">9:33</span> Yaguin este ti guine as Yuus, ti siña
jafatinas jafa.

<span id="an_9:34">9:34</span> Sija manmanope ilegñija nu güiya: Jago
mafañago jao gui isao sija! Ada jago fumanagüe jam? Ya mayute juyong.

<span id="an_9:35">9:35</span> ¶ Jajungog si Jesus na mayute juyong, ya
anae jasoda, ilegña: Unjonggue y Lagin Yuus?

<span id="an_9:36">9:36</span> Manope güe ya ilegña: Jaye enao Señot,
para guajo umajonggue güe?

<span id="an_9:37">9:37</span> Ylegña nu güiya si Jesus: Esta unlie güe
ya ayo y umadingangange jao, güiya güe.

<span id="an_9:38">9:38</span> Ya ilegña: Jujonggue, Señot. Ya jaadora
güe.

<span id="an_9:39">9:39</span> Ylegña si Jesus: Guajo pot juisio mamaela
yo güine gui jilo y tano, para y ti manmanlilie, ufanmanlie; ya y
manmanlie, ayo sija ufanbachet.

<span id="an_9:40">9:40</span> Ya manmanjungog y ayo na Fariseo sija ni
y mangaegue guiya güiya ya ilegñija nu güiya: Jame locue, manbachet jam?

<span id="an_9:41">9:41</span> Ylegña nu sija si Jesus: An mojon
manbachet jamyo, taya isaomiyo; pago nae insasangan, talie; enao mina
isaomiyo gagaegue.

<span id="an_10:1">10:1</span> MAGAJET ya magajet y jusangane jamyo, na
ti jumalon gui pettan y guelat y quinilo sija, lao ucajulo gui otro
lugat, ayo y ladron yan saque.

<span id="an_10:2">10:2</span> Ya y jumalom gui petta, güiya y pastot y
quinilo.

<span id="an_10:3">10:3</span> Ya pot guiya güiya y magas y petta; ya y
quinilo sija jajungog y inagangña: ya y gaña quinilo sija jaagang pot y
naana, ya jacone sija gui san jiyong.

<span id="an_10:4">10:4</span> Anae jacone mapos y todo iyoña sija,
güiya jumanao gui sanmenañija: ya quinilo sija madalalag güe, sa matungo
y inagangña.

<span id="an_10:5">10:5</span> Lao y taotao juyong, sija ti madalalag
güe, lao manmalago guato guinin menaña: sa ti jatungo y inagangña ni
taotaoj uyong sija.

<span id="an_10:6">10:6</span> Este na acomparasion mansinangane as
Jesus: lao sija ti jatungo jafa sija mansingane sija.

<span id="an_10:7">10:7</span> ¶ Mantinalugua as Jesus ya ilegña nu
sija: Magajet ya magajet y jusangane jamyo, na guajo pottan y quinilo
sija.

<span id="an_10:8">10:8</span> Todo y manmamaela antes que guajo, ladron
yan saque sija: ya ti manmanjungog y quinilo sija.

<span id="an_10:9">10:9</span> Guajo y petta: ya y jumalom guiya guajo,
güiya umasatba, y ujalom yan ujuyong ya usoda y pasto.

<span id="an_10:10">10:10</span> Y saque ti umamaela yaguin ti para
ufañaque yan ufamuno, yan uyulang; guajo mamaela para uguaja linâlâñija
yan para uguaja y dangculo na *linâlâñija.*

<span id="an_10:11">10:11</span> Guajo y mauleg na pastot: ya y mauleg
na pastot y linâlâña japolo pot y quinilo sija.

<span id="an_10:12">10:12</span> Ya y taotao nii maapapase, ya ti
pastot; ya ti gaña y quinilo sija, an jalie y lobo ni y mamaela, japolo
y quinilo sija ya malago guato; ya y lobo maquinene ya manchinalapon
sija quinilo:

<span id="an_10:13">10:13</span> Malago guato güe sa güiya taotao nii
maapapase ya taya inadajiña ni y quinilo sija.

<span id="an_10:14">10:14</span> Guajo y mauleg na pastot: sa jutungo y
iyoco, ya y iyoco matungo yo.

<span id="an_10:15">10:15</span> Taegüije y Tata jatungo yo, taegüijija
locue guajo jutungo y tata; ya jupolo y linâlâjo pot y quinilo sija.

<span id="an_10:16">10:16</span> Ya guajayo palo quinilo locue ni taegüe
güine na colat, ayo sija locue nesesita yo juchule, ya sija ujajungog y
inagangjo; ya uguaja un manadanquinilo yan un pastot.

<span id="an_10:17">10:17</span> Pot enao na jaguaeya yo si Tata, sa
jupolo y linâlâjo, para uchule talo.

<span id="an_10:18">10:18</span> Taya munajanao guiya guajo, lao jupolo
pot guajo na maesa. Guaja yo ninasiñajo para jupolo yan guajayo
ninasiñajo para jutalo chumule. Este na tinago juresibe guine y Tatajo.

<span id="an_10:19">10:19</span> ¶ Ya guaja inaguaguat gui entalo y
Judio sija pot este na sinagan sija.

<span id="an_10:20">10:20</span> Ya megae sija ilegñija: Biju guaja güe,
ya babagüe; sa jafa inicungog güe?

<span id="an_10:21">10:21</span> Ylegñija y palo: Este na sinagan ti
sija iyon y biju: Ada siña y biju ubaba y atadog y manbachet?

<span id="an_10:22">10:22</span> ¶ Ya anae mafatitnas y guipot y
inefresengumayuus, guiya Jerusalem, ya ayo na tiempo manenggeng.

<span id="an_10:23">10:23</span> Ya si Jesus mapos malag y templo, gui
corredot Salomon.

<span id="an_10:24">10:24</span> Ya manetnon guato guiya güiya y Judio
sija ya ilegñija nu güiya: Asta ngaean nae unnabuebuente y antita?
Yaguin jago yuje na Cristo, sangan ni claro.

<span id="an_10:25">10:25</span> Maninepe as Jesus: Guajo jagas
jusangane jamyo ya ti injenggue: y checho ni y jufatinas gui naan Tata,
estesija manmannanae testimonio nu guajo.

<span id="an_10:26">10:26</span> Lao jamyo ti injenggue, sa ti jamyo
quinilojo; (taegüine guinin jusangane jamyo).

<span id="an_10:27">10:27</span> Y gajo quinilo sija jajungog y
inagangjo; ya jutungo sija; ya sija madalalag yo.

<span id="an_10:28">10:28</span> Ya guajo junae sija linâlâñija
taejinecog; ya para todo y tiempo taya nae ufanmalingo ya ni jaye
ufaninamot sija gui canaejo.

<span id="an_10:29">10:29</span> Si Tata ni unaeyo, dangculoña qui todo;
ya taya gaesisiña para uamot sija gui canae y Tatajo.

<span id="an_10:30">10:30</span> Guajo yan si Tata, jame unoja.

<span id="an_10:31">10:31</span> ¶ Tumalo manmañule acho y Judio sija,
para umafagas güe.

<span id="an_10:32">10:32</span> Maninepe as Jesus: Megae manmauleg na
finatinas jufanue jamyo guine as Tatajo; pot jafa na chechoña
inquequefagas yo ni y acho?

<span id="an_10:33">10:33</span> Maope güe ni Judio sija ilegñija: Pot y
mauleg na chechomo ti infagas jao; lao pot ayo y chatfino contra si
Yuus; sa jago, taotaojao, mama Yuusjao.

<span id="an_10:34">10:34</span> Maninepe as Jesus: Taegüe güi tinigue
gui tinagonmiyo, Guajo umalog: Yuus jamyo?

<span id="an_10:35">10:35</span> Yaguin manmafanaan Yuus, sija na
mamaela gui jiloñija y finijo Yuus (ya y tinigue ti siña maipe);

<span id="an_10:36">10:36</span> Ylegmiyo ni ayo y jaconsagra y Tata ya
matgo guato gui tano: Jago chumatfino as Yuus, sa jusangan: Guajo Lajin
Yuus?

<span id="an_10:37">10:37</span> Yaguin jufatitinas y ti iyon Tata,
munga injenggue yo.

<span id="an_10:38">10:38</span> Lao yaguin jufatinas, achogja ti
injenggue yo, jenggue y checho sija: para siña jamyo intingo ya
injenggue na si Tata gaegue guiya guajo, ya guajo gaegue guiya Tata.

<span id="an_10:39">10:39</span> Ya japrocucura talo para umaconegüe:
lao güiya mapos gui canaeñija.

<span id="an_10:40">10:40</span> Tumalo guato talo gui otro bandan
Jordan, ayo na lugat nae finenana managpapange si Juan; ya sumaga güije.

<span id="an_10:41">10:41</span> Ya megae manmato guiya güiya ya
ilegñija: Si Juan magajet na ni un señat jafatinas; ya magajet todo y
sinangan Juan nu este na taotao jumuyong magajet.

<span id="an_10:42">10:42</span> Ya megae manmanjonggue güije nu güiya.

<span id="an_11:1">11:1</span> ESTABA entonses malango un taotao, naanña
si Lasaro, taotao Betania, un songsong iyon Maria yan si Marta cheluña.

<span id="an_11:2">11:2</span> Si Maria uje y pumalae inggüente y Señot,
ya jasaosao y adengña ni y gaponiluña, ya y cheluña, as Lasaro, estaba
malango.

<span id="an_11:3">11:3</span> Manmanago y mañeluña famalaoan guiya
güiya ilegñija: Señot, estagüe, ayo y unguaeya esta malango.

<span id="an_11:4">11:4</span> Ya jajungog si Jesus, ilegña: Este na
chetnot ti güiya y para matae, lao para minalag gui as Yuus, para y
Lajin Yuus umaonra pot güiya.

<span id="an_11:5">11:5</span> Ya jaguaeya si Jesus si Marta yan y
cheluña yan si Lasaro.

<span id="an_11:6">11:6</span> Anae jajungog, na estaba malango, ayo na
tiempo sumagagüe dos dias güije na lugat anae gaegue.

<span id="an_11:7">11:7</span> Ya despues di este ilegña ni y
disipuluña: Nije tafanmalag Judea talo.

<span id="an_11:8">11:8</span> Ylegñija nu güiya y disipulo sija: Rabi,
pago didide nae maquequechague jao ni Judio sija na unmafagas ni y acho:
Ada untalo guato güije?

<span id="an_11:9">11:9</span> Manope si Jesus: Taya y un jaane dose
ora? y jumajanao gui jaane, ti siña matompo, sa manlilie y candet este
na tano.

<span id="an_11:10">11:10</span> Ya y jumajanao an puenge, matompo, sa
taya candet guiya güiya.

<span id="an_11:11">11:11</span> Jasangan estesija, ya despues di este
ilegña nu sija: Lasaro, amigonmame maego: ya bae janao para uyayajo gui
maegoña.

<span id="an_11:12">11:12</span> Entonses ilegñija nu güiya y
disipulosija: Señot, yaguin maego, mauleg jumuyong.

<span id="an_11:13">11:13</span> Ya jasangan este si Jesus gui
tinataeña: sija jajaso na umadingan na dumescansañaeñaejon gui maegoña.

<span id="an_11:14">11:14</span> Ayo nae si Jesus ilegña claro nu sija:
Lasaro, güiya matae.

<span id="an_11:15">11:15</span> Magof yo sa taegüe yo güije, pot causa
y jamyo, para injenggue; nitafanmalag y ya güiya.

<span id="an_11:16">11:16</span> Si Tomas, ayo y naanña si Didimo,
ilegña nu y otro disipulo sija: ufanmalagjit locue, nije tafanmatae yan
güiya.

<span id="an_11:17">11:17</span> Mato si Jesus ya jasoda na estaba
cuatro na jaane gui naftan.

<span id="an_11:18">11:18</span> Y Betania jijot guiya Jerusalem, buente
quince na estadio.

<span id="an_11:19">11:19</span> Ya megae na Judio sija manmato gui as
Marta ya si Maria para uconsuela pot y cheluñija.

<span id="an_11:20">11:20</span> Entonses si Marta, anae jajungog na si
Jesus mamamaela, jajanao güe para urisibe: ya estaba si Maria
matatachong gui guima.

<span id="an_11:21">11:21</span> Pot enao si Marta ilegña as Jesus:
Señot yaguin mojon gaeguejao güine y chelujo ti umatae.

<span id="an_11:22">11:22</span> Lao jutungo pago, todo y ungagao si
Yuus, ninaejao as Yuus.

<span id="an_11:23">11:23</span> Ylegña si Jesus nu güiya: Ucajulo talo
y chelumo.

<span id="an_11:24">11:24</span> Si Marta ilegña nu güiya: Guajo jutungo
na ucajulo gui quinajulon manmatae gui uttimo na jaane.

<span id="an_11:25">11:25</span> Ylegña nu güiya si Jesus: Guajo y
quinajulon manmatae yan y linâlâ; ayo y jumonggue yo, achogja esta
matae, ulâlâ talo;

<span id="an_11:26">11:26</span> Ya todo ayo y lâlâ ya jumonggue yo, ti
umatae para todo y tiempo. Unjonggue este?

<span id="an_11:27">11:27</span> Ylegña nu güiya: Si Señot, guinin
jujonggue na jago ayo na Cristo, Lajin Yuus, güiya na para umamaela gui
tano.

<span id="an_11:28">11:28</span> Anae munjayan jasangan este, mapos ya
jaagang gui secreto si Maria cheluña, ilegña: Si Maestro estagüe ya
inagagangejao.

<span id="an_11:29">11:29</span> Anae jajungog, cajulo gusisija ya
jumanao asta guiya güiya.

<span id="an_11:30">11:30</span> (Ya asta pago ti mafato si Jesus gui
sengsong, lao gaegue güije na lugat anae si Marta jagas sineda güe.)

<span id="an_11:31">11:31</span> Entonces y Judiosija na manestaba gui
guima yan güiya, y maconsuela güe, anae jalie si Maria cajulo gusisija
ya mapos, madalalag güe, pineloñija na ufalag y naftan para utanges
güije.

<span id="an_11:32">11:32</span> Ya si Maria anae mato gui lugat anae
estaba si Jesus ya jalie, japodong gui adengña, ya ilegña: Señot yaguin
gaeguejao güine ti umatae y chelujo.

<span id="an_11:33">11:33</span> Anae si Jesus jalie na tumatanges, yan
y Judio sija ni manamamamaela yan güiya manatanges, umugong gui
espiritu, ya inestotba,

<span id="an_11:34">11:34</span> Ya ilegña: Mano nae unpolo güe?
Ilegñija nu güiya: Señot, maela ya unlie.

<span id="an_11:35">11:35</span> Si Jesus tumanges.

<span id="an_11:36">11:36</span> Ylegñija entonses y Judio sija:
Estagüe, taegüenao jaguflie güe!

<span id="an_11:37">11:37</span> Lao palo guiya sija ilegñija: Ti siña
este na ubaba y atadog y bachet, fatinas ni este ti umatae?

<span id="an_11:38">11:38</span> Ya si Jesus jaumugong talo guiya güiya,
ya mato gui naftan. Güiya un liyang ya mapoluye un acho gui sanjiloña.

<span id="an_11:39">11:39</span> Ylegña si Jesus: Najanao y acho. Si
Marta, chelun y matae, ilegña nu güiya: Señot, mutong esta, sa finatae
cuatro na jaane.

<span id="an_11:40">11:40</span> Si Jesus ilegña nu güiya: Ti guinin
jusangane jao na guin manjonggue jao, unlie y minalag Yuus.

<span id="an_11:41">11:41</span> Ayo nae sija janajanao y acho, Ya si
Jesus tumalag julo ya ilegña: Tata, grasias junaejao sa guinin unjungog
yo.

<span id="an_11:42">11:42</span> Ya guajo jutungo na siempre unjungungog
yo; lao pot y linajyan taotao ni gaegue gui oriyajo, jusangan este, para
ujajonggue na jagoyo tumago.

<span id="an_11:43">11:43</span> Anae munjayan jasangan este, umaagang
ni dangculo na inagang: Lasaro maela juyong.

<span id="an_11:44">11:44</span> Entonses ayo y guine matae, jumuyong,
magogode dos canaeña yan y adeng nu y bendas; ya y mataña mafalulutan nu
y sudario. Ylegña nu sija si Jesus: Pula ya inpilo ya ujanao.

<span id="an_11:45">11:45</span> ¶ Pot este megae na Judio sija na
manmato gui as Maria ya jalie y finatinas Jesus, majonggue güe.

<span id="an_11:46">11:46</span> Lao guajo guiya sija na manmapos para
Fariseo sija, ya jasangane sija y finatinas Jesus.

<span id="an_11:47">11:47</span> ¶ Ayo nae y manmagas y mamale yan y
Fariseo sija, mandaña ya janaetnon y sinedrio ya ilegñija: Jafa
tafatinas? Sa este na taotao mamatitinas megae na señat sija?

<span id="an_11:48">11:48</span> Yaguin tapolo taegüenao, todo y taotao
manmanjonggue guiya güiya: ya ufanmamaela y Romano sija ya u janajanao y
sagata yan y tanota.

<span id="an_11:49">11:49</span> Lao si Caefas uno guiya sija, güiya
magas na pale güije na sacan, mansinangane: Jamyo ti intingo jafa!

<span id="an_11:50">11:50</span> Ni injaso na mauleg para jita sa un
taotao matae pot y taotao sija, para munga na todo y nasion ufanmalingo.

<span id="an_11:51">11:51</span> Lao este ti jasangan guine güiyaja; lao
güiya y magas na pale güije na sacan ya japrofetisa na si Jesus umatae
pot y nasion.

<span id="an_11:52">11:52</span> Ya ti pot ayoja na nasion; lao locue
para ufandaña gui unoja y famaguon Yuus ni y jagas manmachalapon.

<span id="an_11:53">11:53</span> Ya desde ayo na jaane manafaesen entre
para sija umapuno.

<span id="an_11:54">11:54</span> Ya si Jesus ti jumajanao gui publico
gui entalo Judio sija; lao mapos güije para y tano na jijot gui
jalomtano, guiya un siuda na mafananaan Efraim; ya sumaga güe güije yan
y disipuluña.

<span id="an_11:55">11:55</span> ¶ Ya y pascuan Judio sija estaba jijot;
ya megae gui tano mangajulo guiya Jerusalem antes di pascua para
ujanagasgas sija.

<span id="an_11:56">11:56</span> Ya manmanaligao as Jesus, ya manadingan
entre sija gui templo, ya ilegñija: Jafa jinasonmiyo, nu güiya, ti
umamaela gui guipot.

<span id="an_11:57">11:57</span> Ya y prinsipin y mamale sija yan y
Fariseo manmanae tinago na yaguin jaye tumungo mano nae gaegue,
umasangan para inquene güe.

<span id="an_12:1">12:1</span> AYO na tiempo, saes na jaane antes de
pascua, si Jesus malag Betania anae estaba si Lasaro, ayo y guinin
matee, ya si Jesus munacajulo guine y entelo manmatae.

<span id="an_12:2">12:2</span> Ya manmanmatinas güije un sena, ya si
Marta mañeñetbe; ya si Lasaro, güiya uno gui entalo sija na
manmatatachong gui lamasa yan güiya.

<span id="an_12:3">12:3</span> Ayo nae si Maria jachule un libra na
inggüente, gasgas na natda, guefguaguan, ya japalae y adeng Jesus, ya
jasaosao y adengña nu gaponuluña; ya bula y guima ni pao inggüente.

<span id="an_12:4">12:4</span> Ayo nae ilegña uno gui disipuluña, si
Judas Iscariote lajin Simon, ayo y umintrega güe,

<span id="an_12:5">12:5</span> Jafa mina ti mabende este na inggüente
pot tres siento denario na salape, ya unumae y mamobble?

<span id="an_12:6">12:6</span> Este ilegña, ti pot inadajiña ni
mamobble; lao pot guiya y saque, ya guaja y betsaña, ya jachuchule ayo y
sinajguanña.

<span id="an_12:7">12:7</span> Enaomina ilegña si Jesus, Polo güe, para
ayo na jaane nae majafot yo, na uadaje este.

<span id="an_12:8">12:8</span> Sa y mamobble siempre gagaegue guiya
jamyo; lao guajo taegüeyo guiya jamyo.

<span id="an_12:9">12:9</span> ¶ Entonses, dangculo na linajyan taotao,
gui Judio sija, jatungo na gaegue güe güije, ya manmato, ti pot causan
si Jesusja, lao locue para umalie si Lasaro ni guinin janacajulo guine y
entelo manmatae.

<span id="an_12:10">12:10</span> Ya manafaesen entre sija, manmagas y
mamale sija, para umapuno locue si Lasaro.

<span id="an_12:11">12:11</span> Sa pot causa di güiya, megae na Judio
sija manmalag ayo ya manmanjonggue gui as Jesus.

<span id="an_12:12">12:12</span> ¶ Ynagpaña na jaane, dangculo na
linajyan taotao, y manmato gui guipot, anae majungog na si Jesus mato
guiya Jerusalem,

<span id="an_12:13">12:13</span> Manmañule ni y ramas y trongcon palma
ya manmapos para umaresibe güe ya manaagang: Osana! Dichoso güe ni
mamamaela ni y naan y Señot, y Ray Israel!

<span id="an_12:14">12:14</span> Ya anae jasoda si Jesus un patgon na
bulico, matachong gui jiloña; taegüije y matugue:

<span id="an_12:15">12:15</span> Chamo maañao, jago jagan Sion! estagüe
y Raymo na mato, matatachong gui jilo un patgon bulico.

<span id="an_12:16">12:16</span> Y finenana, y disipuloña ti jatungo
estesija; lao y tiempo anae si Jesus esta cumajulo gui langet, entonses
manmajaso na estesija este matugue nu güiya, ya sija guinin manmafatinas
este sija yan güiya.

<span id="an_12:17">12:17</span> Y linajyan taotao na estaba mañisija,
anae jaagang juyong si Lasaro gui naftan, ya janacajulo gui entalo
manmatae, janae testimonio nu güiya.

<span id="an_12:18">12:18</span> Pot enao locue y linajyan taotao
manmato ya maresibe güe, sa majungog na munjayan jafatinas este na
señat.

<span id="an_12:19">12:19</span> Pot enao Fariseo sija ilegñija entre
sija: Lie na taya probechonmiyo: Estagüe na todo gui jilo y tano
manjanao ya dalalag güe.

<span id="an_12:20">12:20</span> ¶ Ya guaja sija na taotao Griego ni gui
ayo sija na mangajulo para uadodora gui guipot:

<span id="an_12:21">12:21</span> Ayo sija manmato gui as Felipe taotao
Betsaida guiya Galilea, ya magagao güe, ilegñija: Señot, manmalagojam
inlie si Jesus!

<span id="an_12:22">12:22</span> Mato si Felipe ya jasangane si Andres;
ya mamaela si Andres yan si Felipe masangane si Jesus.

<span id="an_12:23">12:23</span> ¶ Ya si Jesus maninepe ilegña: Y ora
mato na y Lajin taotao uresibe y minalagña.

<span id="an_12:24">12:24</span> Magajet ya magajet jusangane jamyo, na
y granon trigo ni ti upodong gui tano, ya umatae, güiya namaesa sumaga;
yaguin matae megae na tinegcha uchule.

<span id="an_12:25">12:25</span> Y gumaeya y linâlâña ufinalaguaejon; y
chumatlie y linâlâña güine gui tano, pinipilanja y taejinecog na jaane.

<span id="an_12:26">12:26</span> Yaguin guaja y somesetbe yo, udalalag
yo; ya mano nae gaegue yo, ayo locue nae ugaegue y somesetbe yo. Yaguin
guaja y somesetbe yo, si Tata uenenra güe.

<span id="an_12:27">12:27</span> Pago lebog y antijo: Ya jafa quentosjo?
Tata nalibre yo pago na ora! Lao pot este mato yo güine na ora.

<span id="an_12:28">12:28</span> Tata, namalag y naanmo! Pot enao mato
guine y langet un inagang, ilegña: Estaba junamalag, ya bae junamalag
otro biaje.

<span id="an_12:29">12:29</span> Y linajyan taotao na mangaegue ya
injingog ilegñija: guinin julo este. Palo ilegñija: Un angjet sumangane
güe.

<span id="an_12:30">12:30</span> Ynepe as Jesus ya ilegña: Ti mato este
na inagang pot y causaco lao pot y causanmiyo.

<span id="an_12:31">12:31</span> Pago gaegue y juisio nu este na tano.
Pago y magas este na tano umayute juyong.

<span id="an_12:32">12:32</span> Ya guajo, yaguin guajo umajatsayo guine
y tano, jucone todo para guajoja.

<span id="an_12:33">12:33</span> Ya este masangan para umatungo jafa na
finatae nae umatae.

<span id="an_12:34">12:34</span> Ynepeña y linajyan taotao: Jame
injingog y lay na si Cristo ugaegue para todo y tiempo. Jafa mina
unsangan: Na y Lajin taotao nesesita umajatsa? Jaye güe este Lajin
taotao?

<span id="an_12:35">12:35</span> Ayo nae si Jesus ilegña nu sija: Didide
na tiempo y candet ugaegue gui entalonmiyo. Fanmamocat mientras guaguaja
y candet para jamyo, sa no sea infanguinacha ni y jemjom; sa y jumajanao
gui jemjom, ti jatungo para mano nae y jinanaoña.

<span id="an_12:36">12:36</span> Mientras guaguaja y candet para jamyo,
fanmanjonggue ni y candet, para unfamaguon y candet jamyo. Estesija
jasangan si Jesus, ya mapos ya umatog pot sija.

<span id="an_12:37">12:37</span> ¶ Lao achogja jafatinas megae na señat
gui menanñija ti majonggue güe.

<span id="an_12:38">12:38</span> Para umacumple y sinangan ni ilegña si
Isaias profeta: Señot, jaye jumonggue y sinanganta? Ya y canae y Señot,
jaye guinin munamalie?

<span id="an_12:39">12:39</span> Pot este mina ti siña sija majonggue,
sa tomalo jasangan si Isaias:

<span id="an_12:40">12:40</span> Janafanbachet y atadogñija, ya
janamajetog y corasoñija: Sa ti manmalie ni y atadogñija, ni ujatungo ni
y corasonñija, ya sigue mamañotsot, ya guajo juamte sija.

<span id="an_12:41">12:41</span> Estesija jasangan si Isaias, anae jalie
minalagña ya inadingane.

<span id="an_12:42">12:42</span> ¶ Pago na tiempo achogja megae na
taotao senmagas, jumonggue gue; lao pot causa y Fariseo sija, ti
masangan claro, na no sea mayute gui sinagoga.

<span id="an_12:43">12:43</span> Pot jafa muna manmalago sija y inenra y
taotao, qui y inenra guine as Yuus.

<span id="an_12:44">12:44</span> ¶ Si Jesus umagang ilegña: Y jumonggue
yo, guajoja, ti jajonggue lao ayo y tumago yo.

<span id="an_12:45">12:45</span> Y umatan yo, güiya umatan y tumago yo.

<span id="an_12:46">12:46</span> Mato yo gui jilo y tano parejoja y
candet, para todo ayo y jumonggue yo, ti sumaga gui jemjom.

<span id="an_12:47">12:47</span> Y jumungog y sinanganjo ya ti
jajonggue, guajo ti jujusga; sa ti mato yo para jufanjusga gui tano, lao
para junafanlibre y tano.

<span id="an_12:48">12:48</span> Ya y rumechasa yo ya ti rumesibe y
sinanganjo, guaja ujinisga güe: Y sinangan ni jusangan, güiya ufanjusga
güije uttimo na jaane.

<span id="an_12:49">12:49</span> Sa ti guinin juadingan namaesa; lao si
Tata ni tumago yo, güiya numae yo tinago ni para jusangan yan y para
jucuentos.

<span id="an_12:50">12:50</span> Ya jutungo na y tinagoña, güiya linâlâ
taejinecog: enaomina ayo sija jusangan; taegüije si Tata guinin
jasangane yo, taegüijeja jusasangan.

<span id="an_13:1">13:1</span> YA antes di y guipot pascua, jatungo si
Jesus na y oraña esta mato para ujanao güine na tano para y Tata, esta
jaguaeya y iyoña sija ni mangaegue güine gui tano, ya jaguaeya sija asta
y jinecog.

<span id="an_13:2">13:2</span> Y sena munjayan ya y anite esta jumalom
gui corason Judas Iscariote, lajin Simon, ni umentrega güe;

<span id="an_13:3">13:3</span> Ya jatungo si Jesus na y Tata jagasja
janae todo ni güinaja gui canaeña, ya mato güe guinin as Yuus, ya as
Yuus guaguato;

<span id="an_13:4">13:4</span> Cajulo gui sena ya janajanao y magagoña,
ya jachule un toaya, ya jaafuyut güiya namaesa.

<span id="an_13:5">13:5</span> Anae esta munjayan este, janaye y janom
gui palangana diquique, ya jatutujon fumagase y adeng y disipulo sija,
ya jasaosao nu y toaya na jaafuyut güe.

<span id="an_13:6">13:6</span> Ayo nae malag as Simon Pedro; ya este
ilegña nu güiya: Señot jago fumagase y adengjo?

<span id="an_13:7">13:7</span> Manope si Jesus ya ilegña nu güiya: Y
jufatitinas ti untungo pago; lao ti ampmam untungo.

<span id="an_13:8">13:8</span> Si Pedro ilegña nu güiya: Ti unfagase y
adengjo ni ngaean! Ynepe as Jesus: Yaguin ti jufagase jao taepattemo
guiya guajo.

<span id="an_13:9">13:9</span> Ylegña nu güiya si Simon Pedro: Señot, ti
adengjoja, lao locue asta y canaejo yan y ilujo.

<span id="an_13:10">13:10</span> Si Jesus ilegña nu güiya: Y esta
mafagase, ti guaelaye yaguin adengña esta mafagase, lao esta gasgas
todo. Ya jamyo mangasgas pago, achogja ti todos.

<span id="an_13:11">13:11</span> Sa esta matungo jaye uje y umentrega
güe; pot enao ilegña: Ti mangasgas jamyo todos.

<span id="an_13:12">13:12</span> ¶ Anae munjayan manfinagase y
adengñija, jachule y magagoña ya tumalo matachong otro biaje, ya
mansinangane: Yntingo y finatinasjo?

<span id="an_13:13">13:13</span> Jamyo infanaan yo Maestro yan Señot: ya
y sinanganmiyo mauleg; sa guajo yo.

<span id="an_13:14">13:14</span> Yaguin guajo Señotmiyo yan
Maestronmiyo, guinin jufagase y adengmiyo, debe jamyo locue infanafagase
y adengmiyo uno yan otro.

<span id="an_13:15">13:15</span> Sa un ejemplo junae jamyo, sa taemanoja
guajo jufatinase jamyo, jamyo locue infatitinas.

<span id="an_13:16">13:16</span> Magajet ya magajet jusangane jamyo: Y
tintago ti güiya magasña na y senotña; ni y matago, ti güiya magasña na
y tumago güe.

<span id="an_13:17">13:17</span> Yaguin intingo este sija na güinaja,
mandichoso jamyo yaguin infatitinas,

<span id="an_13:18">13:18</span> ¶ Ti umadingan yo nu jamyo todo: guajo
tumungo sija y inayigco; lao para umacumple y tinigue sija: Y chumocho
pan yan guajo, güiya cumajulo contra guajo y dedegoña.

<span id="an_13:19">13:19</span> Desde pago jusangane jamyo antes di
ujuyong, para yaguin jumujuyong, injenggue na guajo yo.

<span id="an_13:20">13:20</span> Magajet ya magajet jusangane jamyo, na
y rumesibe y tinagojo, jaresibe yo; ya y rumesibe yo, jaresibe y tumago
yo.

<span id="an_13:21">13:21</span> Anae munjayan jasangan *si Jesus* este,
inigongña si Jesus jinalomña, ya janae testimonio ya ilegña: Magajet ya
magajet jusangane jamyo, na uno guiya jamyo unintrega yo.

<span id="an_13:22">13:22</span> Y disipulo sija manaatan entre sija uno
yan otro ya ti matungo jaye umadingan.

<span id="an_13:23">13:23</span> Y uno gui disipuluña na guiniflie as
Jesus, estaba umaason gui pechon Jesus.

<span id="an_13:24">13:24</span> Ayo nae si Simon Pedro fumatinas señat
nu este, para umafaesen jaye uje na umadingan.

<span id="an_13:25">13:25</span> Ayo nae, y umaason gui jilo pechon
Jesus ilegña nu güiya: Señot jaye uje?

<span id="an_13:26">13:26</span> Enaomina manope si Jesus: Ayo uje ni
junafotgue ni pan ya junae güe. Ya janafotgon y pan, ya janae si Judas
Iscariote, lajin Simon.

<span id="an_13:27">13:27</span> Anae munjayan y quinanoña ni y pan
fotgon, si Satanas jumalom guiya güiya. Entonses si Jesus sinangane:
Fatinas guse y finatinasmo.

<span id="an_13:28">13:28</span> Ni uno, guiya sija na mangaegue gui
lamasa, tumungo pot jafa na umasangane.

<span id="an_13:29">13:29</span> Pineloñija y palo guiya sija, sa si
Judas na gaebetsa, na si Jesus sumangane: Fajan y güinaja na
mannesesitajit para y guipot; pat ufanmanae y mamobble.

<span id="an_13:30">13:30</span> Ya güiya, guinin mañule y pan fotgon,
enseguidas mapos; ya esta puenge.

<span id="an_13:31">13:31</span> ¶ Pot enao, anae esta mapos güe, ilegña
si Jesus: Pago y Lajin taotao rumesisibe y minalagña, ya si Yuus
rumesibe y minalagña guiya güiya.

<span id="an_13:32">13:32</span> Ya si Yuus minamalag güe guiya güiya;
ya enseguidas unamalag güe.

<span id="an_13:33">13:33</span> Mandiquique na fumaguon, ti juapmam
guiya jamyo; ya inaligao yo; ya taegüenoja jusangane y Judio sija: Mano
yo guato, jamyo ti siña manmamaela; taemanoja pago jusangane jamyo.

<span id="an_13:34">13:34</span> Un tinago nuebo junae jamyo, na
infanguaeya uno yan otro entre jamyo; taegüije yan guajo juguaeya jamyo,
ya jamyo locue infanguaeya uno yan otro entre jamyo.

<span id="an_13:35">13:35</span> Ya pot este todo y taotao ufanmatungo
na jamyo disipulujo, yaguin infanguaeya uno yan otro entre jamyo.

<span id="an_13:36">13:36</span> Si Simon Pedro ilegña nu güiya: Señot,
para mano jao? Ynepe as Jesus: Mano yo guato, ti siña jao pago undalalag
yo, lao ti apmam undalalag yo.

<span id="an_13:37">13:37</span> Ylegña nu güiya si Pedro: Señot, sa
jafa na ti siña judalalag jao pago? jupolo y linâlâjo guiya jago.

<span id="an_13:38">13:38</span> Ynepe as Jesus: Unpolo y linâlâmo guiya
guajo? Magajet ya magajet jusangane jao, na ti uoo y gayo asta tiempo na
undague yo tres biaje!

<span id="an_14:1">14:1</span> CHAMIYO ninafañachatsaga corasonmiyo:
injenggue si Yuus, jenggue yo locue.

<span id="an_14:2">14:2</span> Y guima Tatajo nae guaja megae na
sagayan: yaguin ti utaegüine mojon jagas jusagane jamyo. Bae jujanao ya
jufamauleg y saga para jamyo.

<span id="an_14:3">14:3</span> Yaguin jumanao yo ya jufamauleg y saga
para jamyo, jumamaela talo mague ya jucone jamyo yan guajo; sa manoja yo
nae sumaga, ayoja locue jamyo.

<span id="an_14:4">14:4</span> Ya mano yo guato, intingo y chalan.

<span id="an_14:5">14:5</span> Ylegña nu güiya si Tomas: Señot, ti
intingo para mano jao; ya jafa taemano tungomame nu y chalan?

<span id="an_14:6">14:6</span> Ylegña nu güiya si Jesus: Guajo y chalan,
yan y minagajet, yan y linâlâ; taya malag y Tata, yan ti pot guajo.

<span id="an_14:7">14:7</span> Yaguin guinin intingoyo, mojon intingo
locue y Tatajo; ya desde pago intingo güe ya inlie güe.

<span id="an_14:8">14:8</span> Ylegña nu guiya si Felipe: Señot, fanue
jam nu y Tata ya basta para jame.

<span id="an_14:9">14:9</span> Ylegña nu güiya si Jesus: Megae na tiempo
na manjita, ya asta pago ti untungo yo Felipe? Y lumiiyo, jaliija y
Tata. Ya jafa muna ilegmo: Fanue jam nu y Tata?

<span id="an_14:10">14:10</span> Ti unjonggue na guajo gaegue gui as
Tata, ya y Tata gaegue guiya guajo? Sa y finijo nu y jusasangan, ti
jusasangan pot guajoja; lao y Tata nu y sumasasaga guiya guajo, ayo
fumatinas y chechoña sija.

<span id="an_14:11">14:11</span> Jenggue na gaegue yo gui as Tata, ya y
Tata gaegue guiya guajo: yaguin ti pot este, jenggueyo pot y checho
sija.

<span id="an_14:12">14:12</span> Magajet ya magajet y jusangane jamyo: Y
jumonggueyo, y checo nu y juchogüe, güiya chumogüe locue; ya mas
dangculo na chocho qui este jachogüe; sa jujanao para as Tata.

<span id="an_14:13">14:13</span> Ya todo y ingagao pot y naanjo, bae
jufatinas, sa y Tata uresibe minalagña nu y Lajiña.

<span id="an_14:14">14:14</span> Jafaja y ingagaoyo pot y naanjo, bae
jufatinas ayo.

<span id="an_14:15">14:15</span> Yaguin inguaeya yo, inadaje y tinagojo.

<span id="an_14:16">14:16</span> Sa bae jutayuyut si Tata ya infanninae
otro Consoladot para ugaegue guiya jamyo na taejinecog.

<span id="an_14:17">14:17</span> Güiya y Espiritun minagajet nu y tano
ti siña umaresibe; sa ti malie güe, ya ti matungo güe; lao jamyo intingo
güe; sa sumaga yan jamyo, ya ugaegue guiya jamyo.

<span id="an_14:18">14:18</span> Ti judingo jamyo güetfano: jumamaela
guiya jamyo.

<span id="an_14:19">14:19</span> Dididija talo, y tano ti uliiyo; lao
jamyo inliija yo; sa lâlâyo, ya infanlâlâja locue.

<span id="an_14:20">14:20</span> Güije na jaane umasusede na intingo na
gaegueyo gui as Tata, ya jamyo guiya guajo ya guajo guiya jamyo.

<span id="an_14:21">14:21</span> Y guaja y tinagojo ya jaadadaje, ayo yo
gumaeya; ya y gumaeya yo, ugüinaeya as Tata, ya juguaeya güe; ya
jufanuegüe nu guajo mamaesa.

<span id="an_14:22">14:22</span> Ylegña nu güiya si Judas, ti si
Iscariote: Señot, jafa muna unfanue jam nu jago namaesa ya ti unfanue y
tano?

<span id="an_14:23">14:23</span> Inepe as Jesus ya ilegña nu güiya: Jaye
yo y gumaeya, uadaje y sinanganjo; ya ugüinaeya as Tata, ya jame
infatoigüe güe ya insagaye güe.

<span id="an_14:24">14:24</span> Y ti gumaeya yo, ti jaadaje y
sinanganjo; ya y sinangan nu y injingog, ti sinanganjo, lao iyon y Tata
ni tumago yo.

<span id="an_14:25">14:25</span> Estesija jusagane jamyo anae manjijita.

<span id="an_14:26">14:26</span> Lao ayo y Consoladat y Espiritu Santo;
nu si Tata utinago pot y naanjo, güiya infanfinanagüe todosija, ya
inninafanjajasoja todo y jusangane jamyo.

<span id="an_14:27">14:27</span> Pas jupoluye jamyo; y pasjo junae
jamyo; ti taegüine y ninaen y tano na ninaejo. Chamiyo ninafañachatsaga
corasonmiyo ni infanmaañao.

<span id="an_14:28">14:28</span> Jamyo jagas injingogja jafa y jusagane
jamyo, bae jujano, ya jutalo güine mague guiya jamyo. Yaguin inguaeya
yo, magajet infanmagof, sa bae jujanao ya jufalag as Tata; sa si Tata
dangculoña qui guajo.

<span id="an_14:29">14:29</span> Pago jagas jusangane jamyo antes qui
umasusede, para yanguin jasusede, jamyo injenggue.

<span id="an_14:30">14:30</span> Desde pago na tiempo ti jucuentuse
jamyo megae, sa y magalagen este na tano ufato, ya taya iyoña guiya
guajo;

<span id="an_14:31">14:31</span> Lao y tano ujatungo na juguaeya si
Tata, ya jaftaemanoja si Tata jasangane yo, ayo muna jufatinas.
Fangajulo ya nije tafanjanao.

<span id="an_15:1">15:1</span> GUAJO y magajet na trongconubas ya si
Tatajo güiya y magas y fangualuan.

<span id="an_15:2">15:2</span> Todo y ramas guiya guajo nu y
taetinegcha, janajanao; ya todo ayo y ramas nu y gaetinegcha,
janagasgas, para umegae tinegchaña.

<span id="an_15:3">15:3</span> Pago nae jamyo mangasgas pot y finijo nu
y jusangane jamyo.

<span id="an_15:4">15:4</span> Fañaga guiya guajo, ya guajo guiya jamyo.
Taegüije y ramas ti siña mañogcha güiya namaesa, yaguin ti sumaga gui
trongconubas, parejoja yan jamyo yaguin ti infañaga guiya guajo.

<span id="an_15:5">15:5</span> Guajo y trongconubas, jamyo y ramas. Y
sumaga guiya guajo, ya guajo guiya güiya, güiya ufañogcha megae; sa
apatte di guajo taya siña infatinas.

<span id="an_15:6">15:6</span> Yaguin un taotao ti sumaga guiya guajo,
umanajanao güe parejoja yan y ramas, ya umalayo, ya jajojoca, ya
japopolo gui guafe, ya ufanmasonggue.

<span id="an_15:7">15:7</span> Yaguin mañaga jamyo guiya guajo, ya y
finojo sumaga guiya jamyo, infanmangagao todo y malagomiyo ya jufatinas
para jamyo.

<span id="an_15:8">15:8</span> Este uninamalag si Tatajo, ya
infanmanogcha megae; ya taegüenao jamyo y udisipulojo.

<span id="an_15:9">15:9</span> Taegüenao si Tata jaguaeya yo, guajo
parejoja juguaeya jamyo locue; ya fañaga jamyo gui güinaeyaco.

<span id="an_15:10">15:10</span> Yaguin inadadaje y tinagojo sija, jamyo
infañañaga gui güinaeyaco; parejoja yan guajo juadadaje y tinago y
Tatajo ya sumasasaga yo gui güinaeyaña.

<span id="an_15:11">15:11</span> Estesija jusangane jamyo, para
minagofjo usaga guiya jamyo, ya y minagofmiyo ubula.

<span id="an_15:12">15:12</span> Este y tinagojo, na infanguaeya entre
jamyo uno yan otro, calang y juguaeya jamyo.

<span id="an_15:13">15:13</span> Taya uno guaja güinaeyaña mas dangculo
qui este, na y taotao japolo y linâlâfia pot y amiguña sija.

<span id="an_15:14">15:14</span> Jamyo y amigujo sija, yaguin infatinas
jafa y jutago jamyo.

<span id="an_15:15">15:15</span> Ti jagasja jufanaan jamyo tentago sija,
sa y tentago ti jatungo jafa checho y magasña; lao jufanaan jamyo amigo
sija; sa todosija ni jujungog gui as Tata, junatungoja jamyo.

<span id="an_15:16">15:16</span> Ti jamyo umayig yo, lao guajo jamyo
umayig ya jutago jamyo, na infanjanao ya infanmanogcha, ya y
tinegchanmiyo usaga; sa todosija y ingagao si Tata pot y naanjo, güiya
infanninae.

<span id="an_15:17">15:17</span> Estesija jutago jamyo, na infanaguaeya
entre jamyo uno yan otro.

<span id="an_15:18">15:18</span> Yaguin manchinatlie jamyo nu y tano,
intingoja na guajo finena chinatlie antes qui jamyo.

<span id="an_15:19">15:19</span> Yaguin iyon y tano jamyo y tano uguaeya
iyoña: lao ti iyon y tano jamyo, ya guajo jamyo umayig gui tano, ayo
muna manchinatlie jamyo nu y tano.

<span id="an_15:20">15:20</span> Jaso jamyo y sinangan ni munjayan
jusangane jamyo: Y tentago ti dangculoña qui y magasña. Yaguin
mapetsigue yo, infanmapetsigue jamyo locue; yaguin manadaje y
sinanganjo, umanadaje y sinanganmiyo locue.

<span id="an_15:21">15:21</span> Lao todo estesija umafatinas guiya
jamyo pot causan y naanjo; sa ti matungo ayo y tumagoyo.

<span id="an_15:22">15:22</span> Yaguin ti matoyo, ya ti jusangane sija,
taya isaoñija; lao pago taya escusañija pot y isaoñija.

<span id="an_15:23">15:23</span> Ayo y chumatlie yo, güiya chumatlie si
Tata locue.

<span id="an_15:24">15:24</span> Yaguin ti jufatinas gui entaloñija
chochosija na taya ni uno fumatinas, taya isaoñija; lao pago esta jalie
ya jachatlie yo yan si Tata.

<span id="an_15:25">15:25</span> Lao este ususede, sa para umacumple y
sinangan nu y matugue gui tinagoñija: sija chumatlie yo, sin jafa.

<span id="an_15:26">15:26</span> Lao yaguin mato y Consoladot, ni y
junamamaela guinin as Tata, y Espiritu y minagajet nu y mamaela guinin
as Tata, güiya infanninae testimonio pot guajo.

<span id="an_15:27">15:27</span> Ya jamyo locue infanmannae testimonio,
sa guinin manjijita desde y tutujonña.

<span id="an_16:1">16:1</span> ESTESIJA jusangane jamyo para chamiyo,
fanmatotompo.

<span id="an_16:2">16:2</span> Infanmayute juyong gui sinagoga sija;
junggan, y tiempo ufato nae jayeja y pumuno jamyo, jinasoña na jafatinas
y checho Yuus.

<span id="an_16:3">16:3</span> Ya estesija infanfinatinas, sa ti jatungo
y Tata, ni guajo.

<span id="an_16:4">16:4</span> Ya estesija guinin jusangane jamyo, na
yaguin ufato ayo na ora, injaso estesija, jaftaemanoja y jusangane
jamyo.

<span id="an_16:5">16:5</span> Lao pago bae jujanao para ayo y tumago
yo; ya taya uno guiya jamyo ufaesen yo: Para mano jao?

<span id="an_16:6">16:6</span> Lao pot y jusangane jamyo nu estesija y
pinite esta bula y corasonmiyo.

<span id="an_16:7">16:7</span> Lao jusangane jamyo ni minagajet, na
maulegñaja para jamyo na jujanao; sa yaguin ti jumanao yo, y Consoladot
ti umamaela guiya jamyo; lao yaguin jumanao yo, junamamaela güe guiya
jamyo.

<span id="an_16:8">16:8</span> Sa yaguin ufato güe, ujusga y tano ni
isao yan y tininas yan y juisio:

<span id="an_16:9">16:9</span> Y isao sa sija ti majonggue yo;

<span id="an_16:10">16:10</span> Y tininas sa bae jujanao para y Tata,
ya jocog nae inliiyo;

<span id="an_16:11">16:11</span> Y juisio sa y magas este y tano esta
jajusga.

<span id="an_16:12">16:12</span> Guaja yo megae na güinaja trabia para
jusangane jamyo; lao ti siña jamyo insingon pago.

<span id="an_16:13">16:13</span> Lao yaguin ufato ayo y Espiritun
minagajet, güiya infanfinanue jamyo todo y minagajet; sa ti usangan pot
güiyaja, lao todosija, jiningogña, ayosija usangan: yan ayosija y
umasusede despues, inninafanmanatungo jamyo.

<span id="an_16:14">16:14</span> Güiya ufannae yo minalag sa mañuñule y
güinaja na guiya guajo ya ujasangane jamyo.

<span id="an_16:15">16:15</span> Todosija y güinajan Tata, iyoco; ayo
mina, jusangan na mañuñule y güinaja na guiya guajo ya ujasangane jamyo.

<span id="an_16:16">16:16</span> Trabia dididija na tiempo, ti inlie yo
talo; ya y otro biaje dididija na tiempo inlie yo.

<span id="an_16:17">16:17</span> Ya y palo disipulo ilegñija entre sija
uno yan otro: Jafa muna ilegña este nu jita? Dididija na tiempo ti inlie
yo; ya y otro biaje, dididija na tiempo inlie yo: sa bae jujanao para as
Tata?

<span id="an_16:18">16:18</span> Ayo nae ilegñija: Jafa este muna
ilegña? Dididija na tiempo? Ti tatungo jafa ilegña.

<span id="an_16:19">16:19</span> Lao jatungoja si Jesus na manmalago na
umafaesen güe, ya ilegña nu sija: Manafaesen entre jamyo jafa y
ilelegco: Dididija na tiempo ya ti inlie yo; ya otro biaje, dididija na
tiempo inlie yo?

<span id="an_16:20">16:20</span> Magajet ya magajet y jusangane jamyo:
infananges yan infanugungñaejon, lao y tano umagof; ya jamyo
infantriste, lao y tristenmiyo umabira para minagof.

<span id="an_16:21">16:21</span> Y palaoan yaguin para ufañago guaja
pinitiña, sa mato y oraña; lao yaguin munjayan jafañago y patgon, mafeta
nu y pinitiña, pot y minagofña na esta mañago un taotao gui tano.

<span id="an_16:22">16:22</span> Pago jamyo locue magajet na
infantriste; lao yaguin manaliijit talo, ufanmagof corasonmiyo, ya taya
siña munajanao y minagofmiyo guiya jamyo.

<span id="an_16:23">16:23</span> Ayo na jaane ti infaesen yo ni jafa.
Magajet y magajet y jusangane jamyo, todosija y ingagao y Tata,
infanninae pot y naanjo.

<span id="an_16:24">16:24</span> Asta pago taya ingagagao pot y naanjo:
gagao ya inresibi, ya ubula y minagofmiyo.

<span id="an_16:25">16:25</span> ¶ Estesija guinin jusangane jamyo gui
acomparasion sija; lao ufato y ora na ti jusangane jamyo gui
acomparasion sija, lao jusangane jamyo claro y güinajan Tata.

<span id="an_16:26">16:26</span> Ayo na jaane infanmangagao pot y
naanjo: lao ada ti jusangane jamyo na guajo jutayuyute jamyo gui Tata;

<span id="an_16:27">16:27</span> Sa y Tata mangüinaeya jamyo, sa esta
inguaeya yo, ya injenggue na mamaela yo guinin as Yuus.

<span id="an_16:28">16:28</span> Mamaela yo guinin as Tata, ya matoyo
gui tano: lao judingo talo y tano, sa bae janao para as Tata.

<span id="an_16:29">16:29</span> Y disipuluña ilegñija: Estagüe, pago na
unsangan claro, ya taya acomparasion unsangan.

<span id="an_16:30">16:30</span> Pago intingo na jago untungo todosija;
ya ti unnesesita ni jaye unfinaesenjao: pot este injenggue na jago
mamaela guinin as Yuus.

<span id="an_16:31">16:31</span> Maninepe sija as Jesus: Injenggue pago?

<span id="an_16:32">16:32</span> Estagüe na ufato y ora, ya esta mato
pago, na cada uno ujanao para y iyoña, ya indingo yo namaesaja; lao
trabia ti guajoja namaesaja sa jumajame an Tata.

<span id="an_16:33">16:33</span> Estesija jusangane jamyo, para
infangaepas guiya guajo. Infangaemasâpet gui tano; lao mantiene y
minatatnganmiyo, sa guajo esta jugana y tano.

<span id="an_17:1">17:1</span> ESTESIJA jasangan si Jesus ya tumalag
jilo gui langet, ya ilegña: Tata, esta mato y ora; namalag y Lajimo, sa
y Lajimo unninamalag locue.

<span id="an_17:2">17:2</span> Parejaja unnae güe ninasiñaña para todo y
catne; ya para todosija y unnae güe, güiya numae sija taejinecog na
linâlâ.

<span id="an_17:3">17:3</span> Ya este yuje y taejinecog la linâlâ, na
intingo jao, na unoja y magajet na Yuus; yan si Jesuscristo nu y jago
tumago.

<span id="an_17:4">17:4</span> Esta junamalag jao gui tano, ya munjayan
y chechojo nu y unnaeyo na juchogüe.

<span id="an_17:5">17:5</span> Pago, jagoja Tata, unnamalag yo yan jago
na maesa ni ayo na minalag anae estaba jumijita antes di y tano.

<span id="an_17:6">17:6</span> Esta jufanue nu y naanmo y taotao nu y
unnae yo gui tano; sa iyomo, ya unnae yo; ya sija maadaje y sinanganmo.

<span id="an_17:7">17:7</span> Pago sija matungo na todosija y unnae yo,
sija iyomo.

<span id="an_17:8">17:8</span> Sa y finijo sija ni y unnae yo, jusangane
sija; ya jaresibe, yan jatungo magajet na mamaela yo guinin jago; ya
jajonggue na jagoyo tumago.

<span id="an_17:9">17:9</span> Guajo jutayuyute sija; ti y tano
jutayuyute, lao sija y unnaeyo, sa sija iyomo.

<span id="an_17:10">17:10</span> Ya todosija y iyomo, iyoco; ya y iyoco,
iyomo; ya guajayo minalag guiya sija.

<span id="an_17:11">17:11</span> Pago taegüe yo gui tano, ya este sija
mangaegue gui tano; ya mato yo guiya jago. Tata Santo adaje pot y
naanmo, ayo sija y unnaeyo, para ufanunoja, parejo an jita.

<span id="an_17:12">17:12</span> Anae estaba yo manjajame gui tano,
juadadajeja sija pot y naanmo; ayo sija ni y unnaeyo ya juadadajeja ya
taya ni uno malilingo, lao unoja esta malingo, güiya patgon yinilang;
para ujacumple y tinigue sija.

<span id="an_17:13">17:13</span> Lao pago mato yo iya jago; ya estesija
jusasangan gui tano para y minagofjo ubula guiya sija.

<span id="an_17:14">17:14</span> Guajo guinin numae sija ni y
sinanganmo; ya y tano manchinatlie sija; sa sija ti iyon y tano,
parejoja yan guajo ti iyon y tano.

<span id="an_17:15">17:15</span> Ti jutayuyut jao na unnajanao gui tano,
lao unadaje sija gui tinaelaye.

<span id="an_17:16">17:16</span> Sija ti iyon y tano, parejo yan guajo
ti iyon y tano.

<span id="an_17:17">17:17</span> Nagasgas sija pot y minagajetmo; y
sinanganmo güiya minagajet.

<span id="an_17:18">17:18</span> Taegüenao jago tumago yo gui tano,
parejoja guajo locue munajutago sija gui tano.

<span id="an_17:19">17:19</span> Ya pot sija, juconsagra yo namaesa,
para sija locue ufangasgas pot y minagajet.

<span id="an_17:20">17:20</span> Ta ti sijaja jutayuyute, lao ayo sija
locue y jumonggue yo pot y sinanganñija.

<span id="an_17:21">17:21</span> Sa para todo sija ufanunoja; parejoja
yan jago, Tata, gaegue jao guiya guajo, ya guajo gaegue guiya jago; sija
locue ufanunoja guiya jita; para ujonggue y tano na jago tumago yo.

<span id="an_17:22">17:22</span> Ya y minalag nu y unnae yo, junae sija:
para ufanunoja parejo yan jita unoja.

<span id="an_17:23">17:23</span> Guajo guiya sija, ya jago guiya guajo,
para ufancabales gui unoja; ya para utungo y tano, na jago tumago yo, ya
ungüaeya sija, parejoja yan güinaeyamo nu guajo.

<span id="an_17:24">17:24</span> Tata! ayosija y unnae yo, malago yo na
manoyo nae gaegue, sija ufangaegue locue; para ujalie y minalagjo ni y
unnae yo; sa unguaeya yo antes di jiniyong y tano.

<span id="an_17:25">17:25</span> Tata tunas jao, y tano ti jatungo jao;
lao guajo tumungo jao, ya estesija jatungo na jago tumagoyo.

<span id="an_17:26">17:26</span> Ya guajo minamatungo sija y naanmo ya
bae junatungo: na ayo na güinaeya ni y ungüaeya yo, ayo gaegue guiya
sija, yan guajo guiya sija.

<span id="an_18:1">18:1</span> ANAE si Jesus munjayan jasangan este sija
na sinangan, mapos yan y disipuluña para otro banda y sadog Sidron, anae
guaja un güetta, ya jumalom güe yan y disipuluña.

<span id="an_18:2">18:2</span> Ya si Judas locue, ni y umentrega güe,
jatungo ayo na lugat; sa megae na biaje si Jesus jumanao güije yan y
disipuluña.

<span id="an_18:3">18:3</span> Ayo nae si Judas mañule y inetnon
sendalo, yan y ofisiat sija ni manmagas na mamale yan y Fariseo, mamalag
ayo na lugat, manmañuñule falot, yan candet, yan atmas.

<span id="an_18:4">18:4</span> Enao mina si Jesus jatungo todosija na
ufanmato guiya güiya, ya jumuyong güe gui menanñija, ya ilegña nu sija:
Jaye inaliligao?

<span id="an_18:5">18:5</span> Inepeñija: Si Jesus Nasareno. Si Jesus
ilegña nu sija: Guajo yo. Gaegue güije locue mañisija yan Judas y
umentrega güe.

<span id="an_18:6">18:6</span> Anae munjayan jasangan: Guajo yo; manalo
guato ya mamodong gui tano.

<span id="an_18:7">18:7</span> Tomalo jafaesen sija: Jaye inaliligao? Ya
ilegñija: Si Jesus Nasareno.

<span id="an_18:8">18:8</span> Manope si Jesus; Munjayanyo jusangane
jamyo na guajo yo: Yaguin guajo inaliligao, polo ya ufanjanao este sija:

<span id="an_18:9">18:9</span> Para ucumple y sinangan na esta jasangan:
Ayo sija ni unnae yo, ni uno junafalingo.

<span id="an_18:10">18:10</span> Ayo nae si Simon Pedro guaja espadaña,
jachule ya janachetnudan un tentago mamale, ya jautut un talagaña gui
agapa. Ya y tentago naanña si Malco.

<span id="an_18:11">18:11</span> Enao mina si Jesus elegña as Pedro: Na
jalom y espadamo gui baena; y copa ni janaeyo si tata, ada taya para
juguimen?

<span id="an_18:12">18:12</span> Ayo na tiempo y inetnon sendalo, yan y
magas sendalo, yan y ofisiat y Judio sija, macone si Jesus ya magode.

<span id="an_18:13">18:13</span> Ya finenana machule guato as Annas; sa
güiya y suegron Caefas, na magasja na pale güije na año.

<span id="an_18:14">18:14</span> Ya si Caefas manae consejo ni y Judio
sija, na janesisita un taotao para umatae pot y taotao sija.

<span id="an_18:15">18:15</span> ¶ Ya madalalag si Jesus si Simon Pedro,
taegüenao yan otro disipulo. Ya ayo y otro disipulo atungo y magas na
pale; ya jumalom yan si Jesus; gui quelat y palasyon y magas na pale.

<span id="an_18:16">18:16</span> Lao si Pedro gaegue gui sanjiyong y
petta. Entonses ayo y otro disipulo ni y atungo y magas na pale
jumuyong, ya jasangane y pottera, ya janajalom si Pedro.

<span id="an_18:17">18:17</span> Entonses ayo na palaoan ni y jaadaje y
petta ilegña as Pedro: Ti jago locue disipulon este na taotao? Güiya
ilegña: Aje, ti guajo.

<span id="an_18:18">18:18</span> Mangaegue güije y tentago sija yan y
ofisiat, sija, manotojgue, ya jafatinas y guafin pinigan; sa manenggeng;
ya janafanmamaepe sija: ya esta tomotojgue mañisija yan Pedro
janamamaepe güe.

<span id="an_18:19">18:19</span> ¶ Ya y magas na pale jafaesen si Jesus
jaftaemano y disipuluña yan y doctrinaña.

<span id="an_18:20">18:20</span> Inepeña si Jesus: Guajo sumangan claro
gui tano; guajo siempre mamanagüe guiya sinagogo yan y templo anae
manetnon todo y Judio sija; ya taya jucuentuse gui secreto.

<span id="an_18:21">18:21</span> Sajafa mina unfafaesen yo? Faesen y
manmanjungog ni y jusangane sija. Estagüe, sija y tumungo y sinanganjo.

<span id="an_18:22">18:22</span> Ya anae güiya esta sumangan este, uno
gui ofisiat sija na mangaegue güije, japatmada si Jesus ya ilegña:
Taegüenao unope y magas na pale?

<span id="an_18:23">18:23</span> Ynepe güe as Jesus: Yaguin jusangan
taelaye, nae testimonio nu y taelaye; yaguin mauleg, pot jafa mina
innachinudan yo?

<span id="an_18:24">18:24</span> Ayo nae si Annas ninamacone güe mangode
para as Caefas, magas na pale.

<span id="an_18:25">18:25</span> ¶ Ayo nae si Simon Pedro estaba
tomotojgue janamamaepe güe. Entonses ilegñija nu güiya: Ada ti güiya jao
uno gui disipuluña? Güiya mandague ya ilegña: Ti guajo yo.

<span id="an_18:26">18:26</span> Uno gui tentagon magas na pale,
parientes ayo y jautut si Pedro y talagaña, ya sinangane: Ti julie jao
gui güetta yan güiya?

<span id="an_18:27">18:27</span> Luego mandague talo si Pedro. Y
enseguidas y gayo umoo.

<span id="an_18:28">18:28</span> ¶ Ayo nae macone si Jesus güine as
Caefas gui jalom palasyo: ya ogaan güije; ya sija ti manjalom gui
palasyo, pot no sea infanninaale, lao para usiña mañocho gui pascua.

<span id="an_18:29">18:29</span> Entonses mapos juyong si Pilato guiya
sija ya ilegña: Jafa na finaaela inchichile contra este na taotao?

<span id="an_18:30">18:30</span> Manmanope ya ilegñija nu güiya: Yaguin
ti taelaye finatinasña, ti inentregao.

<span id="an_18:31">18:31</span> Enaomina si Pilato ilegña nu sija:
Chile güe jamyo ya injisga jaftaemano y laymiyo. Ylegñija y Judio sija
nu güiya: Ti tunas na jame, infanmannae finatae ni jaye.

<span id="an_18:32">18:32</span> Para umacumple y sinangan Jesus ni
jasangan, janamatungo jafa na finataeña nae umatae.

<span id="an_18:33">18:33</span> ¶ Entonses si Pilato tumalo jumalom gui
palasyo ya jaagang si Jesus ya ilegña nu güiya: Jago jao y Ray Judio
sija?

<span id="an_18:34">18:34</span> Ynepe as Jesus: Unsasangan este pot
jagoja namaesa, pat otro sija sumangangane jao pot guajo?

<span id="an_18:35">18:35</span> Si Pilato manope: Guajo Judio yo?
Nasionmo, ya y manmagas na mamale, maentrega yo nu jago: Jafa
finatinasmo?

<span id="an_18:36">18:36</span> Ynepe as Jesus: Y raenoco, ti ujuyong
gui sanjilo este na tano: Yaguin y raenoco ujuyong gui sanjilo este na
tano, y tentagojo sija ufanmumo, pot guajo, ya ti jumaentrega gui Judio
sija: lao pago y raenoco ti ujuyong güine.

<span id="an_18:37">18:37</span> Entonses si Pilato ilegña nu güiya:
Jago pues un ray jao? Ynepe as Jesus: Jago umalog na guajo un ray. Guajo
minamafañago yo, pot este, yan minamamaela yo gui tano pot este, para
umanae testimonio ni minagajet. Todo ayo y iyon minagajet, jajungog y
inagangjo.

<span id="an_18:38">18:38</span> Si Pilato ilegña nu güiya: Jafa na
güinaja y minagajet? Anae munjayan jasangan este, tumalo guato gui Judio
sija ya ilegña nu sija: Guajo ti mañoda yo guiya güiya jafa na isao.

<span id="an_18:39">18:39</span> Lao jamyo guaja costumbrenmiyo na
junalibre uno para jamyo gui pascua. Manmalago jamyo na junalibre y Ray
Judio sija?

<span id="an_18:40">18:40</span> Entonses managang talo ya ilegñija: Ti
este; lao si Barabas. Ya si Barabas güiya un saque.

<span id="an_19:1">19:1</span> AYO nae si Pilato jachule si Jesus, ya
jasaulag.

<span id="an_19:2">19:2</span> Ya y sendalo sija jadufog tituca para un
corona, ya japolo gui iluña ya manaminagago güe ni magagon agaga.

<span id="an_19:3">19:3</span> Manmato jijot ya ilegñija: Jafa tatatmano
jao, Ray Judio sija? Ya manae patmada.

<span id="an_19:4">19:4</span> Entonses si Pilato jumuyong talo, ya
ilegña nu sija: Estagüe na jachule guiya jamyo juyong, para intingo na
ni un isao jusoda guiya güiya.

<span id="an_19:5">19:5</span> Ayo anae si Jesus mapos juyong,
jachuchule y coronan tituca yan y magagon agaga. Ya ilegña nu sija si
Pilato: Estagüe y taotao!

<span id="an_19:6">19:6</span> Anae malie güe ni y magas mamale yan y
ofisiat sija, manaagang ilegñija: Atane gui quiluus, atane gui quiluus.
Si Pilato ilegña nu sija: Chile jamyo ya inatane gui quiluus; sa guajo
ti mañoda yo jafa na isao guiya güiya.

<span id="an_19:7">19:7</span> Maope güe ni y Judio sija: Jame guaja
laymame, ya segun y laymame, debe umatae, sa jafa na güiya jafatinas
maesa güe Lajin Yuus.

<span id="an_19:8">19:8</span> Si Pilato anae jajungog este na sinangan,
guaja güe mas dangculo na minaañao;

<span id="an_19:9">19:9</span> Ya jumalom talo gui palasyo ya ilegña as
Jesus: Jago, taotao mano jao? Ya si Jesus taya inepeña.

<span id="an_19:10">19:10</span> Si Pilato pues ilegña nu güiya: Jago ti
umadingane yo? Ti untungo na guaja yo ninasiñajo para junalibre jao, ya
para juatane jao gui quiluus?

<span id="an_19:11">19:11</span> Manope güe si Jesus: Ti siña y
ninasiñamo contra guajo, yaguin ti manaejao gui sanjilo; enao mina y
umentrega yo guiya jago, guaja mas dangculo na isao.

<span id="an_19:12">19:12</span> Guinin este, si Pilato jaaligao y lugat
para unalibre gue: lao y Judio sija managang ilegñija: Yaguin unnalibre
este na taotao, ti amigon Sesat jao; sa ayo y umanaray, jasangan contra
si Sesat.

<span id="an_19:13">19:13</span> Anae si Pilato jajungog este na
sinangan, jachule si Jesus juyong ya matachong gui tribuna, gui lugat na
mafanaan Piso, ya y Hebreo na finojo Gábbatta.

<span id="an_19:14">19:14</span> Ayo nae y tiempo para ufamauleg y
pascua: jijot y ora gui las saes. Entonses ilegña ni y Judio sija:
Estagüe y Raymiyo!

<span id="an_19:15">19:15</span> Entonses manaagang, ilegñija: Najanao!
najanao! Atane gui quiluus! Ylegña nu sija si Pilato: Juatane y Raymiyo?
Magas na mamale manmanope: Taya raymame na si Sesatja.

<span id="an_19:16">19:16</span> Entonses maentrega güe guiya sija para
umatane gui quiluus. Ya sija cumone si Jesus!

<span id="an_19:17">19:17</span> ¶ Ya güiya chumuchuchule y quiluusña,
jumanao para ayo na lugat na mafanaan y sagan calabera, cumequeilegña
gui Hebreo na finijo, Golgota;

<span id="an_19:18">19:18</span> Anae maatane gui quiluus; yan y
gachongña otro dos, gui dos banda Jesus ya si Jesus gui talo.

<span id="an_19:19">19:19</span> Ya manugue si Pilato un tinigue ya
mapolo gui sanjilo y quiluus. Ya y tinigue: SI JESUS NASARENO, RAY Y
JUDIO SIJA.

<span id="an_19:20">19:20</span> Ya megae na Judio sija tumaetae este na
tinigue, sa y lugat anae maatane si Jesus, jijot gui siuda, ya esta
matugue gui Hebreo, yan Griega, yan Lating.

<span id="an_19:21">19:21</span> Ayo nae elegñija as Pilato y manmagas
na mamale yan y Judio sija: Chamo titigue: Ray y Judio sija: lao güiya
umalog: Guajo y Ray y Judio sija.

<span id="an_19:22">19:22</span> Manope si Pilato: Jafa y jutugue esta
jutugue.

<span id="an_19:23">19:23</span> ¶ Entonses y sendalo sija, anae
munjayan maatane gui quiluus si Jesus, machule y magaguña, ya mafatinas
cuatro patte, cada sendalo un patte; yan y tunico na magago locue; güiya
taya malagseña, lao todo matufog desde y sanjilo asta y sanpapa.

<span id="an_19:24">19:24</span> Pot enao ilegñija entre sija: Mungajit
umipe, lao tapolo suette gui jiloña, jaye gaeyo güe: para umacumple y
tinigue na ilegña: Mapatte entre sija y magagujo, ya y tunico na
magagojo mafatinas y suette. Estesija y sendalo fumatinas.

<span id="an_19:25">19:25</span> ¶ Ya manotojgue gui fiun quiluus Jesus,
si nanaña, yan y chelun nanaña as Maria, yan si Maria palaoan Cleopas,
yan si Maria Magdalena.

<span id="an_19:26">19:26</span> Ya anae jalie si Jesus si nanaña, yan y
disipuluña ni jaguaeya na tomotojgue jijot, ilegña as nanaña: Palaoan,
enaogüe y lajimo!

<span id="an_19:27">19:27</span> Despues, ilegña ni disipulo: Enaogüe si
nanamo. Desde ayo na ora y disipulo inadaje güe gui guimaña.

<span id="an_19:28">19:28</span> ¶ Despues di este, jatungo si Jesus na
todosija esta manmacumple, para y tinigue umacumple, ilegña: Majoyo.

<span id="an_19:29">19:29</span> Ya gaegue güije un nayan na bula y
binagle: Ya sija nabula y espongja y binagle ya mapolo gui jilo un jayo
na naanña y hisopo, ya manafalag y pachotña.

<span id="an_19:30">19:30</span> Anae si Jesus jaguinem y binagle,
elegña: Jocog esta: ya janaeguen y iluña ya jaentrega y espiritu.

<span id="an_19:31">19:31</span> ¶ Entonses y Judio sija, sa ayo na
jaane y jaanen Preparasion; para y tataotao sija taya usaga gui quiluus
gui sabado na jaane (sa dangculo ayo na jaane y sabado), manmangagao as
Pilato na ufanmajulog y adengñija ya umanafanjanao güije.

<span id="an_19:32">19:32</span> Manmanmato sija y sendalo ya majulog y
adengña y finenana, yan y otro, ayo dos y guinin y matane gui quiluus
yan guiya;

<span id="an_19:33">19:33</span> Ya anae manmato gui as Jesus, ya malie
na güiya esta matae, ti julog y adengña:

<span id="an_19:34">19:34</span> Lao uno gui sendalo sija, janaadotgan
gui calaguagña y lansaña, ya jumuyong y jâgâ yan janom.

<span id="an_19:35">19:35</span> Ya güiya y lumie mannae testimonio, ya
y testimonioña, güiya magajet: ya güiya tumungo na jafa, ilegña magajet,
para jamyo locue injenggue.

<span id="an_19:36">19:36</span> Sa este na güinaja jumuyong esta para
umacumple y tinigue na ilegña: Ni un tolang guiya güiya umajulog.

<span id="an_19:37">19:37</span> Yan locue otro tinigue ilegña: Umaatan
ayo ni janaadotgan.

<span id="an_19:38">19:38</span> ¶ Despues di malofan estesija, si José
taotao Arimatea, ya disipulon Jesus, lao gui secreto sa maañao ni Judio
sija, jagagao si Pilato na güiya unajanao y tataotao Jesus: entonses si
Pilato japolo. Ya mato güe ya janajanao y tataotaoña.

<span id="an_19:39">19:39</span> Mato locue si Nicodemo, na jagas mato
gui as Jesus gui puenge, mañuñule un dinañan mira yan chaguan na
jajatot, na y minacatña sien libra.

<span id="an_19:40">19:40</span> Ayo nae jachule y tataotao Jesus, ya
maafuyut magago yan paopao, taemanoja y costumbre y Judio sija an
manmanjafot.

<span id="an_19:41">19:41</span> Ya ayo na lugat nae maatane gui
quiluus, guaja un güetta, ya y güetta nae guaja un naftan nuebo, ya asta
pago taya nae mapoluye.

<span id="an_19:42">19:42</span> Ayo nae mapolo si Jesus, sa ayo na
jaane y jaanin Preparasion y Judio sija (sa ayo na naftan estaba jijot).

<span id="an_20:1">20:1</span> Y finenana na jaane gui semana, gui egaan
anae ti claro, si Maria Magdalena mato gui naftan, ya jalie y acho na
manajanao gui naftan.

<span id="an_20:2">20:2</span> Entonses malago ya malag as Simon Pedro,
yan y otro disipulo ni güinaeya as Jesus, ya ilegña nu sija: Jachule y
Señot gui naftan ya jame ti intingo mano nae japolo.

<span id="an_20:3">20:3</span> Manmapos si Pedro yan y otro disipulo, ya
manmato gui naftan.

<span id="an_20:4">20:4</span> Ya manmalago sija y dos umetnon: ya y
otro disipulo malago chadigña qui si Pedro, ya mato finenana gui naftan.

<span id="an_20:5">20:5</span> Ya ñumejon ya jaatan, ya jalie y magago
lenso na mapolo; lao ti jumalom.

<span id="an_20:6">20:6</span> Entonses mato si Simon Pedro ni
dumadalalag güe, ya jumalom gui naftan, ya jalie y magago lenso na
mapolo,

<span id="an_20:7">20:7</span> Ya y magago sudario na gaegue gui jilo y
iluña, ti mapolo yan y palo magago, lao y otro lugat na mabalulutan.

<span id="an_20:8">20:8</span> Entonses jumalom locue ayo y otro
disipulo, ni guine mato finenana gui naftan; ya jalie yan jajonggue.

<span id="an_20:9">20:9</span> Sa ti matutungo trabia y tinigue, na
janesesita na güiya ucajulo guine entalo manmatae.

<span id="an_20:10">20:10</span> Ayo nae manalo y disipulo sija guato
gui guimañija.

<span id="an_20:11">20:11</span> ¶ Ya si Maria gaegue güije gui san
jiyong, jijot y naftan ya tumatanges; ya tumanges, ñumejon papa y jaatan
y sanjalom y naftan;

<span id="an_20:12">20:12</span> Ya jalie dos angjet na minagagon apaca,
na manmatatachong, y uno gui para y ilo, y otro para y adeng, anae y
tataotao Jesus guine mapolo.

<span id="an_20:13">20:13</span> Ya ilegñija nu güiya: Palaoan, jafa na
tumatanges jao? Ylegña nu sija: Sa jafa muna jachule y Señotjo, ya ti
jutungo mano nae japolo.

<span id="an_20:14">20:14</span> Anae jasangan este, tumalo tate, ya
jalie si Jesus, güije na tomotojgue, lao ti jatungo cao güiya si Jesus.

<span id="an_20:15">20:15</span> Ylegña nu güiya si Jesus: Palaoan, jafa
na tumatanges jao? Jaye unaliligao? Pineloña na ayo na taotao y taotao y
güetta, ilegña nu guiya: Señot, yaguin jago chumule, sangane yo mano nae
unpolo, ya juchule güe.

<span id="an_20:16">20:16</span> Ylegña nu güiya si Jesus: Maria! Jabira
guiya güiya ya, ilegña gui Hebreo na finijo: Raboni! cumequeilegña,
Maestro;

<span id="an_20:17">20:17</span> Ylegña nu güiya si Jesus: Chamo yo
pumapacha; sa asta pago ti cajulo yo gui as Tata; lao janao para y
mañelujo ya unsangane sija, na jucajulo gui Tatajo ya yan Tatamiyo, y
Yuusjo yan y Yuusmiyo.

<span id="an_20:18">20:18</span> Mato si Maria Magdalena ya jasangane y
disipulo sija: Esta julie y Señot; ya jaftaemano sinangane güe nu este
na güinaja.

<span id="an_20:19">20:19</span> ¶ Ya anae esta pupuenge, güije mismo na
jaane, y finenana gui semana, ya y petta manmajujuchom, güije nae
mangaegue y disipulo sija manetnon sa manmaañao ni Judio sija, mato si
Jesus, ya tumojgue güe gui talo ya ilegña nu sija: Pas ugaegue guiya
jamyo.

<span id="an_20:20">20:20</span> Ya anae munjayan jasangan este,
manfinanue ni canaeña yan y calaguagña. Ayo nae manmagof y disipulo sija
anae malie y Señot.

<span id="an_20:21">20:21</span> Ya si Jesus ilegña nu sija talo: Pas
ugaegue guiya jamyo; taemanoja si Tata ni tumago yo, taegüije locue
jutago jamyo.

<span id="an_20:22">20:22</span> Ya anae munjayan jasangan este,
manguaefe gui jiloñija ya ilegña nu sija: Resibe jamyo y Espirito Santo.

<span id="an_20:23">20:23</span> Y inasie ni y isaoñija, sija
ufanmaasie; ya iyonñija y indetiene sija ufanmadetiene.

<span id="an_20:24">20:24</span> ¶ Ya si Tomas, uno gui dose, na
mafananaan si Didimo, taegüe guiya sija anae mato si Jesus.

<span id="an_20:25">20:25</span> Ya ilegñija nu güiya y palo disipulo: Y
Señot guinin talie. Lao ilegña nu sija: Yaguin ti julie gui canaeña y
señat y lilog sija, ya junajalom y calalotjo gui señat y lilog, yan ti
junajalom y canaejo gui calaguagña, ti jujonggue.

<span id="an_20:26">20:26</span> ¶ Ya despues di manmalofan ocho na
jaane, anae disipulo sija mangaegue talo gui sanjalom, mañisija yan si
Tomas. Mato si Jesus, macandalo y petta, ya sumaga gui entalo ya ilegña:
Pas ugaegue guiya jamyo.

<span id="an_20:27">20:27</span> Ayo nae ilegña as Tomas: Namamaela
güine mague y calolotmo, ya unlie y canaejo; ya namamaela güine mague y
canaemo, ya unnajalom gui calaguagmo; ya chamo tataeinangoco, lao
unjonggue.

<span id="an_20:28">20:28</span> Entonses si Tomas manope ya ilegña nu
güiya: Señotjo yan Yuusjo.

<span id="an_20:29">20:29</span> Ylegña nu güiya si Jesus: Pot y unlie
yo, Tomas, na unjonggue yo: mandichoso ayo sija y ti manmanlie, lao
manmanjonggue.

<span id="an_20:30">20:30</span> ¶ Magajet, megae sija na señat palo na
jafatinas si Jesus gui menan y disipuluña na ti matugue güine na leblo:

<span id="an_20:31">20:31</span> Lao este sija manmatugue para injenggue
na si Jesus, güiya si Cristo, Lajin Yuus; ya anae injenggue, guaja jamyo
taejinecog la linâlâ pot y naanña.

<span id="an_21:1">21:1</span> DESPUES di manmalofan estesija, jafanue
gue si Jesus otro biaje y disipulo sija gui oriyan tasen Tiberias; ya
taegüine jafanue güe namaesa.

<span id="an_21:2">21:2</span> Mangaegue mandadaña si Simon Pedro yan si
Tomas, na mafananaan si Didimo, yan si Nataniel, taotao Cana guiya
Galilea, yan y famaguon Sebedeo, yan otro dos disipuluña.

<span id="an_21:3">21:3</span> Ylegña nu sija si Simon Pedro: Jujanao
para jucone y güijan. Ylegñija nu güiya: Jame indalalag jao. Manmapos ya
manjalom gui un sajyan; ya ayo na puenge, taya quineneñija.

<span id="an_21:4">21:4</span> Anae manana gui egaan si Jesus sumaga
tomotojgue gui oriyan tase; ya y disipulo ti matungo cao güiya si Jesus.

<span id="an_21:5">21:5</span> Ayo nae ilegña nu sija si Jesus:
Famaguon, guaja jamyo jafa para incano? Manope güe: Taya.

<span id="an_21:6">21:6</span> Ya ilegña nu sija: Yute y lagua gui
agapan y sajyan, ya inseda. Mayute ya ti manasiña machule gui tase pot y
minegae y güijan.

<span id="an_21:7">21:7</span> Ayo na disipulo y güinaeya as Jesus,
umadingane si Pedro: Güiya y Señot. Entonses si Simon Pedro anae
jajungog na güiya y Señot jadudog güe nu y magagon pescadot (sa
taemagago güe), ya tumayog gui tase.

<span id="an_21:8">21:8</span> Ya y palo disipulo sija manmato yan y
sajyan (sa ti chago gui tano, lao guaja dosientos codo) machule y lagua,
na bula ni güijan.

<span id="an_21:9">21:9</span> Ya anae manmato gui tano manmanlie guafe
y pinigan na mapolo esta y güijan gui jiloña, yan pan.

<span id="an_21:10">21:10</span> Ylegña si Jesus nu sija: Chule mague y
güijan ni inquene pago.

<span id="an_21:11">21:11</span> Ayo anae cajulo si Simon Pedro ya
jajala y lagua para y tano, bula dangculon güijan sija, siento y
sincuenta y tres; ya achogja taegüenao y minegaeña, y lagua ti matitig.

<span id="an_21:12">21:12</span> Ylegña nu sija si Jesus: Fanmamaela ya
infañocho. Ya ni uno gui disipulo sija fumaesen güe: Jago, jaye jao?
matungo na güiya y Señot.

<span id="an_21:13">21:13</span> Entonses mamaela si Jesus, ya jachule y
pan ya manninae, ya y güijan taegüenao.

<span id="an_21:14">21:14</span> Esta güiya y mina tres na biaje na si
Jesus jafanue güe y disipuluña desde tiempo nae cajulo güe guine entalo
manmatae.

<span id="an_21:15">21:15</span> ¶ Anae munjayan mañocho, si Jesus
ilegña as Simon Pedro: Simon lajin Juan, unguaeya yo mas qui este sija?
Sinangane güe: Si Señot, jago tumungo na juguaeya jao. Ylegña nu güiya:
Pasto y gajo patgon quinilo.

<span id="an_21:16">21:16</span> Tumalo ilegña nu güiya y mina dos
biaje: Simon, lajin Juan, unguaeya yo? Ylegña nu güiya: Si Señot,
untungoja na juguflie jao. Ylegña nu güiya: Adaje y gajo quinilo.

<span id="an_21:17">21:17</span> Ylegña nu güiya y mina tres na biaje:
Simon, lajin Juan, unguflie yo? Ninatriste si Pedro na sinangane güe
asta tres biaje: Unguflie yo? ya ilegña nu güiya: Señot, jago tumungo
todosija: jago tumungo na juguflie jao. Ylegña nu güiya si Jesus: Pasto
y gajo quinilo.

<span id="an_21:18">21:18</span> Magajet ya magajet jusangane jao, anae
patgon jao, undudog jao nu y sentura ya malag y malagomoja: ya anae bijo
jao unjuto y canaemo, ya guinede jao ni y otro, ya unquinene guato gui
ti malagomo.

<span id="an_21:19">21:19</span> Ya este ilegña, janatungo jafa na
finatae nae siña namalag si Yuus. Ya anae jasangan este, ilegña nu
güiya: Dalalag yo.

<span id="an_21:20">21:20</span> Entonses jabira güe si Pedro ya jalie
ayo na disipulo na güinaeya as Jesus dinalalag güe; ya locue umason gui
pichon gui sena, ya sinangane, Señot jaye uje y umentregao?

<span id="an_21:21">21:21</span> Anae si Pedro jalie este, ilegña as
Jesus: Señot, jafa jumuyong para este?

<span id="an_21:22">21:22</span> Yegña nu güiya si Jesus: Yaguin
malagojo na güiya ugagaegue asta qui mato yo, jafa y uguaja guiya jago?
Dalalag yo.

<span id="an_21:23">21:23</span> Jumuyong este na sinangan entre y
mañelo na ayo na disipulo ti umatae: lao si Jesus sinangane, na ti
umatae; lao yaguin malagoyo na güiya ugagaegue asta qui mato yo, jafa y
uguaja guiya jago?

<span id="an_21:24">21:24</span> ¶ Este güiya y disipulo ni manae
testimonio nu este sija na güinaja, ya jatugue este sija na güinaja: ya
tatungo na y testimonioña, güiya magajet.

<span id="an_21:25">21:25</span> ¶ Ya guaja locue palo megae na güinaja
na jafatinas si Jesus, yaguin ufanmangue cada uno, jujaso na todo y tano
ti omlat y leblo sija y ufanmatugue. Amen.

------------------------------------------------------------------------

[Next: Acts](act)
