[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](act)  [Next](co1) 

------------------------------------------------------------------------

### Armenian (Western): Romans

<span id="an_1:1">1:1</span> Պօղոս, ծառայ Յիսուս Քրիստոսի, կանչուած՝
առաքեալ ըլլալու, նշանակուած՝ քարոզելու Աստուծոյ աւետարանը,

<span id="an_1:2">1:2</span> (որ նախապէս խոստացած էր իր մարգարէներուն
միջոցով՝ Սուրբ գիրքերուն մէջ,)

<span id="an_1:3">1:3</span> որ իր Որդիին՝ մեր Տէրոջ՝ Յիսուս Քրիստոսի
մասին է - ան մարմինի համեմատ՝ եղաւ Դաւիթի զարմէն,

<span id="an_1:4">1:4</span> ու սրբութեան Հոգիին համեմատ՝ զօրութեամբ
սահմանուեցաւ իբր Աստուծոյ Որդի՝ մեռելներէն յարութիւն առնելով -,

<span id="an_1:5">1:5</span> որուն միջոցով շնորհք եւ առաքելութիւն
ստացանք՝ որպէսզի բոլոր ազգերը առաջնորդենք իր անունին հաւատքի
հնազանդութեան

<span id="an_1:6">1:6</span> (անոնց մէջ դո՛ւք ալ կանչուած էք Յիսուս
Քրիստոսէ).

<span id="an_1:7">1:7</span> ձեր բոլորին՝ որ Հռոմի մէջ էք, Աստուծոյ
սիրելիներուդ ու սուրբ ըլլալու կանչուածներուդ, շնորհք եւ խաղաղութիւն ձեզի
Աստուծմէ՝ մեր Հօրմէն, ու Տէր Յիսուս Քրիստոսէ:

<span id="an_1:8">1:8</span> Նախ շնորհակալ եմ ձեր բոլորին համար իմ
Աստուծմէս՝ Յիսուս Քրիստոսի միջոցով, որ ձեր հաւատքը կը պատմուի ամբողջ
աշխարհի մէջ:

<span id="an_1:9">1:9</span> Քանի որ վկայ է ինծի Աստուած, որ ես կը
պաշտեմ հոգիովս՝ անոր Որդիին աւետարանը քարոզելով,

<span id="an_1:10">1:10</span> թէ ի՛նչպէս անդադար կը յիշեմ ձեզ ամէն
ատեն՝ աղօթքներուս մէջ, աղերսելով որ վերջապէս անգամ մը յաջողիմ գալ ձեզի
Աստուծոյ կամքով:

<span id="an_1:11">1:11</span> Որովհետեւ կը տենչամ տեսնել ձեզ՝ որ
փոխանցեմ ձեզի հոգեւոր շնորհ մը, որպէսզի ամրանաք.

<span id="an_1:12">1:12</span> այսինքն ես ալ մխիթարուիմ ձեզի հետ՝ ձեր եւ
իմ փոխադարձ հաւատքին միջոցով:

<span id="an_1:13">1:13</span> Սակայն չեմ ուզեր որ անգիտանաք,
եղբայրնե՛ր, որ յաճախ առաջադրեցի գալ ձեզի, (եւ մինչեւ հիմա արգիլուեցայ,)
որպէսզի ձեր մէջ ալ պտուղ մը ունենամ, ինչպէս միւս հեթանոսներուն մէջ:

<span id="an_1:14">1:14</span> Ես պարտական եմ թէ՛ Յոյներուն եւ թէ
օտարներուն, թէ՛ իմաստուններուն եւ թէ անմիտներուն:

<span id="an_1:15">1:15</span> Ուստի, ինչ կը վերաբերի ինծի, յօժար եմ
աւետարանելու նաեւ ձեզի՝ որ Հռոմի մէջ էք:

<span id="an_1:16">1:16</span> Արդարեւ ես ամօթ չեմ սեպեր աւետարանը, քանի
որ ան Աստուծոյ զօրութիւնն է՝ ամէն հաւատացեալի փրկութեան համար, նախ
Հրեային եւ ապա Յոյնին.

<span id="an_1:17">1:17</span> որովհետեւ անով Աստուծոյ արդարութիւնը՝ որ
հաւատքով է՝ կը յայտնուի հաւատքի համար, ինչպէս գրուած է. «Արդարը պիտի
ապրի հաւատքով»:

<span id="an_1:18">1:18</span> Արդարեւ Աստուծոյ բարկութիւնը երկինքէն կը
յայտնուի մարդոց ամբողջ ամբարշտութեան եւ անիրաւութեան վրայ, քանի անոնք
անիրաւութեամբ գերի բռնած են ճշմարտութիւնը:

<span id="an_1:19">1:19</span> Որովհետեւ ինչ որ կարելի է գիտնալ Աստուծոյ
մասին՝ բացայայտ է իրենց մէջ, քանի Աստուած բացայայտեց զայն անոնց:

<span id="an_1:20">1:20</span> Արդարեւ անոր անտեսանելի բաները, այսինքն՝
իր յաւերժական զօրութիւնը եւ աստուածութիւնը, կը տեսնուին աշխարհի
արարչութենէն ի վեր ու կը հասկցուին անոր ստեղծածներով, որպէսզի
անարդարանալի ըլլան:

<span id="an_1:21">1:21</span> Թէպէտ իրենք կը ճանչնային Աստուած,
Աստուծոյ պէս չփառաւորեցին կամ շնորհակալ չեղան. հապա ունայնացան իրենց
մտածումներուն մէջ, եւ իրենց սիրտը անխելքութեամբ՝՝ խաւարեցաւ:

<span id="an_1:22">1:22</span> Հաւաստելով թէ իրենք իմաստուն են՝
յիմարացան,

<span id="an_1:23">1:23</span> ու փոխեցին անեղծ Աստուծոյ փառքը՝
նմանցնելով եղծանելի մարդու, թռչուններու, չորքոտանիներու եւ սողուններու
պատկերին:

<span id="an_1:24">1:24</span> Հետեւաբար Աստուած ալ մատնեց զանոնք
անմաքրութեան՝ իրենց սիրտի ցանկութիւններուն համաձայն, որպէսզի իրենց
մարմինները անպատուեն իրենք իրենց մէջ.

<span id="an_1:25">1:25</span> քանի որ Աստուծոյ ճշմարտութիւնը փոխեցին
սուտի հետ, եւ ակնածեցան արարածէ՛ն ու պաշտեցին զայն՝ քան Արարիչը, որ
օրհնեա՜լ է յաւիտեան: Ամէն:

<span id="an_1:26">1:26</span> Այս պատճառով Աստուած մատնեց զանոնք
անպատիւ կիրքերու. քանի որ իրենց էգերն անգամ բնական յարաբերութիւնը
փոխեցին բնութեան դէմ եղող յարաբերութեան:

<span id="an_1:27">1:27</span> Նմանապէս արուներն ալ՝ թողուցած էգին
բնական յարաբերութիւնը՝ իրենց տռփանքով վառեցան իրարու հետ. արուները
արուներու հետ անվայելչութիւն կը գործադրէին, եւ իրենց մոլորութեան արժանի
հատուցումը կը ստանային իրենց վրայ:

<span id="an_1:28">1:28</span> Քանի չգնահատեցին պահել Աստուած իրենց
գիտակցութեան մէջ, Աստուած ալ մատնեց զանոնք խոտելի միտքի մը՝ ընելու
անպատշաճ բաներ:

<span id="an_1:29">1:29</span> Լեցուած ամէն տեսակ անիրաւութեամբ,
պոռնկութեամբ, չարութեամբ, ագահութեամբ եւ չարամտութեամբ, լի նախանձով,
մարդասպանութեամբ, հակամարտութեամբ, նենգութեամբ ու չարասրտութեամբ, եւ
ըլլալով բանսարկու,

<span id="an_1:30">1:30</span> բամբասող, Աստուած ատող, նախատող,
ամբարտաւան, պոռոտախօս, չար բաներ հնարող, ծնողներու անհնազանդ,

<span id="an_1:31">1:31</span> անխելք, ուխտադրուժ, անգութ, անհաշտ եւ
անողորմ,

<span id="an_1:32">1:32</span> անոնք՝ գիտնալով հանդերձ Աստուծոյ
դատավճիռը, թէ այսպիսի բաներ ընողները արժանի են մահուան, ո՛չ միայն կ՚ընեն
այդ բաները, այլ նաեւ բարեացակամ կ՚ըլլան զանոնք ընողներուն հանդէպ:

<span id="an_2:1">2:1</span> Ուստի, ո՛վ մարդ, ո՛վ ալ ըլլաս, դուն որ կը
դատես՝ չունիս արդարացում. քանի որ ի՛նչ բանով որ կը դատես ուրիշը, անով կը
դատապարտես դուն քեզ. որովհետեւ դուն որ կը դատես՝ կ՚ընես նո՛յն բաները:

<span id="an_2:2">2:2</span> Բայց գիտենք թէ Աստուծոյ դատաստանը կը
կիրարկուի ճշմարտութեամբ անոնց հանդէպ՝ որ կ՚ընեն այսպիսի բաներ:

<span id="an_2:3">2:3</span> Ուստի, ո՛վ մարդ, դուն որ կը դատես այսպիսի
բաներ ընողները, բայց կ՚ընես նոյն բաները, կը կարծե՞ս թէ զերծ պիտի մնաս
Աստուծոյ դատաստանէն:

<span id="an_2:4">2:4</span> Կամ թէ կ՚արհամարհե՞ս անոր քաղցրութեան,
հանդուրժողութեան ու համբերատարութեան ճոխութիւնը, անգիտանալով թէ Աստուծոյ
քաղցրութիւնը կ՚առաջնորդէ քեզ ապաշխարութեան:

<span id="an_2:5">2:5</span> Բայց դո՛ւն՝ խստութեամբդ եւ անզեղջ սիրտովդ՝
բարկութիւն կը կուտակես քու վրադ բարկութեան օրուան համար, երբ Աստուծոյ
արդար դատաստանը յայտնուի:

<span id="an_2:6">2:6</span> Ան պիտի հատուցանէ իւրաքանչիւրին՝ իր
գործերուն փոխարէնը.-

<span id="an_2:7">2:7</span> յաւիտենական կեանք անոնց՝ որ համբերութեամբ
յարատեւելով բարի գործերու մէջ՝ կը փնտռեն փառք, պատիւ եւ անմահութիւն.

<span id="an_2:8">2:8</span> իսկ սրդողում ու բարկութիւն անոնց՝ որ
հակառակող են, չեն անսար ճշմարտութեան բայց կ՚անսան անիրաւութեան.

<span id="an_2:9">2:9</span> տառապանք եւ տագնապ ամէն մարդու անձին վրայ՝
որ չարիք կը գործէ,

<span id="an_2:10">2:10</span> նախ Հրեային, ապա՝ Յոյնին. իսկ փառք, պատիւ
ու խաղաղութիւն ամէն մէկուն՝ որ բարիք կը գործէ, նախ Հրեային, ապա՝ Յոյնին.

<span id="an_2:11">2:11</span> որովհետեւ Աստուծոյ քով աչառութիւն չկայ:

<span id="an_2:12">2:12</span> Բոլոր անոնք որ մեղանչեցին առանց Օրէնքի՝
պիտի կորսուին առանց Օրէնքի, եւ անոնք որ մեղանչեցին Օրէնքի տակ՝ պիտի
դատուին Օրէնքով,

<span id="an_2:13">2:13</span> (որովհետեւ Աստուծոյ առջեւ ո՛չ թէ Օրէնքը
լսողները արդար են, հապա Օրէնքը գործադրողնե՛րը պիտի արդարանան.

<span id="an_2:14">2:14</span> քանի որ հեթանոսները՝ որոնք Օրէնք չունին,
երբ բնութեամբ կը գործադրեն Օրէնքին պարունակած բաները, Օրէնք չունենալով՝
բուն իրե՛նք կ՚ըլլան իրենց Օրէնքը.

<span id="an_2:15">2:15</span> անոնք ցոյց կու տան թէ Օրէնքին գործը իրենց
սիրտին մէջ գրուած է, իրենց խղճմտանքին միաժամանակ վկայութեամբ, ու իրենց
մտածումներուն զիրար ամբաստանելով եւ կամ ջատագովելով,)

<span id="an_2:16">2:16</span> այն օրը՝ երբ Աստուած պիտի դատէ մարդոց
գաղտնիքները Յիսուս Քրիստոսի միջոցով, իմ քարոզած աւետարանիս համաձայն:

<span id="an_2:17">2:17</span> Ահա՛ դուն Հրեայ կը կոչուիս, կռթնած ես
Օրէնքին, եւ կը պարծենաս Աստուծմով.

<span id="an_2:18">2:18</span> գիտես անոր կամքը, կը զատորոշես տարբեր
բաները՝ խրատուած ըլլալով Օրէնքէն,

<span id="an_2:19">2:19</span> ու համոզուած ես՝ թէ առաջնորդ ես
կոյրերուն, լոյս՝ խաւարի մէջ եղողներուն,

<span id="an_2:20">2:20</span> կրթիչ՝ անմիտներուն եւ վարժապետ՝
երախաներուն, Օրէնքին մէջ ունենալով գիտութեան ու ճշմարտութեան
արտայայտութիւնը:

<span id="an_2:21">2:21</span> Ուրեմն դո՛ւն՝ որ ընկերիդ կը սորվեցնես՝
դուն քեզի՛ չես սորվեցներ: Կը քարոզես չգողնալ, բայց դո՛ւն կը գողնաս:

<span id="an_2:22">2:22</span> Կ՚ըսես՝ շնութիւն մի՛ ըներ, սակայն դո՛ւն
շնութիւն կ՚ընես: Կը զզուիս կուռքերէն, բայց դուն տաճա՛ր կը կողոպտես:

<span id="an_2:23">2:23</span> Օրէնքով կը պարծենաս, եւ դո՛ւն Օրէնքը
բեկանելով՝ Աստուա՛ծ կ՚անպատուես:

<span id="an_2:24">2:24</span> Որովհետեւ ձեր պատճառով Աստուծոյ անունը կը
հայհոյուի հեթանոսներուն մէջ, ինչպէս գրուած է:

<span id="an_2:25">2:25</span> Արդարեւ թլփատութիւնը շահ կ՚ունենայ՝ եթէ
կիրարկես Օրէնքը. իսկ եթէ յանցաւոր ես Օրէնքին դէմ, քու թլփատութիւնդ
կ՚ըլլայ անթլփատութիւն:

<span id="an_2:26">2:26</span> Ուրեմն եթէ անթլփատը պահէ Օրէնքին
արդարութիւնը, միթէ թլփատութիւն պիտի չսեպուի՞ անոր անթլփատութիւնը,

<span id="an_2:27">2:27</span> եւ բնիկ անթլփատը՝ Օրէնքը գործադրելով՝
պիտի չդատապարտէ՞ քեզ, որ գիրով ու թլփատութեամբ զանց կ՚ընես Օրէնքը:

<span id="an_2:28">2:28</span> Որովհետեւ Հրեայ չէ ա՛ն՝ որ երեւոյթով է,
եւ թլփատութիւն չէ ա՛յն՝ որ երեւոյթով է, մարմինով:

<span id="an_2:29">2:29</span> Հապա Հրեայ է ա՛ն՝ որ ծածուկ է, ու իսկական
թլփատութիւնը՝ սիրտի՛նն է, հոգիո՛վ եւ ո՛չ թէ գիրով. ու անոր գովեստը ո՛չ
թէ մարդոցմէ է, հապա՝ Աստուծմէ:

<span id="an_3:1">3:1</span> Ուրեմն ի՞նչ առաւելութիւն ունի Հրեան, կամ
ի՞նչ շահ կայ թլփատութենէն.

<span id="an_3:2">3:2</span> շատ՝ ամէն կերպով: Նախ այն՝ որ Աստուծոյ
պատգամները վստահուեցան անոնց:

<span id="an_3:3">3:3</span> Ուրեմն ի՞նչ. եթէ անոնցմէ ոմանք հաւատարիմ
չեղան, միթէ անոնց անհաւատարմութիւնը ոչնչացո՞ւց Աստուծոյ հաւատարմութիւնը.
ամե՛նեւին:

<span id="an_3:4">3:4</span> Հապա Աստուած ճշմարտախօս պիտի ճանչցուի՝՝, եւ
բոլոր մարդիկ՝ ստախօս. ինչպէս գրուած է. «Հետեւաբար դուն արդար պիտի ըլլաս
խօսքերուդ մէջ, եւ յաղթես՝ երբ դատուիս»:

<span id="an_3:5">3:5</span> Ուրեմն եթէ մեր անիրաւութիւնը կ՚ապացուցանէ
Աստուծոյ արդարութիւնը, ի՞նչ ըսենք. միթէ անիրա՞ւ է Աստուած, որ բարկութիւն
կը ցուցաբերէ

<span id="an_3:6">3:6</span> (մարդկօրէն կ՚ըսեմ). ամե՛նեւին: Այլապէս՝
Աստուած ի՞նչպէս պիտի դատէ աշխարհը:

<span id="an_3:7">3:7</span> Որովհետեւ եթէ Աստուծոյ ճշմարտութիւնը կը
ճոխանայ իմ ստութեամբս՝ իր փառքին համար, ա՛լ ես ինչո՞ւ կը դատուիմ իբր
մեղաւոր:

<span id="an_3:8">3:8</span> Եւ ինչո՞ւ պատշաճ չէ ըսել. «Չարիք գործենք՝
որ բարիք յառաջ գայ», ինչպէս ոմանք մեզի հայհոյելով կը զրպարտեն՝՝ թէ մենք
այդպէս կ՚ըսենք: Ատոնց դատապարտութիւնը արդարացի է:

<span id="an_3:9">3:9</span> Ուրեմն ա՛լ ի՞նչ ըսենք, գերազա՞նց ենք
հեթանոսներէն: Ո՛չ մէկ կերպով. որովհետեւ նախապէս մեղադրեցինք Հրեաները եւ
Յոյները, թէ բոլո՛րը մեղքի տակ են,

<span id="an_3:10">3:10</span> ինչպէս գրուած է. «Ո՛չ մէկ արդար կայ, ո՛չ
իսկ մէկ հատ:

<span id="an_3:11">3:11</span> Ո՛չ մէկը կայ որ հասկնայ, ո՛չ մէկը կայ որ
փնտռէ Աստուած:

<span id="an_3:12">3:12</span> Բոլո՛րը խոտորեցան, միասին անպէտ դարձան.
ո՛չ մէկ բարիք ընող կայ, ո՛չ իսկ մէկ հատ»:

<span id="an_3:13">3:13</span> «Անոնց կոկորդը բաց գերեզման է, իրենց
լեզուով նենգաւոր եղան»: «Իժերու թոյն կայ անոնց շրթունքներուն տակ»:

<span id="an_3:14">3:14</span> «Անոնց բերանը լեցուն է անէծքով ու
դառնութեամբ»:

<span id="an_3:15">3:15</span> «Անոնց ոտքերը կ՚աճապարեն արիւն թափելու.

<span id="an_3:16">3:16</span> կործանում եւ թշուառութիւն կայ անոնց
ճամբաներուն մէջ:

<span id="an_3:17">3:17</span> Չճանչցան խաղաղութեան ճամբան»:

<span id="an_3:18">3:18</span> «Աստուծոյ վախը չկայ անոնց աչքերուն
առջեւ»:

<span id="an_3:19">3:19</span> Բայց գիտենք թէ ի՛նչ որ կ՚ըսէ Օրէնքը,
կ՚ըսէ անո՛նց՝ որ Օրէնքին տակ են, որպէսզի ամէն բերան գոցուի եւ ամբողջ
աշխարհը դատապարտուի Աստուծոյ առջեւ:

<span id="an_3:20">3:20</span> Ուստի ո՛չ մէկ մարմին պիտի արդարանայ անոր
առջեւ Օրէնքին գործերով, քանի որ Օրէնքին միջոցով կ՚ըլլայ մեղքի
գիտակցութիւնը:

<span id="an_3:21">3:21</span> Բայց հիմա՝ առանց Օրէնքին՝ Աստուծոյ
արդարութիւնը բացայայտ եղած է, վկայուած ըլլալով Օրէնքէն ու Մարգարէներէն.

<span id="an_3:22">3:22</span> այսինքն Աստուծոյ արդարութիւնը՝ որ Յիսուս
Քրիստոսի վրայ եղած հաւատքով է բոլոր հաւատացողներուն համար, քանի որ
խտրութիւն չկայ:

<span id="an_3:23">3:23</span> Արդարեւ բոլորը մեղանչեցին, եւ զրկուած են
Աստուծոյ փառքէն.

<span id="an_3:24">3:24</span> բայց ձրի կ՚արդարանան անոր շնորհքով,
Քրիստոս Յիսուսով եղած ազատագրութեամբ:

<span id="an_3:25">3:25</span> Աստուած նախապէս սահմանեց զայն՝ քաւութիւն
ըլլալու անոր արիւնին հաւատացողներուն, որպէսզի ցոյց տայ իր արդարութիւնը՝
ներելով նախապէս - Աստուծոյ հանդուրժողութեան ժամանակ - գործուած մեղքերը:

<span id="an_3:26">3:26</span> Այսինքն՝ իր արդարութիւնը այս ատեն ցոյց
տալու համար, որպէսզի ինք արդար ըլլայ եւ արդարացնէ Յիսուսի հաւատացողը:

<span id="an_3:27">3:27</span> Ուրեմն ո՞ւր մնաց պարծանքը. բացառուեցաւ:
Ո՞ր Օրէնքէն, գործերո՞ւ Օրէնքէն: Ո՛չ, հապա հաւատքի Օրէնքէն.

<span id="an_3:28">3:28</span> որովհետեւ մենք կը հետեւցնենք թէ մարդ
կ՚արդարանայ հաւատքով՝ առանց Օրէնքին գործերուն:

<span id="an_3:29">3:29</span> Միթէ Աստուած միայն Հրեաներո՞ւնն է ու
հեթանոսներունը չէ՞. այո՛, նաեւ հեթանոսներունը:

<span id="an_3:30">3:30</span> Քանի որ մէ՛կ Աստուած կայ, որ թլփատութիւնը
կ՚արդարացնէ հաւատքով, նաեւ անթլփատութիւնը՝ նոյն հաւատքով:

<span id="an_3:31">3:31</span> Ուստի մենք կ՚ոչնչացնե՞նք Օրէնքը հաւատքով:
Ամե՛նեւին. նոյնիսկ կը հաստատե՛նք Օրէնքը:

<span id="an_4:1">4:1</span> Ուրեմն ի՞նչ պիտի ըսենք թէ գտաւ Աբրահամ՝
մարմինի համեմատ մեր նախահայրը.

<span id="an_4:2">4:2</span> որովհետեւ եթէ Աբրահամ արդարացած ըլլար
գործերով՝ պիտի պարծենար անոնցմով, բայց ո՛չ Աստուծոյ առջեւ:

<span id="an_4:3">4:3</span> Արդարեւ ի՞նչ կ՚ըսէ Գիրքը. «Աբրահամ հաւատաց
Աստուծոյ, եւ ատիկա արդարութիւն սեպուեցաւ իրեն»:

<span id="an_4:4">4:4</span> Բայց ա՛ն որ կը գործէ, անոր վարձատրութիւնը
շնորհքէ եղած չի սեպուիր, հապա՝ պարտքէ:

<span id="an_4:5">4:5</span> Իսկ ա՛ն որ չի գործեր, բայց կը հաւատայ անոր՝
որ կ՚արդարացնէ ամբարիշտը, իր հաւատքը արդարութիւն կը սեպուի իրեն:

<span id="an_4:6">4:6</span> Ինչպէս Դաւիթ ալ կը խօսի երանութեան մասին
այն մարդուն, որուն Աստուած արդարութիւն կը սեպէ՝ առանց գործերու:

<span id="an_4:7">4:7</span> «Երանի՜ անոնց,- կ՚ըսէ,- որոնց
անօրէնութիւնները ներուեցան, եւ որոնց մեղքերը ծածկուեցան:

<span id="an_4:8">4:8</span> Երանի՜ այն մարդուն, որուն մեղք չի սեպեր
Տէրը»:

<span id="an_4:9">4:9</span> Ուրեմն այս երանութիւնը միայն
թլփատուածներո՞ւն համար է, թէ անթլփատներուն համար ալ. քանի որ կ՚ըսենք թէ
“հաւատքը արդարութիւն սեպուեցաւ Աբրահամի”:

<span id="an_4:10">4:10</span> Ուրեմն ի՞նչպէս սեպուեցաւ. թլփատութեա՞ն
մէջ եղած ատենը, թէ անթլփատութեան մէջ: Ո՛չ թէ թլփատութեան մէջ, հապա՝
անթլփատութեան:

<span id="an_4:11">4:11</span> Յետոյ թլփատութեան նշանը ստացաւ՝ իբր կնիք
անթլփատութեան ատենը ունեցած հաւատքին արդարութեան, որպէսզի ինք ըլլայ
հայրը այն բոլոր հաւատացողներուն՝ որոնք անթլփատ են (անոնց ալ արդարութիւն
սեպուելու համար),

<span id="an_4:12">4:12</span> նաեւ հայրը թլփատութեան՝ անոնց համար,
որոնք ո՛չ միայն թլփատուած են, այլ նաեւ կ՚ընթանան մեր հօր Աբրահամի
անթլփատութեան ատեն ունեցած հաւատքին հետքերով:

<span id="an_4:13">4:13</span> Արդարեւ Աբրահամի եւ անոր զարմին՝ աշխարհը
ժառանգելու համար տրուած խոստումը ո՛չ թէ Օրէնքով եղաւ, հապա հաւատքին
արդարութեամբ:

<span id="an_4:14">4:14</span> Քանի որ եթէ Օրէնքէն եղողները ժառանգորդ
ըլլային, հաւատքը պիտի փճանար, եւ խոստումը ոչնչանար:

<span id="an_4:15">4:15</span> Որովհետեւ Օրէնքը բարկութիւն կը գործադրէ.
քանի որ ուր Օրէնք չկայ, օրինազանցութիւն ալ չկայ:

<span id="an_4:16">4:16</span> Ուստի ժառանգորդ ըլլալը հաւատքէն է, որ
շնորհքով եղած ըլլայ, որպէսզի խոստումը մնայուն ըլլայ ամբողջ զարմին. ո՛չ
միայն անոր՝ որ Օրէնքէն է, այլ նաեւ անո՛ր՝ որ Աբրահամի հաւատքէն է: Ան մեր
բոլորին հայրն է

<span id="an_4:17">4:17</span> (ինչպէս գրուած է. “Քեզ շատ ազգերու հայր
ըրի”) Աստուծոյ առջեւ՝ որուն ինք հաւատաց, որ կեանք կու տայ մեռելներուն ու
չեղած բաները կը կոչէ եղածներու պէս:

<span id="an_4:18">4:18</span> Չյուսացուած բանին՝ յոյսով հաւատաց, թէ ինք
շատ ազգերու հայր պիտի ըլլայ (ինչպէս ըսուեցաւ ալ թէ “քու զարմդ այսպէս
պիտի ըլլայ”).

<span id="an_4:19">4:19</span> եւ հաւատքի մէջ չտկարանալով՝ ուշադիր չեղաւ
իր մարմինին, որ արդէն մեռածի պէս էր, (որովհետեւ ինք հարիւր տարեկանի չափ
էր,) ո՛չ ալ Սառայի արգանդին մեռած ըլլալուն:

<span id="an_4:20">4:20</span> Անհաւատութեամբ չտատամսեցաւ Աստուծոյ
խոստումին հանդէպ, հապա հաւատքով զօրացած՝ փառք տուաւ Աստուծոյ,

<span id="an_4:21">4:21</span> եւ լման համոզուեցաւ թէ ի՛նչ որ ան
խոստացաւ՝ կարող է նաեւ իրագործել:

<span id="an_4:22">4:22</span> Ուստի արդարութիւն սեպուեցաւ իրեն:

<span id="an_4:23">4:23</span> Բայց գրուեցաւ ո՛չ միայն անոր համար՝ թէ
“սեպուեցաւ իրեն”,

<span id="an_4:24">4:24</span> այլ նաեւ մեզի համար, որոնց պիտի սեպուի՝
քանի որ կը հաւատանք անո՛ր՝ որ մեռելներէն յարուցանեց Յիսուսը՝ մեր Տէրը,

<span id="an_4:25">4:25</span> որ մատնուեցաւ մեր յանցանքներուն համար ու
յարութիւն առաւ մեզ արդարացնելու համար:

<span id="an_5:1">5:1</span> Ուրեմն մենք՝ հաւատքով արդարացած ըլլալով՝
խաղաղութիւն ունինք Աստուծոյ հետ մեր Տէրոջ՝ Յիսուս Քրիստոսի միջոցով:

<span id="an_5:2">5:2</span> Անով նաեւ արտօնութիւն ունեցանք հաւատքով
մօտենալու այս շնորհքին՝ որուն մէջ կեցած ենք, եւ կը պարծենանք Աստուծոյ
փառքին յոյսով:

<span id="an_5:3">5:3</span> Ո՛չ միայն այսքան, հապա կը պարծենանք
տառապանքներու մէջ ալ. որովհետեւ գիտենք թէ տառապանքը կ՚իրագործէ
համբերութիւն,

<span id="an_5:4">5:4</span> համբերութիւնը՝ փորձառութիւն, ու
փորձառութիւնը՝ յոյս.

<span id="an_5:5">5:5</span> եւ յոյսը ամօթահար չ՚ըներ, որովհետեւ
Աստուծոյ սէրը մեր սիրտերուն մէջ սփռուած է Սուրբ Հոգիին միջոցով՝ որ
տրուեցաւ մեզի:

<span id="an_5:6">5:6</span> Արդարեւ մինչ մենք տակաւին տկար էինք, յարմար
ժամանակին՝ Քրիստոս մեռաւ ամբարիշտներուն համար.

<span id="an_5:7">5:7</span> հազիւ թէ արդարի մը համար մէկը ուզէ մեռնիլ,
(թերեւս բարի մարդու մը համար մէկը յօժարի մեռնիլ,)

<span id="an_5:8">5:8</span> մինչդեռ Աստուած մեզի հանդէպ ունեցած իր սէրը
ապացուցանեց այն իրողութեամբ, որ երբ տակաւին մեղաւոր էինք՝

<span id="an_5:9">5:9</span> Քրիստոս մեռաւ մեզի համար. ուրեմն հիմա որ
արդարացանք իր արիւնով, ո՜րչափ աւելի բարկութենէն պիտի փրկուինք իրմով:

<span id="an_5:10">5:10</span> Որովհետեւ եթէ մեր թշնամի եղած ատենը
հաշտուեցանք Աստուծոյ հետ իր Որդիին մահով, ո՜րչափ աւելի մեր հաշտուած
ատենը պիտի փրկուինք անոր կեանքով:

<span id="an_5:11">5:11</span> Եւ ո՛չ միայն ասիկա, այլ նաեւ կը պարծենանք
Աստուծմով՝ մեր Տէրոջ՝ Յիսուս Քրիստոսի միջոցով, որով հիմա ստացանք
հաշտութիւնը:

<span id="an_5:12">5:12</span> Ուստի ինչպէս մէկ մարդով մեղքը աշխարհ
մտաւ, ու մեղքով՝ մահը, եւ այնպէս՝ մահը փոխանցուեցաւ բոլոր մարդոց, քանի
որ բոլորն ալ մեղանչեցին.

<span id="an_5:13">5:13</span> (որովհետեւ մինչեւ Օրէնքին տրուիլը՝
աշխարհի մէջ մեղք կար, բայց մեղք չէր վերագրուեր՝ երբ Օրէնք չկար:

<span id="an_5:14">5:14</span> Սակայն մահը թագաւորեց Ադամէն մինչեւ
Մովսէս, նոյնիսկ Ադամի օրինազանցութեան նման չմեղանչողներուն վրայ. ինք
նախատիպն էր անոր՝ որ յետոյ պիտի գար:

<span id="an_5:15">5:15</span> Բայց շնորհը յանցանքին պէս չէ. որովհետեւ
եթէ մէկին յանցանքով շատեր մեռան, ա՛լ ո՜րչափ աւելի շատերուն վրայ առատացաւ
Աստուծոյ շնորհքը, եւ պարգեւը՝ որ շնորհուեցաւ մէկ մարդու՝ Յիսուս Քրիստոսի
միջոցով:

<span id="an_5:16">5:16</span> Եւ պարգեւը այնպէս չէ, ինչպէս մէկ
մեղանչողին պատահածը. որովհետեւ դատաստանը մէկին մեղքով դատապարտութեան
մատնեց, բայց շնորհը շատ յանցանքներէ արդարութեան առաջնորդեց:

<span id="an_5:17">5:17</span> Քանի որ եթէ մէկ մարդու յանցանքով՝ մահը
թագաւորեց այդ մէկով, ո՜րչափ աւելի անոնք՝ որ կը ստանան շնորհքի ու
արդարութեան պարգեւին առատութիւնը, կեանքի մէջ պիտի թագաւորեն միակ Յիսուս
Քրիստոսի միջոցով:)

<span id="an_5:18">5:18</span> Ուրեմն, ինչպէս բոլոր մարդոց
դատապարտութեան վճիռ տրուեցաւ մէկին յանցանքով, այնպէս ալ բոլոր մարդոց
կեանք տուող արդարութիւն շնորհուեցաւ մէկին արդարութեամբ:

<span id="an_5:19">5:19</span> Որովհետեւ ինչպէս շատեր մեղաւոր եղան մէկ
մարդու անհնազանդութեամբ, այնպէս շատեր արդար պիտի ըլլան մէկին
հնազանդութեամբ:

<span id="an_5:20">5:20</span> Սակայն Օրէնքը ներս սպրդեցաւ՝ որպէսզի
յանցանքը աւելնայ. բայց հոն՝ ուր մեղքը աւելցաւ, շնորհքը չափազանց
առատացաւ:

<span id="an_5:21">5:21</span> Որպէսզի՝ ինչպէս մեղքը թագաւորեց մինչեւ
մահ, այնպէս ալ շնորհքը թագաւորէ արդարութեամբ՝ մինչեւ յաւիտենական կեանք,
մեր Տէրոջ՝ Յիսուս Քրիստոսի միջոցով:

<span id="an_6:1">6:1</span> Ուրեմն ի՞նչ պիտի ըսենք. արդեօք յարատեւե՞նք
մեղքի մէջ՝ որպէսզի շնորհքը աւելնայ:

<span id="an_6:2">6:2</span> Ամե՛նեւին: Մենք՝ որ մեռած ենք մեղքին
հանդէպ, ի՞նչպէս տակաւին ապրինք անոր մէջ:

<span id="an_6:3">6:3</span> Չէ՞ք գիտեր թէ մենք բոլորս՝ որ մկրտուեցանք
Յիսուս Քրիստոսով, մկրտուեցանք անոր մահո՛վ:

<span id="an_6:4">6:4</span> Ուրեմն անոր հետ թաղուեցանք մկրտութեամբ՝
մահուան համար. որպէսզի ինչպէս Քրիստոս մեռելներէն յարութիւն առաւ՝ Հօրը
փառքով, այնպէս ալ մենք ընթանանք նոր կեանքի մէջ:

<span id="an_6:5">6:5</span> Որովհետեւ եթէ մենք տնկակից եղանք անոր
մահուան նմանութեամբ, նաեւ կցորդ պիտի ըլլանք անոր յարութեան նմանութեամբ:

<span id="an_6:6">6:6</span> Սա՛ գիտնանք՝ թէ մեր հին մարդը խաչուեցաւ
անոր հետ, որ մեղքի մարմինը ոչնչանայ, որպէսզի այլեւս մեղքին ստրուկը
չըլլանք:

<span id="an_6:7">6:7</span> Որովհետեւ ա՛ն որ մեռած է մեղքին, արդարացած
է մեղքէն:

<span id="an_6:8">6:8</span> Ուրեմն եթէ մենք մեռանք Քրիստոսի հետ, կը
հաւատանք թէ պիտի ապրինք ալ անոր հետ:

<span id="an_6:9">6:9</span> Քանի որ գիտենք թէ Քրիստոս մեռելներէն
յարութիւն առած ըլլալով՝ այլեւս չի մեռնիր. ա՛լ մահը չի տիրեր անոր վրայ:

<span id="an_6:10">6:10</span> Որովհետեւ երբ ան մեռաւ, մեղքի՛ համար
մեռաւ՝ մէ՛կ անգամ ընդմիշտ, եւ հիմա որ կ՚ապրի՝ Աստուծո՛յ համար կ՚ապրի:

<span id="an_6:11">6:11</span> Նոյնպէս դուք ձեզ մեռա՛ծ սեպեցէք մեղքին,
բայց ողջ՝ Աստուծոյ, մեր Տէրոջ՝ Քրիստոս Յիսուսի միջոցով:

<span id="an_6:12">6:12</span> Ուրեմն ա՛լ մեղքը թող չթագաւորէ ձեր
մահկանացու մարմինին վրայ, որ հնազանդիք անոր ցանկութիւններուն.

<span id="an_6:13">6:13</span> ու ձեր մարմինին անդամները մի՛ յանձնէք
մեղքին՝ անիրաւութեան գործիք ըլլալու: Հապա դուք ձեզ ընծայեցէ՛ք Աստուծոյ՝
որպէս մեռելներէն վերապրողներ, եւ ձեր անդամները ընծայեցէ՛ք Աստուծոյ՝ իբր
արդարութեան գործիքներ:

<span id="an_6:14">6:14</span> Արդարեւ մեղքը պիտի չիշխէ ձեր վրայ.
որովհետեւ ո՛չ թէ Օրէնքի տակ էք, հապա՝ շնորհքի տակ:

<span id="an_6:15">6:15</span> Ուրեմն ի՞նչ. մեղանչե՞նք, քանի որ Օրէնքի
տակ չենք, հապա՝ շնորհքի տակ: Ամե՛նեւին:

<span id="an_6:16">6:16</span> Չէ՞ք գիտեր թէ որո՛ւն որ դուք ձեզ իբր
ստրուկ յանձնէք՝ հնազանդելու համար, ստրուկ կ՚ըլլաք անոր՝ որուն կը
հնազանդիք, թէ՛ մեղքին՝ որ կ՚առաջնորդէ մահուան, եւ թէ հնազանդութեան՝ որ
կ՚առաջնորդէ արդարութեան:

<span id="an_6:17">6:17</span> Բայց շնորհակալութի՛ւն Աստուծոյ, որ մեղքին
ստրուկ ըլլալէ ետք՝ սրտանց հնազանդեցաք այն ուսուցումի տիպարին՝ որ
աւանդուեցաւ ձեզի:

<span id="an_6:18">6:18</span> Ուստի դուք՝ ազատած ըլլալով մեղքէն՝ ստրուկ
եղաք արդարութեա՛ն.

<span id="an_6:19">6:19</span> (մարդկային կերպով կը խօսիմ՝ ձեր մարմինին
տկարութեան պատճառով.) քանի որ ինչպէս յանձնեցիք ձեր անդամները
անօրէնութեան՝ ստրուկ ըլլալու անմաքրութեան եւ անօրէնութեան, այնպէս ալ
հիմա ընծայեցէ՛ք ձեր անդամները սրբութեան՝ ստրուկ ըլլալու արդարութեան:

<span id="an_6:20">6:20</span> Որովհետեւ երբ դուք ստրուկ էիք մեղքին՝
ազատ էիք արդարութենէն:

<span id="an_6:21">6:21</span> Ուրեմն այն ատեն ի՞նչ պտուղ ունէիք այն
բաներէն՝ որոնց համար հիմա կ՚ամչնաք. որովհետեւ անոնց վախճանը մահ է:

<span id="an_6:22">6:22</span> Իսկ հիմա, մեղքէն ազատած եւ Աստուծոյ
ստրուկ եղած ըլլալով, ձեր պտուղը ունիք՝ սրբութեամբ, ու վախճանը՝
յաւիտենական կեանքը:

<span id="an_6:23">6:23</span> Որովհետեւ մեղքին վարձատրութիւնը մահ է,
բայց Աստուծոյ շնորհը՝ յաւիտենական կեանք է, Յիսուս Քրիստոսի՝ մեր Տէրոջ
միջոցով:

<span id="an_7:1">7:1</span> Միթէ չէ՞ք գիտեր, եղբայրնե՛ր, (քանի որ ես
Օրէնքը գիտցողներուն կը խօսիմ,) թէ Օրէնքը կը տիրէ մարդուն վրայ՝ այնքան
ատեն որ ան կ՚ապրի:

<span id="an_7:2">7:2</span> Որովհետեւ ամուսին ունեցող կինը Օրէնքով
կապուած է իր ամուսինին՝ քանի դեռ ան կ՚ապրի. բայց եթէ ամուսինը մեռնի,
արձակուած է ամուսինին Օրէնքէն:

<span id="an_7:3">7:3</span> Ուրեմն, քանի դեռ ամուսինը կ՚ապրի, շնացող
պիտի կոչուի՝ եթէ ուրիշ մարդու մը կին ըլլայ. բայց եթէ ամուսինը մեռնի՝
ազատ կ՚ըլլայ այդ Օրէնքէն, այնպէս որ շնացող չ՚ըլլար՝ եթէ ուրիշ մարդու մը
կին ըլլայ:

<span id="an_7:4">7:4</span> Հետեւաբար դո՛ւք ալ, եղբայրնե՛րս, Օրէնքին
մեռաք Քրիստոսի մարմինով, որպէսզի ըլլաք ուրիշի՛ մը, անոր՝ որ մեռելներէն
յարութիւն առաւ, որպէսզի պտուղ արտադրենք Աստուծոյ:

<span id="an_7:5">7:5</span> Քանի որ երբ մենք մարմինով էինք, մեղքերու
կիրքերը՝ որոնք կը դրդուէին Օրէնքէն՝ կը ներգործէին մեր անդամներուն մէջ,
որպէսզի պտուղ արտադրենք մահուան:

<span id="an_7:6">7:6</span> Իսկ հիմա արձակուեցանք Օրէնքէն. որովհետեւ
մենք մեռանք անոր՝ որ գերի բռնած էր մեզ, որպէսզի ծառայենք նորոգուած
հոգիով, եւ ո՛չ թէ հնամաշ գիրին համաձայն:

<span id="an_7:7">7:7</span> Ուրեմն ի՞նչ ըսենք. Օրէնքը մե՞ղք է:
Ամե՛նեւին: Նոյնիսկ ես պիտի չգիտնայի մեղքը, եթէ Օրէնքը չըլլար. նաեւ պիտի
չգիտնայի ցանկութիւնը, եթէ Օրէնքը ըսած չըլլար. «Մի՛ ցանկար»:

<span id="an_7:8">7:8</span> Բայց մեղքը՝ առիթ առնելով պատուիրանէն՝ մէջս
իրագործեց ամէն տեսակ ցանկութիւն, որովհետեւ մեղքը մեռած էր առանց Օրէնքին:

<span id="an_7:9">7:9</span> Արդարեւ ես ժամանակ մը ողջ էի՝ առանց
Օրէնքին. բայց երբ պատուիրանը եկաւ՝ մեղքը վերապրեցաւ,

<span id="an_7:10">7:10</span> ու ես մեռայ. եւ այն պատուիրանը՝ որ կեանքի
համար էր, նոյնը ինծի մահուան համար եղաւ:

<span id="an_7:11">7:11</span> Որովհետեւ մեղքը՝ պատուիրանէն առիթ
առնելով՝ խաբեց զիս, եւ սպաննեց անով:

<span id="an_7:12">7:12</span> Հետեւաբար Օրէնքը սուրբ է, ու պատուիրանը՝
սուրբ, արդար եւ բարի:

<span id="an_7:13">7:13</span> Ուրեմն ինչ որ բարի է՝ մա՞հ պատճառեց ինծի:
Ամե՛նեւին: Հապա մեղքն էր որ մահ իրագործեց իմ մէջս՝ բարիին միջոցով,
որպէսզի մեղքը գերազանցօրէն մեղաւոր երեւնայ՝ պատուիրանին միջոցով:

<span id="an_7:14">7:14</span> Արդարեւ գիտենք թէ Օրէնքը հոգեւոր է, բայց
ես մարմնաւոր եմ՝ ծախուած մեղքին հպատակութեան.

<span id="an_7:15">7:15</span> որովհետեւ ինչ որ կը գործադրեմ՝ չեմ
ըմբռներ: Ո՛չ թէ ինչ որ կ՚ուզեմ՝ զայն կ՚ընեմ, հապա ինչ որ կ՚ատեմ՝ զայն
կ՚ընեմ:

<span id="an_7:16">7:16</span> Ուրեմն եթէ չուզածս կ՚ընեմ, հաւանութիւն
կու տամ Օրէնքին՝ թէ բարի է:

<span id="an_7:17">7:17</span> Իսկ հիմա՝ ո՛չ թէ ե՛ս կը գործադրեմ զայն,
հապա մե՛ղքը՝ որ կը բնակի իմ մէջս:

<span id="an_7:18">7:18</span> Քանի որ գիտեմ թէ իմ մէջս, այսինքն
մարմինիս մէջ, ո՛չ մէկ բարի բան կը բնակի. որովհետեւ կամենալը քովս է, բայց
չեմ գտներ բարին գործադրելը:

<span id="an_7:19">7:19</span> Արդարեւ բարին որ կ՚ուզեմ՝ չեմ ըներ, հապա
չարը որ չեմ ուզեր՝ զա՛յն կ՚ընեմ:

<span id="an_7:20">7:20</span> Իսկ եթէ կ՚ընեմ ինչ որ չեմ ուզեր, ա՛լ ո՛չ
թէ ե՛ս կը գործադրեմ զայն, հապա մե՛ղքը՝ որ իմ մէջս կը բնակի:

<span id="an_7:21">7:21</span> Ուրեմն ես կը գտնեմ օրէնք մը, որ երբ
կամենամ բարին ընելը, չարը քովս կ՚ըլլայ:

<span id="an_7:22">7:22</span> Որովհետեւ ներքին մարդուն համաձայն՝ կը
հաւնիմ Աստուծոյ Օրէնքը.

<span id="an_7:23">7:23</span> բայց անդամներուս մէջ կը տեսնեմ ուրի՛շ
օրէնք մը, որ կը մարտնչի միտքիս Օրէնքին դէմ եւ գերի կը դարձնէ զիս մեղքի
օրէնքին՝ որ անդամներուս մէջ է:

<span id="an_7:24">7:24</span> Ի՜նչ թշուառ մարդ եմ. ո՞վ պիտի ազատէ զիս
այս մահկանացու մարմինէն:

<span id="an_7:25">7:25</span> Շնորհակալութիւն Աստուծոյ՝՝, մեր Տէրոջ՝
Յիսուս Քրիստոսի միջոցով: Ուրեմն ես ինքս միտքով կը ծառայեմ Աստուծոյ
Օրէնքին, իսկ մարմինով՝ մեղքի օրէնքին:

<span id="an_8:1">8:1</span> Ուրեմն հիմա դատապարտութիւն չկայ Քրիստոս
Յիսուսով եղողներուն, որոնք մարմինին համաձայն չեն ընթանար.

<span id="an_8:2">8:2</span> քանի որ կեանքի Հոգիին Օրէնքը՝ Քրիստոս
Յիսուսով ազատեց զիս մեղքի եւ մահուան օրէնքէն:

<span id="an_8:3">8:3</span> Արդարեւ ինչ որ Օրէնքը անկարող էր ընել,
որովհետեւ մարմինը տկարացուցած էր զայն, Աստուած իրագործեց. իր Որդին
ղրկեց՝ մեղանչական մարմինի նմանութեամբ եւ մեղքին պատճառով, ու դատապարտեց
մեղքը այդ մարմինին մէջ,

<span id="an_8:4">8:4</span> որպէսզի Օրէնքին արդարութիւնը գործադրուի մեր
մէջ՝ որ չենք ընթանար մարմինին համաձայն, այլ՝ Հոգիին:

<span id="an_8:5">8:5</span> Արդարեւ մարմինին համաձայն ապրողները՝ կը
մտածեն մարմինին բաները, իսկ Հոգիին համաձայն ապրողները՝ Հոգիին բաները.

<span id="an_8:6">8:6</span> նաեւ մարմնաւոր մտածումը մահ է, իսկ հոգեւոր
մտածումը՝ կեանք ու խաղաղութիւն:

<span id="an_8:7">8:7</span> Արդարեւ մարմնաւոր մտածումը Աստուծոյ դէմ
թշնամութիւն է, քանի Աստուծոյ Օրէնքին չի հպատակիր. մա՛նաւանդ չի կրնար ալ,

<span id="an_8:8">8:8</span> որովհետեւ մարմինին համաձայն ապրողները չեն
կրնար հաճեցնել Աստուած:

<span id="an_8:9">8:9</span> Բայց դուք չէք ապրիր մարմինին համաձայն,
հապա՝ Հոգիին համաձայն, եթէ իսկապէս Աստուծոյ Հոգին բնակած է ձեր մէջ. իսկ
եթէ մէկը Քրիստոսի Հոգին չունի, ինք անորը չէ:

<span id="an_8:10">8:10</span> Սակայն եթէ Քրիստոս ձեր մէջ է, մարմինը
մեռած է մեղքին պատճառով, իսկ Հոգին կեանք կը պարգեւէ արդարութեան
պատճառով:

<span id="an_8:11">8:11</span> Ու եթէ Յիսուսը մեռելներէն յարուցանողին
Հոգին բնակած է ձեր մէջ, ուրեմն ա՛ն՝ որ մեռելներէն յարուցանեց Քրիստոսը,
կեանք պիտի տայ նաեւ ձեր մահկանացու մարմիններուն՝ իր Հոգիով, որ կը բնակի
ձեր մէջ:

<span id="an_8:12">8:12</span> Ուրեմն, եղբայրնե՛ր, պարտական ենք, բայց
ո՛չ մարմինին՝ մարմինին համաձայն ապրելու համար:

<span id="an_8:13">8:13</span> Որովհետեւ եթէ մարմինին համաձայն ապրիք՝
պիտի մեռնիք, իսկ եթէ Հոգիով մարմինին գործերը մեռցնէք՝ պիտի ապրիք:

<span id="an_8:14">8:14</span> Արդարեւ բոլոր անոնք որ կ՚առաջնորդուին
Աստուծոյ Հոգիով, անո՛նք են Աստուծոյ որդիները.

<span id="an_8:15">8:15</span> քանի որ դուք չստացաք ստրկութեան հոգին՝
դարձեալ վախնալու համար, հապա ստացաք որդեգրութեա՛ն Հոգին, որուն միջոցով
կը գոչենք՝՝. «Աբբա՛, Հա՛յր»:

<span id="an_8:16">8:16</span> Նոյնինքն Հոգին վկայութիւն կու տայ մեր
հոգիին հետ թէ մենք Աստուծոյ զաւակներն ենք.

<span id="an_8:17">8:17</span> ու եթէ զաւակներ՝ ուրեմն ժառանգորդներ,
Աստուծոյ ժառանգորդներ եւ Քրիստոսի ժառանգակիցներ, որպէսզի եթէ չարչարուինք
իրեն հետ, նաեւ փառաւորուինք իրեն հետ:

<span id="an_8:18">8:18</span> Արդարեւ ես այնպէս կը սեպեմ թէ այս ներկայ
ժամանակին չարչարանքները՝ արժանի չեն բաղդատուելու գալիք փառքին հետ, որ
պիտի յայտնուի մեր մէջ:

<span id="an_8:19">8:19</span> Քանի որ արարածները եռանդուն ակնկալութեամբ
կը սպասեն Աստուծոյ որդիներուն յայտնութեան:

<span id="an_8:20">8:20</span> Որովհետեւ արարածները հպատակեցան
ունայնութեան, (ո՛չ թէ իրենց կամքով, հապա անոր պատճառով՝ որ հպատակեցուց
զիրենք,)

<span id="an_8:21">8:21</span> այն յոյսով՝ որ արարածները իրե՛նք ալ,
ազատելով ապականութեան ստրկութենէն, հասնին Աստուծոյ զաւակներուն փառաւոր
ազատութեան:

<span id="an_8:22">8:22</span> Քանի որ գիտենք թէ բոլոր արարածները միասին
կը հառաչեն ու երկունքի ցաւ կը քաշեն մինչեւ հիմա:

<span id="an_8:23">8:23</span> Եւ ո՛չ միայն անոնք, հապա մե՛նք ալ՝ որ
ունինք Հոգիին երախայրիքը, նոյնիսկ մե՛նք մեր մէջ կը հառաչենք՝ սպասելով
որդեգրութեան, այսինքն մեր մարմինին ազատագրութեան:

<span id="an_8:24">8:24</span> Որովհետեւ մենք յոյսով փրկուեցանք. բայց
այն յոյսը որ կը տեսնուի՝ յոյս չէ. քանի որ ինչո՞ւ մէկը տակաւին յուսայ այն
բանին՝ որ արդէն կը տեսնէ:

<span id="an_8:25">8:25</span> Իսկ եթէ կը յուսանք մեր չտեսած բանին, ա՛լ
համբերութեամբ սպասենք անոր:

<span id="an_8:26">8:26</span> Նոյնպէս Հոգին ալ կ՚օգնէ մեր
տկարութիւններուն մէջ. քանի որ չենք գիտեր ի՛նչ բանի համար աղօթելու ենք՝
ինչպէս պէտք է. բայց Հոգին ի՛նք կը բարեխօսէ մեզի համար՝ անբարբառ
հառաչանքներով:

<span id="an_8:27">8:27</span> Եւ ա՛ն՝ որ կը զննէ սիրտերը, գիտէ Հոգիին
ի՛նչ մտածելը, քանի որ կը բարեխօսէ սուրբերուն համար Աստուծոյ կամքին
համաձայն:

<span id="an_8:28">8:28</span> Նաեւ գիտենք թէ բոլոր բաները բարիին
գործակից կ՚ըլլան անո՛նց՝ որ կը սիրեն Աստուած, անո՛նց՝ որ կանչուած են իր
առաջադրութեան համաձայն:

<span id="an_8:29">8:29</span> Որովհետեւ անո՛նք՝ որ նախապէս ճանչցաւ,
նաեւ նախասահմանեց՝ կերպարանակից ըլլալու իր Որդիին պատկերին, որպէսզի ան
ըլլայ անդրանի՛կը բազմաթիւ եղբայրներու մէջ:

<span id="an_8:30">8:30</span> Եւ անոնք որ նախասահմանեց՝ նաեւ կանչեց,
անոնք որ կանչեց՝ նաեւ արդարացուց, եւ անոնք որ արդարացուց՝ նաեւ
փառաւորեց:

<span id="an_8:31">8:31</span> Ուրեմն ի՞նչ ըսենք այս բաներուն մասին. եթէ
Աստուած մեր կողմն է, ո՞վ հակառակ է մեզի:

<span id="an_8:32">8:32</span> Ա՛ն՝ որ չխնայեց իր իսկ Որդիին, հապա
մատնեց զայն մեր բոլորին համար, ի՞նչպէս անոր հետ նաեւ պիտի չպարգեւէ մեզի
բոլոր բաները:

<span id="an_8:33">8:33</span> Ո՞վ պիտի մեղադրէ Աստուծոյ ընտրածները.
Աստուա՛ծ է արդարացնողը:

<span id="an_8:34">8:34</span> Ուրեմն ո՞վ է դատապարտողը. Քրիստոս՝ որ
մեռաւ, մա՛նաւանդ յարութիւն առաւ եւ Աստուծոյ աջ կողմն է, ա՛ն կը բարեխօսէ
մեզի համար:

<span id="an_8:35">8:35</span> Ուրեմն ո՞վ պիտի զատէ մեզ Քրիստոսի սէրէն.
տառապա՞նքը, կամ տագնա՞պը, կամ հալածա՞նքը, կամ սո՞վը, կամ մերկութի՞ւնը,
կամ վտա՞նգը, կամ սո՞ւրը:

<span id="an_8:36">8:36</span> (Ինչպէս գրուած է. «Քեզի՛ համար ամբողջ օրը
կը մեռցուինք. սպանդանոցի ոչխարի պէս կը սեպուինք»:)

<span id="an_8:37">8:37</span> Նոյնիսկ այս բոլոր բաներուն մէջ աւելի քան
յաղթող կ՚ըլլանք անո՛վ՝ որ սիրեց մեզ:

<span id="an_8:38">8:38</span> Որովհետեւ ես համոզուած եմ թէ ո՛չ մահը,
ո՛չ կեանքը, ո՛չ հրեշտակները, ո՛չ իշխանութիւնները, ո՛չ զօրութիւնները, ո՛չ
ներկայ բաները, ո՛չ գալիք բաները,

<span id="an_8:39">8:39</span> ո՛չ բարձրութիւնը, ո՛չ խորունկութիւնը, ո՛չ
ալ ոեւէ ուրիշ արարած պիտի կարենայ զատել մեզ Աստուծոյ սէրէն, որ Քրիստոս
Յիսուսով՝ մեր Տէրոջմով է:

<span id="an_9:1">9:1</span> Ճշմարտութիւնը կ՚ըսեմ Քրիստոսով ու չեմ ստեր,
(իմ խղճմտանքս ալ կը վկայէ ինծի Սուրբ Հոգիով,)

<span id="an_9:2">9:2</span> թէ մեծ տրտմութիւն ունիմ, եւ սիրտիս մէջ՝
յարատեւ ցաւ:

<span id="an_9:3">9:3</span> Քանի որ կ՚ըղձայի ես ինքս նզովուած ըլլալ
Քրիստոսէ, իմ եղբայրներուս՝ մարմինի կողմէն ազգականներուս համար,

<span id="an_9:4">9:4</span> որոնք Իսրայելացի են: Անո՛նցն են
որդեգրութիւնը, փառքը, ուխտերը, օրէնսդրութիւնը, պաշտամունքն ու
խոստումները:

<span id="an_9:5">9:5</span> Իրե՛նցն են նախահայրերը. իրենցմէ՛ ալ մարմինի
կողմէն եկաւ Քրիստոս, որ բոլորին վրայ է, յաւիտեան օրհնեա՜լ Աստուած: Ամէն:

<span id="an_9:6">9:6</span> Բայց Աստուծոյ խօսքը ապարդիւն նկատուելու չէ.
քանի որ բոլոր Իսրայէլէ եղողները Իսրայելացի չեն,

<span id="an_9:7">9:7</span> ո՛չ ալ բոլորը զաւակներ են՝ քանի որ Աբրահամի
զարմն են. հապա ըսուեցաւ. «Իսահակի՛ անունով պիտի կոչուի քու զարմդ»:

<span id="an_9:8">9:8</span> Այսինքն անոնք որ մարմինի զաւակներն են՝
Աստուծոյ զաւակները չեն. հապա խոստումի՛ն զաւակները զարմ կը սեպուին:

<span id="an_9:9">9:9</span> Որովհետեւ խոստումին խօսքը սա՛ էր. «Այս ատեն
պիտի գամ, ու Սառա որդի մը պիտի ունենայ»:

<span id="an_9:10">9:10</span> Եւ ո՛չ միայն այդ, այլ նաեւ երբ Ռեբեկա
յղացաւ մէկէն՝ մեր Իսահակ հօրմէն,

<span id="an_9:11">9:11</span> (քանի որ զաւակները դեռ չծնած, ո՛չ ալ
որեւէ բարիք կամ չարիք գործած, որպէսզի Աստուծոյ առաջադրութիւնը հաստատ
մնայ՝ ընտրութեան համաձայն,

<span id="an_9:12">9:12</span> այսինքն ո՛չ թէ գործերէն ըլլայ, հապա անկէ՛
որ կանչեց,) անոր ըսուեցաւ.

<span id="an_9:13">9:13</span> «Երէցը պիտի ծառայէ կրտսերին», ինչպէս
գրուած է. «Յակո՛բը սիրեցի, իսկ Եսաւը ատեցի»:

<span id="an_9:14">9:14</span> Ուրեմն ի՞նչ ըսենք. միթէ Աստուծոյ քով
անիրաւութի՞ւն կայ: Ամե՛նեւին:

<span id="an_9:15">9:15</span> Որովհետեւ ան Մովսէսի կ՚ըսէ. «Անո՛ր որ
պիտի ողորմիմ՝ կ՚ողորմիմ, եւ անո՛ր վրայ որ պիտի գթամ՝ կը գթամ»:

<span id="an_9:16">9:16</span> Ուրեմն ո՛չ մարդուն ուզելէն, ո՛չ ալ
վազելէն՝՝ կախեալ է, հապա Աստուծմէ՝ որ կ՚ողորմի:

<span id="an_9:17">9:17</span> Քանի որ Գիրքը կ՚ըսէ Փարաւոնի.
«Բարձրացուցի քեզ, որպէսզի իմ զօրութիւնս ցոյց տամ քու միջոցովդ, եւ իմ
անունս հռչակուի ամբողջ երկրին մէջ»:

<span id="an_9:18">9:18</span> Ուրեմն կ՚ողորմի որո՛ւն որ ուզէ, եւ կը
խստացնէ զա՛յն որ ուզէ:

<span id="an_9:19">9:19</span> Հետեւաբար դուն պիտի ըսես ինծի թէ “ա՛լ
ինչո՞ւ կը մեղադրէ, որովհետեւ ո՞վ կրնայ ընդդիմանալ անոր ծրագիրին”:

<span id="an_9:20">9:20</span> Բայց դուն ո՞վ ես, ո՛վ մարդ, որ կը
դիմադարձես Աստուծոյ: Միթէ կերտուած ը կրնա՞յ ըսել զինք կերտողին. «Ինչո՞ւ
ա՛յսպէս շինեցիր զիս»:

<span id="an_9:21">9:21</span> Միթէ բրուտը իրաւասութիւն չունի՞ կաւին
վրայ, որ նոյն զանգուածէն շինէ անօթ մը՝ պատիւի համար, իսկ ուրիշ մը՝
անպատուութեան համար:

<span id="an_9:22">9:22</span> Ի՞նչ կրնանք ըսել՝ եթէ Աստուած, ուզելով
ցոյց տալ իր բարկութիւնը եւ գիտցնել իր զօրութիւնը, շատ համբերատարութեամբ
տոկաց կորսուելու պատրաստուած բարկութեան անօթներուն,

<span id="an_9:23">9:23</span> որպէսզի գիտցնէ իր փառքին ճոխութիւնը՝
ողորմութիւն գտնող անօթներուն, որ նախապէս պատրաստեց փառքի համար,

<span id="an_9:24">9:24</span> այսինքն՝ մեզի, որ կանչեց ո՛չ միայն
Հրեաներէն, այլ նաեւ հեթանոսներէն,

<span id="an_9:25">9:25</span> ինչպէս Ովսէէի մէջ ալ կ՚ըսէ. «Իմ
ժողովուրդս չեղողը՝ “իմ ժողովուրդս” պիտի կոչեմ, ու սիրելի չեղողը՝
“սիրելի”:

<span id="an_9:26">9:26</span> Եւ այն տեղը՝ ուր անոնց ըսուած էր. “Դուք
իմ ժողովուրդս չէք”, հոն անոնք պիտի կոչուին “ապրող Աստուծոյ որդիները”:

<span id="an_9:27">9:27</span> Եսայի ալ Իսրայէլի մասին կ՚աղաղակէ.
«Նոյնիսկ եթէ Իսրայէլի որդիներուն թիւը ծովու աւազին չափ ըլլայ, միայն
մնացորդ մը պիտի փրկուի:

<span id="an_9:28">9:28</span> Քանի որ ան պիտի կատարէ իր խօսքը, կտրուկ
կերպով եւ արդարութեամբ. Տէրը կտրուկ կերպով պիտի իրագործէ իր խօսքը երկրի
վրայ»:

<span id="an_9:29">9:29</span> Եւ ինչպէս Եսայի նախապէս ըսաւ. «Եթէ
զօրքերու Տէրը զարմ մը թողուցած չըլլար մեզի, մենք պիտի ըլլայինք Սոդոմի
պէս, ու պիտի նմանէինք Գոմորի»:

<span id="an_9:30">9:30</span> Ուրեմն ի՞նչ ըսենք: Հետեւեա՛լը, թէ
հեթանոսները՝ որոնք հետամուտ չէին արդարութեան՝ հասան արդարութեան, ա՛յն
արդարութեան՝ որ հաւատքէն է.

<span id="an_9:31">9:31</span> իսկ Իսրայէլ՝ որ հետամուտ էր արդարութեան
Օրէնքին՝ չհասաւ արդարութեան Օրէնքին:

<span id="an_9:32">9:32</span> Ինչո՞ւ. որովհետեւ ուզեց արդարանալ ո՛չ թէ
հաւատքով, հապա որպէս թէ Օրէնքին գործերով: Արդարեւ անոնք գայթեցան
սայթաքումի քարին վրայ,

<span id="an_9:33">9:33</span> ինչպէս գրուած է. «Ահա՛ Սիոնի մէջ կը դնեմ
սայթաքումի քար մը ու գայթակղութեան ժայռ մը, եւ ո՛վ որ հաւատայ անոր՝
ամօթահար պիտի չըլլայ»:

<span id="an_10:1">10:1</span> Եղբայրնե՛ր, սիրտիս բաղձանքն է, նաեւ
Աստուծոյ ուղղած աղերսանքս՝ Իսրայէլի համար, որ անոնք փրկուին:

<span id="an_10:2">10:2</span> Որովհետեւ ես անոնց համար կը վկայեմ թէ
նախանձախնդրութիւն ունին Աստուծոյ հանդէպ, բայց ո՛չ թէ գիտակցութեամբ:

<span id="an_10:3">10:3</span> Քանի որ՝ անգիտանալով Աստուծոյ
արդարութիւնը եւ ջանալով հաստատել իրե՛նց արդարութիւնը՝ անոնք չհպատակեցան
Աստուծոյ արդարութեան:

<span id="an_10:4">10:4</span> Որովհետեւ Քրիստո՛ս է Օրէնքին վախճանը՝
ամէն հաւատացեալի արդարութեան համար:

<span id="an_10:5">10:5</span> Արդարեւ Մովսէս Օրէնքէն եղող արդարութեան
մասին կը գրէ. «Այն մարդը որ կը գործադրէ այդ բաները՝ պիտի ապրի անոնցմով»:

<span id="an_10:6">10:6</span> Բայց հաւատքէն եղող արդարութիւնը սա՛
կ՚ըսէ. «Մի՛ ըսեր սիրտիդ մէջ. “Ո՞վ պիտի բարձրանայ երկինքը”, (այսինքն՝
Քրիստոսը վար իջեցնելու,)

<span id="an_10:7">10:7</span> կամ. “Ո՞վ պիտի իջնէ անդունդը” (այսինքն՝
Քրիստոսը մեռելներէն վեր հանելու)»:

<span id="an_10:8">10:8</span> Հապա ի՞նչ կ՚ըսէ ան. «Խօսքը մօտ է քեզի,
բերանիդ եւ սիրտիդ մէջ է». այսինքն հաւատքին խօսքը՝ որ մենք կը քարոզենք:

<span id="an_10:9">10:9</span> Որովհետեւ եթէ բերանովդ Տէր դաւանիս
Յիսուսը, ու սիրտիդ մէջ հաւատաս թէ Աստուած մեռելներէն յարուցանեց զայն՝
պիտի փրկուիս.

<span id="an_10:10">10:10</span> (որովհետեւ սիրտով կը հաւատայ մէկը՝
արդարանալու համար, ու բերանով կը դաւանի՝ փրկուելու համար:)

<span id="an_10:11">10:11</span> Քանի որ Գիրքը կ՚ըսէ. «Ո՛վ որ անոր
հաւատայ՝ ամօթահար պիտի չըլլայ»:

<span id="an_10:12">10:12</span> Արդարեւ խտրութիւն չկայ Հրեային ու
Յոյնին միջեւ, որովհետեւ բոլորին վրայ եղող նոյն Տէրը ճոխութեամբ կը հասնի
բոլոր անոնց՝ որ զինք կը կանչեն:

<span id="an_10:13">10:13</span> Քանի որ “ո՛վ որ Տէրոջ անունը կանչէ՝
պիտի փրկուի”:

<span id="an_10:14">10:14</span> Ուրեմն ի՞նչպէս պիտի կանչեն զայն՝ որուն
հաւատացած չեն. կամ ի՞նչպէս պիտի հաւատան անոր՝ որուն մասին լսած չեն. կամ
ի՞նչպէս պիտի լսեն՝ առանց քարոզիչի:

<span id="an_10:15">10:15</span> Կամ ի՞նչպէս պիտի քարոզեն՝ եթէ չղրկուին,
ինչպէս գրուած է. «Ի՜նչ գեղեցիկ են ոտքերը անոնց՝ որոնք խաղաղութիւն
կ՚աւետեն, բարի բաներ կ՚աւետեն»:

<span id="an_10:16">10:16</span> Բայց բոլորը չհնազանդեցան աւետարանին,
քանի որ Եսայի կ՚ըսէ. «Տէ՛ր, ո՞վ հաւատաց մեր տուած լուրին»:

<span id="an_10:17">10:17</span> Ուրեմն հաւատքը կու գայ լսելէն, ու
լսելը՝ Աստուծոյ խօսքէն:

<span id="an_10:18">10:18</span> Բայց կ՚ըսեմ. «Միթէ չլսեցի՞ն: Անկասկած.
“Անոնց հնչիւնը գնաց ամբո՛ղջ երկիրը, եւ անոնց խօսքը՝ մինչեւ երկրագունդին
ծայրերը”»:

<span id="an_10:19">10:19</span> Բայց կ՚ըսեմ. «Միթէ Իսրայէլ չգիտցա՞ւ»:
Նախ Մովսէս կ՚ըսէ. «Ես պիտի գրգռեմ ձեր նախանձը անպիտան ազգով՝՝ մը, պիտի
բարկացնեմ ձեզ անխելք ազգով մը»:

<span id="an_10:20">10:20</span> Բայց Եսայի շատ յանդուգն է, ու կ՚ըսէ.
«Ես գտնուեցայ անոնցմէ՝ որոնք չէին փնտռեր զիս, յայտնուեցայ անոնց՝ որոնք
չէին հարցներ իմ մասիս»:

<span id="an_10:21">10:21</span> Սակայն Իսրայէլի համար կ՚ըսէ. «Ամբողջ
օրը երկարեցի իմ ձեռքերս՝ չանսացող եւ հակաճառող ժողովուրդի մը»:

<span id="an_11:1">11:1</span> Ուրեմն կ՚ըսեմ. «Միթէ Աստուած վանե՞ց իր
ժողովուրդը»: Ամե՛նեւին. որովհետեւ ե՛ս ալ Իսրայելացի եմ, Աբրահամի զարմէն,
Բենիամինի տոհմէն:

<span id="an_11:2">11:2</span> Աստուած չվանեց իր ժողովուրդը, որ նախապէս
ճանչցած էր: Միթէ չէ՞ք գիտեր թէ Գիրքը ի՛նչ կ՚ըսէ Եղիայի մասին, թէ ի՛նչպէս
ան կը գանգատէր Աստուծոյ՝ Իսրայէլի դէմ, ըսելով.

<span id="an_11:3">11:3</span> «Տէ՛ր, քու մարգարէներդ սպաննեցին ու քու
զոհասեղաններդ փլցուցին. ես մինակ մնացած եմ, եւ իմ անձս ալ կը փնտռեն»:

<span id="an_11:4">11:4</span> Բայց ի՞նչ կ՚ըսէ անոր Աստուծոյ պատգամը.
«Ինծի պահեցի եօթը հազար մարդ, որոնք Բահաղի չծնրադրեցին»:

<span id="an_11:5">11:5</span> Նոյնպէս ալ այս ներկայ ատենը մնացորդ մը
կայ՝ շնորհքի ընտրութեան համաձայն:

<span id="an_11:6">11:6</span> Եւ եթէ շնորհքով է, ուրեմն ա՛լ գործերէն
չէ. այլապէս՝ շնորհքը ա՛լ շնորհք չ՚ըլլար: Իսկ եթէ գործերէն է, ա՛լ շնորհք
չէ. այլապէս՝ գործը ա՛լ գործ չ՚ըլլար:՝՝

<span id="an_11:7">11:7</span> Ուրեմն ի՞նչ. Իսրայէլ չհասաւ այն բանին՝ որ
կը փնտռէր. սակայն ընտրուածնե՛րը հասան անոր, իսկ միւսները կուրցան

<span id="an_11:8">11:8</span> (ինչպէս գրուած է. «Աստուած անոնց տուաւ
թմրութեան ոգի. աչքեր՝ որ չտեսնեն, եւ ականջներ՝ որ չլսեն».) մինչեւ այսօր:

<span id="an_11:9">11:9</span> Ու Դաւիթ կ՚ըսէ. «Անոնց սեղանը վարմ,
որոգայթ, գայթակղութիւն եւ հատուցում թող ըլլայ իրենց:

<span id="an_11:10">11:10</span> Անոնց աչքերը թող խաւարին՝ որպէսզի
չտեսնեն, եւ անոնց կռնակը ամէ՛ն ատեն վար ծռէ»:

<span id="an_11:11">11:11</span> Ուրեմն կ՚ըսեմ. «Միթէ անոնք սայթաքեցան՝
որպէսզի իյնա՞ն»: Ամե՛նեւին: Հապա՝ փրկութիւնը հասաւ հեթանոսներուն անոնց
անկումով, որպէսզի գրգռէ անոնց նախանձը:

<span id="an_11:12">11:12</span> Ուստի եթէ անոնց անկումը աշխարհի
հարստութիւն եղաւ, եւ անոնց նուաստացումը՝ հեթանոսներուն հարստութիւն, ա՛լ
ո՜րչափ աւելի՝ անոնց լիութիւնը:

<span id="an_11:13">11:13</span> Բայց ձեզի՝ հեթանոսներուդ կ՚ըսեմ. «Քանի
որ հեթանոսներուն առաքեալն եմ՝ կը փառաւորեմ իմ սպասարկութիւնս,

<span id="an_11:14">11:14</span> յուսալով բարի նախանձը գրգռել իմ
մարմինէս եղողներուն, եւ փրկել անոնցմէ ոմանք»:

<span id="an_11:15">11:15</span> Որովհետեւ եթէ անոնց մեկուսացուիլը
աշխարհի հաշտութիւն եղաւ, հապա ի՞նչ պիտի ըլլայ անոնց վերստին ընդունուիլը,
եթէ ոչ՝ կեանք մեռելներէն:

<span id="an_11:16">11:16</span> Ուրեմն՝ եթէ երախայրիքը սուրբ է, նոյնն է
նաեւ զանգուածը. ու եթէ արմատը սուրբ է, ուրեմն ճիւղերն ալ:

<span id="an_11:17">11:17</span> Եթէ այդ ճիւղերէն ոմանք կտրուեցան, ու
դո՛ւն՝ որ վայրի ձիթենի էիր, պատուաստուեցար անոնց մէջտեղ եւ հաղորդակից
եղար անոնց հետ ձիթենիին արմատին ու պարարտութեան,

<span id="an_11:18">11:18</span> մի՛ պարծենար ճիւղերուն դէմ: Իսկ եթէ
պարծենաս, գիտցի՛ր թէ դո՛ւն չես որ կը կրես արմատը, հապա արմա՛տը՝ քեզ:

<span id="an_11:19">11:19</span> Ուրեմն պիտի ըսես. «Ճիւղերը կտրուեցան՝
որպէսզի ես պատուաստուիմ»:

<span id="an_11:20">11:20</span> Լա՛ւ. անոնք կտրուեցան անհաւատութեան
պատճառով, ու դուն հաստատ մնացած ես հաւատքով: Մեծամիտ մի՛ ըլլար, հապա
վախցի՛ր.

<span id="an_11:21">11:21</span> որովհետեւ եթէ Աստուած չխնայեց բնական
ճիւղերուն, գուցէ չխնայէ նաեւ քեզի:

<span id="an_11:22">11:22</span> Ուրեմն տե՛ս Աստուծոյ քաղցրութիւնն ու
խստութիւնը. խստութիւն՝ ինկածներուն հանդէպ, իսկ բարութիւն՝ քեզի հանդէպ,
եթէ յարատեւես անոր քաղցրութեան մէջ. այլապէս՝ դո՛ւն ալ պիտի կտրուիս:

<span id="an_11:23">11:23</span> Իսկ անոնք ալ պիտի պատուաստուին՝ եթէ
չմնան իրենց անհաւատութեան մէջ, որովհետեւ Աստուած կարող է դարձեալ
պատուաստել զանոնք:

<span id="an_11:24">11:24</span> Քանի որ եթէ դուն կտրուեցար այն
ձիթենիէն՝ որ բնութեամբ վայրի էր, եւ հակառակ բնութեան՝ պատուաստուեցար լաւ
ձիթենիի մը վրայ, ա՛լ ո՜րչափ աւելի ասոնք՝ որ բնական ճիւղերն են, պիտի
պատուաստուին իրենց սեփական ձիթենիին վրայ:

<span id="an_11:25">11:25</span> Որովհետեւ չեմ ուզեր, եղբայրնե՛ր, որ
անգիտանաք սա՛ խորհուրդին, (որպէսզի դուք ձեզ իմաստուն չսեպէք,) թէ մասնակի
կուրութիւն պատահեցաւ Իսրայէլի, մինչեւ որ ներս մտնէ հեթանոսներուն
լիութիւնը:

<span id="an_11:26">11:26</span> Եւ այսպէս՝ ամբողջ Իսրայէլը պիտի փրկուի,
ինչպէս գրուած է. «Ազատարարը Սիոնէն պիտի գայ, ու Յակոբէն պիտի հեռացնէ
ամբարշտութիւնը:

<span id="an_11:27">11:27</span> Եւ ա՛յս է իմ ուխտս անոնց հետ, երբ քաւեմ
անոնց մեղքերը»:

<span id="an_11:28">11:28</span> Աւետարանին համաձայն՝ անոնք թշնամիներ են
ձեր պատճառով. բայց ընտրութեան համաձայն՝ սիրելի են իրենց հայրերուն
պատճառով,

<span id="an_11:29">11:29</span> քանի որ Աստուծոյ շնորհներն ու կոչումը
անդառնալի են:

<span id="an_11:30">11:30</span> Որովհետեւ ինչպէս ժամանակին դուք ալ չէիք
հնազանդեր Աստուծոյ, բայց հիմա ողորմութիւն գտաք անոնց անհնազանդութեամբ,

<span id="an_11:31">11:31</span> նոյնպէս անոնք ալ հիմա չհնազանդեցան,
որպէսզի անոնք ալ ողորմութիւն գտնեն ձեր գտած ողորմութեամբ՝՝:

<span id="an_11:32">11:32</span> Որովհետեւ Աստուած ներփակեց բոլորը
անհնազանդութեան մէջ, որպէսզի ողորմի բոլորին:

<span id="an_11:33">11:33</span> «Ո՛վ Աստուծոյ ճոխութեան, իմաստութեան ու
գիտութեան խորութիւնը. ի՜նչպէս անքննելի են իր դատաստանները, եւ անզննելի՝
իր ճամբաները:

<span id="an_11:34">11:34</span> Որովհետեւ ո՞վ գիտցաւ Տէրոջ միտքը, կամ
ո՞վ անոր խորհրդատու եղաւ:

<span id="an_11:35">11:35</span> Կամ ո՞վ նախապէս անոր տուաւ բան մը, որ
հատուցանուի իրեն»:

<span id="an_11:36">11:36</span> Որովհետեւ անկէ, անով եւ անորն են բոլոր
բաները, որուն փա՜ռք յաւիտեան: Ամէն:

<span id="an_12:1">12:1</span> Ուրեմն կ՚աղաչե՛մ ձեզի, եղբայրնե՛ր,
Աստուծոյ կարեկցութեամբ, որ ձեր մարմինները ներկայացնէք որպէս ապրող զոհ
մը՝ սուրբ, աստուածահաճոյ. ա՛յդ է ձեր բանական պաշտամունքը:

<span id="an_12:2">12:2</span> Եւ մի՛ համակերպիք այս աշխարհին, հապա
փոխակերպուեցէ՛ք ձեր միտքին նորոգութեամբ, որպէսզի քննէք թէ ի՛նչ է
Աստուծոյ կամքը, որ բարի, հաճելի եւ կատարեալ է:

<span id="an_12:3">12:3</span> Քանի որ ինծի տրուած շնորհքով կ՚ըսեմ ձեզմէ
ամէն մէկուն, որ իր մասին աւելի բարձր համարում չունենայ՝ քան ինչ որ պէտք
է մտածէ, հապա խոհեմութեա՛մբ մտածէ, հաւատքի չափին համեմատ՝ որ Աստուած
բաշխած է իւրաքանչիւրին:

<span id="an_12:4">12:4</span> Որովհետեւ ինչպէս մէկ մարմինի մէջ ունինք
շատ անդամներ, եւ այդ բոլոր անդամները միեւնոյն պաշտօնը չունին,

<span id="an_12:5">12:5</span> նոյնպէս մենք՝ շատ ըլլալով՝ մէ՛կ մարմին
ենք Քրիստոսով, եւ իւրաքանչիւրս՝ իրարու անդամներ:

<span id="an_12:6">12:6</span> Ուստի՝ ունենալով շնորհներ, որոնք կը
տարբերին այն շնորհքին համեմատ՝ որ մեզի տրուած է, եթէ մարգարէութիւն է՝
մարգարէանա՛նք հաւատքին համեմատութեամբ,

<span id="an_12:7">12:7</span> եթէ սպասարկութիւն՝ սպասարկե՛նք. ա՛ն որ կը
սորվեցնէ՝ թող յարատեւէ սորվեցնելով,

<span id="an_12:8">12:8</span> ա՛ն որ կը յորդորէ՝ յորդորելով. ա՛ն որ կը
բաշխէ՝ թող յարատեւէ պարզամտութեամբ, ա՛ն որ վերակացու է՝ փութաջանութեամբ,
ա՛ն որ կ՚ողորմի՝ ուրախութեամբ:

<span id="an_12:9">12:9</span> Սէրը թող ըլլայ առանց կեղծիքի. չարէն
զզուեցէ՛ք, բարիի՛ն յարեցէք:

<span id="an_12:10">12:10</span> Իրարու հանդէպ գորովալի՛ց եղէք՝
եղբայրական սիրով. պատուելու մէջ՝ զիրա՛ր գերադասեցէք:

<span id="an_12:11">12:11</span> Փութաջանութեան մէջ ծոյլ մի՛ ըլլաք.
եռանդո՛ւն հոգիով Տէրոջ ծառայեցէք:

<span id="an_12:12">12:12</span> Յոյսո՛վ ուրախացէք. տառապանքի մէջ
համբերեցէ՛ք. աղօթքի մէջ յարատեւեցէ՛ք:

<span id="an_12:13">12:13</span> Սուրբերու կարիքներուն հաղորդակի՛ց եղէք.
հիւրասիրութեան հետամո՛ւտ եղէք:

<span id="an_12:14">12:14</span> Ձեզ հալածողները օրհնեցէ՛ք. օրհնեցէ՛ք եւ
մի՛ անիծէք:

<span id="an_12:15">12:15</span> Ուրախացողներուն հետ ուրախացէ՛ք, ու
լացողներուն հետ լացէ՛ք:

<span id="an_12:16">12:16</span> Իրարու հանդէպ միեւնո՛յն մտածումը
ունեցէք: Բարձր բաներու վրայ մի՛ մտածէք, հապա խոնարհեցէ՛ք դէպի
նուաստները. դուք ձեզ իմաստուն մի՛ սեպէք:

<span id="an_12:17">12:17</span> Չարիքի փոխարէն չարիք մի՛ հատուցանեցէք
ոեւէ մէկուն. մտադրեցէ՛ք ընել ինչ որ պարկեշտ է բոլոր մարդոց առջեւ:

<span id="an_12:18">12:18</span> Որչափ կարելի է ձեզի՝ խաղաղութի՛ւն
պահեցէք ամէն մարդու հետ:

<span id="an_12:19">12:19</span> Սիրելինե՛ր, վրէժխնդիր մի՛ ըլլաք դուք
ձեզի համար, հապա տե՛ղ տուէք Աստուծոյ բարկութեան. որովհետեւ գրուած է.
«Վրէժխնդրութիւնը ի՛մս է, ե՛ս պիտի հատուցանեմ,- կ՚ըսէ Տէրը»:

<span id="an_12:20">12:20</span> Ուրեմն «եթէ քու թշնամիդ անօթեցած է՝
սնուցանէ՛ զայն, ու եթէ ծարաւցած է՝ խմցո՛ւր անոր. քանի որ այսպէս ընելով՝
կրակի կայծեր պիտի կուտակես անոր գլուխին վրայ»:

<span id="an_12:21">12:21</span> Չարէն մի՛ յաղթուիր, հապա բարիո՛վ յաղթէ
չարին:

<span id="an_13:1">13:1</span> Ամէն անձ թող հպատակի իր վրայ եղած
իշխանութիւններուն. որովհետեւ չկայ իշխանութիւն մը՝ որ Աստուծմէ չըլլայ, եւ
անոնք որ կան՝ կարգուած են Աստուծմէ:

<span id="an_13:2">13:2</span> Հետեւաբար ո՛վ որ կ՚ընդդիմանայ
իշխանութեան, կը դիմադրէ Աստուծոյ կարգադրութեան. եւ անոնք որ կը դիմադրեն՝
իրենք զիրենք կը դատապարտեն՝՝:

<span id="an_13:3">13:3</span> Քանի որ իշխանները՝ բարի գործերու համար
վախ չեն ազդեր, հապա՝ չար գործերու: Ուստի կ՚ուզե՞ս չվախնալ իշխանութենէն.
բարի՛ն գործէ, եւ գովեստ պիտի ընդունիս անկէ:

<span id="an_13:4">13:4</span> Որովհետեւ ան Աստուծոյ սպասարկուն է քեզի
համար՝ որ բարի՛ն գործես. բայց եթէ չա՛րը գործես՝ վախցի՛ր, քանի որ զուր
տեղը չէ որ սուր կը կրէ մէջքը. որովհետեւ Աստուծոյ սպասարկուն է, եւ
վրէժխնդիր՝ բարկութիւն հասցնելու անոր վրայ՝ որ չարիք կը գործէ:

<span id="an_13:5">13:5</span> Ուստի հա՛րկ է հպատակիլ. ո՛չ միայն
բարկութեան համար, այլ նաեւ խղճմտանքի համար:

<span id="an_13:6">13:6</span> Այս պատճառով է որ տուրք ալ կը վճարէք.
որովհետեւ Աստուծոյ պաշտօնեաներն են՝ բուն այս բանին յատկացուած:

<span id="an_13:7">13:7</span> Ուրեմն հատուցանեցէ՛ք բոլորին ինչ որ կը
պարտիք. որո՛ւն որ տուրք տրուելու է՝ տուրքը, որո՛ւն որ մաքս՝ մաքսը,
որո՛ւն որ վախ՝ վախը, որո՛ւն որ պատիւ՝ պատիւը:

<span id="an_13:8">13:8</span> Ո՛չ մէկ պարտք ունեցէք ոեւէ մէկուն, բացի
զիրար սիրելէ. որովհետեւ ո՛վ որ կը սիրէ ընկերը՝ գործադրած կ՚ըլլայ Օրէնքը:

<span id="an_13:9">13:9</span> Արդարեւ այն ըսուածը. «Շնութիւն մի՛ ըներ,
սպանութիւն մի՛ ըներ, գողութիւն մի՛ ըներ, սուտ վկայութիւն մի՛ տար, մի՛
ցանկար», եւ եթէ կայ ուրիշ որեւէ պատուիրան՝ համառօտաբար կը բովանդակուի
սա՛ խօսքին մէջ. «Սիրէ՛ ընկերդ քու անձիդ՝՝ պէս»:

<span id="an_13:10">13:10</span> Սէրը ո՛չ մէկ չարիք կը գործէ իր ընկերին.
ուրեմն սէ՛րն է Օրէնքին գործադրութիւնը:

<span id="an_13:11">13:11</span> Նաեւ գիտնա՛նք ատենը՝ թէ արդէն ժամն է
քունէն արթննալու, որովհետեւ հիմա մեր փրկութիւնը աւելի՛ մօտ է՝ քան երբ
հաւատացինք:

<span id="an_13:12">13:12</span> Գիշերը շատ յառաջացած է, ու ցերեկը՝
մօտեցած. ուրեմն թօթափե՛նք խաւարին գործերը, ու հագնի՛նք լոյսին զրահը:

<span id="an_13:13">13:13</span> Վայելչութեա՛մբ ընթանանք, ինչպէս ցերեկ
ատեն, ո՛չ թէ զեխութեամբ ու արբեցութեամբ, ո՛չ թէ խառնակ անկողինով եւ
ցոփութեամբ, ո՛չ թէ կռիւով ու նախանձով.

<span id="an_13:14">13:14</span> հապա հագէ՛ք Տէր Յիսուս Քրիստոսը, եւ մի՛
մտադրէք մարմինին ցանկութիւնները գոհացնել:

<span id="an_14:1">14:1</span> Ընդունեցէ՛ք հաւատքի մէջ տկար եղողը՝ առանց
քննադատելու կարծիքները.

<span id="an_14:2">14:2</span> քանի որ մէկը կը հաւատայ թէ ամէն բան կրնայ
ուտել, իսկ ուրիշ մը՝ որ տկար է՝ բանջարեղէն կ՚ուտէ:

<span id="an_14:3">14:3</span> Ա՛ն որ կ՚ուտէ՝ թող չանարգէ չուտողը, եւ
ա՛ն որ չ՚ուտեր՝ թող չդատէ ուտողը, որովհետեւ Աստուած ընդունած է զայն:

<span id="an_14:4">14:4</span> Դուն ո՞վ ես՝ որ կը դատես ուրիշին ծառան.
հաստատուն կենայ կամ իյնայ՝ իր իսկական Տէրոջ համար է: Բայց կանգուն պիտի
պահուի, որովհետեւ Աստուած կարող է կանգուն պահել զայն:

<span id="an_14:5">14:5</span> Մէկը կը նկատէ օր մը ուրիշէ մը գերադաս,
միւսն ալ կը նկատէ բոլոր օրերը հաւասար. իւրաքանչիւրը լման համոզուած թող
ըլլայ իր միտքին մէջ:

<span id="an_14:6">14:6</span> Ա՛ն որ համարում կ՛ընծայէ մէկ օրուան՝
Տէրո՛ջ համար համարում կ՛ընծայէ, իսկ ա՛ն որ համարում չ՚ընծայեր մէկ
օրուան, Տէրո՛ջ համար համարում չ՚ընծայեր: Ա՛ն որ կ՚ուտէ՝ Տէրո՛ջ համար
կ՚ուտէ, քանի որ Աստուծմէ շնորհակալ կ՚ըլլայ. իսկ ա՛ն որ չ՚ուտեր, Տէրո՛ջ
համար չ՚ուտեր, բայց Աստուծմէ շնորհակալ կ՚ըլլայ:

<span id="an_14:7">14:7</span> Արդարեւ մեզմէ ո՛չ մէկը ինքնիրեն համար
կ՚ապրի, կամ ինքնիրեն համար կը մեռնի.

<span id="an_14:8">14:8</span> քանի որ եթէ ապրինք՝ Տէրո՛ջ համար
կ՚ապրինք, ու եթէ մեռնինք՝ Տէրո՛ջ համար կը մեռնինք: Ուրեմն թէ՛ ապրինք եւ
թէ մեռնինք՝ մենք Տէրո՛ջն ենք:

<span id="an_14:9">14:9</span> Որովհետեւ Քրիստոս սա՛ նպատակով մեռաւ ու
վերապրեցաւ, որպէսզի Տէր ըլլայ թէ՛ մեռելներուն եւ թէ ողջերուն:

<span id="an_14:10">14:10</span> Իսկ դուն ինչո՞ւ կը դատես եղբայրդ, կամ
ինչո՞ւ կ՚անարգես եղբայրդ, քանի բոլորս ալ պիտի ներկայանանք Քրիստոսի
դատարանը:

<span id="an_14:11">14:11</span> Արդարեւ գրուած է. «Ես կ՚ապրի՛մ,- կ՚ըսէ
Տէրը.- ամէն ծունկ պիտի կքի իմ առջեւս, եւ ամէն լեզու պիտի դաւանի զիս իբր
Աստուած»:

<span id="an_14:12">14:12</span> Ուրեմն մեզմէ իւրաքանչիւրը հաշիւ պիտի
տայ Աստուծոյ՝ ինքնիրեն համար:

<span id="an_14:13">14:13</span> Ուստի ա՛լ չդատենք զիրար. այլ մանաւանդ
սա՛ վճռեցէք, որ ո՛չ մէկը սայթաքում կամ գայթակղութիւն դնէ իր եղբօր առջեւ:

<span id="an_14:14">14:14</span> Գիտե՛մ, ու համոզուած եմ Տէր Յիսուսով,
թէ ոչի՛նչ ինքնիրմէ պիղծ է. բայց ո՛վ որ պիղծ կը սեպէ որեւէ բան, անո՛ր
համար պիղծ է ատիկա:

<span id="an_14:15">14:15</span> Սակայն եթէ եղբայրդ տրտմի կերակուրի
համար, ա՛լ սիրով չես ընթանար. քու կերակուրովդ մի՛ կորսնցներ ա՛ն՝ որուն
համար Քրիստոս մեռաւ:

<span id="an_14:16">14:16</span> Ուրեմն հայհոյութիւն թող չըլլայ ձեր
բարիին համար,

<span id="an_14:17">14:17</span> քանի որ Աստուծոյ թագաւորութիւնը
կերակուր ու խմելիք չէ, հապա արդարութիւն, խաղաղութիւն եւ ուրախութիւն՝
Սուրբ Հոգիով:

<span id="an_14:18">14:18</span> Արդարեւ ո՛վ որ այս կերպով Քրիստոսի կը
ծառայէ՝ Աստուծոյ հաճելի ու մարդոցմէ գնահատուած է:

<span id="an_14:19">14:19</span> Ուրեմն հետամո՛ւտ ըլլանք այն բաներուն՝
որոնք խաղաղութիւն կը հայթայթեն, եւ այն բաներուն՝ որոնցմով շինութիւն
կ՚ըլլայ իրարու:

<span id="an_14:20">14:20</span> Մի՛ քանդէք Աստուծոյ գործը կերակուրի
համար: Արդարեւ բոլոր բաները մաքուր են. սակայն գէշ են այն մարդուն համար՝
որ կ՚ուտէ գայթակղեցնելով:

<span id="an_14:21">14:21</span> Լաւ է ո՛չ միս ուտել, ո՛չ գինի խմել, ո՛չ
ալ որեւէ բան ընել՝ որով եղբայրդ կը սայթաքի, կը գայթակղի կամ կը տկարանայ:

<span id="an_14:22">14:22</span> Դուն հաւա՞տք ունիս. քեզի՛ վերապահէ
զայն՝ Աստուծոյ առջեւ. երանի՜ անոր, որ չի դատապարտեր ինքզինք անով՝ որ ինք
կը գնահատէ՝՝:

<span id="an_14:23">14:23</span> Բայց ա՛ն որ կը տատամսի, եթէ ուտէ՝ կը
դատապարտուի, քանի որ հաւատքով չէ որ կ՚ուտէ. արդարեւ ամէն ինչ որ հաւատքով
չէ՝ մեղք է:

<span id="an_15:1">15:1</span> Ուստի մենք, որ զօրաւոր ենք, պարտաւոր ենք
կրել տկարներուն տկարութիւնը, եւ ո՛չ թէ հաճեցնել մենք մեզ:

<span id="an_15:2">15:2</span> Մեզմէ իւրաքանչիւրը թող հաճեցնէ իր ընկերը՝
շինութեան համար, անոր բարիքին համար:

<span id="an_15:3">15:3</span> Քանի որ Քրիստոս ալ չհաճեցուց ինքզինք,
հապա՝ ինչպէս գրուած է. «Քեզ անարգողներուն նախատինքները ինկան իմ վրաս»:

<span id="an_15:4">15:4</span> Որովհետեւ նախապէս գրուած ամէն ինչ՝
գրուեցաւ որ մե՛նք սորվինք, որպէսզի յոյս ունենանք՝ համբերութեամբ ու
Գիրքերուն մխիթարութեամբ:

<span id="an_15:5">15:5</span> Ուրեմն համբերութեան ու մխիթարութեան
Աստուածը թող շնորհէ ձեզի համախոհ ըլլալ իրարու հետ՝ Քրիստոս Յիսուսի
համաձայն,

<span id="an_15:6">15:6</span> որպէսզի միաբան ու միաբերան փառաբանէք
Աստուած, մեր Տէրոջ՝ Յիսուս Քրիստոսի Հայրը:

<span id="an_15:7">15:7</span> Ուստի ընդունեցէ՛ք զիրար, ինչպէս Քրիստոս
ալ ընդունեց մեզ՝ Աստուծոյ փառքին համար:

<span id="an_15:8">15:8</span> Արդարեւ կ՚ըսեմ թէ Յիսուս Քրիստոս
սպասարկու եղաւ թլփատութեան՝ Աստուծոյ ճշմարտութեան համար, որպէսզի հաստատէ
նախահայրերուն տրուած խոստումները

<span id="an_15:9">15:9</span> եւ հեթանոսները Աստուած փառաբանեն՝ իր
ողորմութեան համար, ինչպէս գրուած է. «Ասոր համար պիտի ներբողեմ քեզ
հեթանոսներուն մէջ, եւ սաղմոս պիտի երգեմ քու անունիդ»:

<span id="an_15:10">15:10</span> Դարձեալ կ՚ըսէ. «Հեթանոսնե՛ր, ուրախացէ՛ք
անոր ժողովուրդին հետ»:

<span id="an_15:11">15:11</span> Եւ դարձեալ. «Գովաբանեցէ՛ք Տէրը, բոլո՛ր
հեթանոսներ, ու գովեցէ՛ք զայն, բոլո՛ր ժողովուրդներ»:

<span id="an_15:12">15:12</span> Դարձեալ Եսայի կ՚ըսէ. «Յեսսէի մէկ արմատը
պիտի ըլլայ, եւ կանգնելով՝ հեթանոսներուն վրայ պիտի իշխէ. անո՛ր պիտի
յուսան հեթանոսները»:

<span id="an_15:13">15:13</span> Ուրեմն յոյսի Աստուածը թող լեցնէ ձեզ
ամէն ուրախութեամբ ու խաղաղութեամբ՝ ձեր հաւատքին համեմատ, որպէսզի ձեր
յոյսը առատանայ Սուրբ Հոգիին զօրութեամբ:

<span id="an_15:14">15:14</span> Ես ինքս ալ համոզուած եմ ձեր մասին, ի՛մ
եղբայրներս, թէ դո՛ւք ալ լի էք բարութեամբ, ամէն գիտութեամբ լեցուած, եւ
կրնաք զիրար խրատել:

<span id="an_15:15">15:15</span> Սակայն, եղբայրներ, կերպով մը աւելի՛
յանդգնութեամբ գրեցի ձեզի, իբր թէ յիշեցնելով ձեզի, Աստուծմէ ինծի տրուած
շնորհքին պատճառով՝

<span id="an_15:16">15:16</span> որ Յիսուս Քրիստոսի պաշտօնեան ըլլամ
հեթանոսներուն մէջ, Աստուծոյ աւետարանին քահանայութիւնը կատարելով, որպէսզի
հեթանոսները ըլլան ընդունելի ընծայ՝ Սուրբ Հոգիով սրբացած:

<span id="an_15:17">15:17</span> Ուրեմն Քրիստոս Յիսուսի միջոցով պատճառ
ունիմ պարծենալու Աստուծոյ վերաբերող բաներուն մէջ:

<span id="an_15:18">15:18</span> Բայց չեմ յանդգնիր խօսիլ այն բաներէն
որեւէ մէկուն մասին, որ Քրիստոս ինձմով գործադրած չէ հեթանոսները
հնազանդեցնելու համար, խօսքով ու գործով,

<span id="an_15:19">15:19</span> զօրաւոր նշաններով ու սքանչելիքներով,
Աստուծոյ Հոգիին զօրութեամբ. այնպէս որ, սկսելով Երուսաղէմէն եւ անոր
շրջակայքէն՝ մինչեւ Իլլիւրիկում, լիովին քարոզեցի Քրիստոսի աւետարանը:

<span id="an_15:20">15:20</span> Այսպէս, պատիւ համարեցի աւետարանել հո՛ն՝
ուր Քրիստոս քարոզուած չէր, որպէսզի ուրիշի մը դրած հիմին վրայ
չկառուցանեմ, հապա՝ ինչպէս գրուած է.

<span id="an_15:21">15:21</span> «Անոնք՝ որոնց չէր պատմուած անոր մասին՝
պիտի տեսնեն, եւ անոնք որ չէին լսած՝ պիտի հասկնան»:

<span id="an_15:22">15:22</span> Ատոր համար ալ շատ անգամ արգիլուեցայ
ձեզի գալէ:

<span id="an_15:23">15:23</span> Իսկ հիմա, այս կողմերը այլեւս քարոզելու
տեղ չունենալով, ու շատ տարիներէ ի վեր տենչալով ձեզի գալ,

<span id="an_15:24">15:24</span> երբ դէպի Սպանիա ճամբորդեմ՝ կը յուսամ
ճամբորդութեանս ընթացքին ձեզի հանդիպիլ, ու ձեզմէ ուղարկուած հոն երթալ,
անշուշտ նախ ձեզմով մասամբ յագենալէ ետք:

<span id="an_15:25">15:25</span> Իսկ հիմա Երուսաղէմ կ՚երթամ՝ սուրբերուն
սպասարկելու:

<span id="an_15:26">15:26</span> Որովհետեւ Մակեդոնացիներն ու
Աքայիացիները բարեհաճեցան հաղորդակից ըլլալ Երուսաղէմ եղող աղքատ սուրբերու
կարիքներուն:

<span id="an_15:27">15:27</span> Իսկապէս բարեհաճեցան, եւ անոնց պարտական
ալ են: Որովհետեւ եթէ հեթանոսները հաղորդակցեցան անոնց հոգեւոր բաներուն,
պարտաւոր են նաեւ օգնել անոնց՝ մարմնաւոր բաներուն մէջ:

<span id="an_15:28">15:28</span> Ուրեմն երբ կատարեմ ասիկա եւ կնքեմ անոնց
այս պտուղը, Սպանիա պիտի երթամ ձեր քովէն անցնելով:

<span id="an_15:29">15:29</span> Եւ գիտեմ թէ երբ գամ ձեզի՝ պիտի գամ
Քրիստոսի աւետարանին օրհնութեան լիութեամբ:

<span id="an_15:30">15:30</span> Կ՚աղաչե՛մ ձեզի, եղբայրնե՛ր, մեր
Տէրոջմով՝ Յիսուս Քրիստոսով ու Հոգիին սիրով, որ պայքարիք ինծի հետ ձեր
աղօթքներուն մէջ՝ որոնք Աստուծոյ ուղղուած են ինծի համար,

<span id="an_15:31">15:31</span> որպէսզի ազատիմ Հրէաստանի
անհնազանդներէն, եւ սուրբերէն ընդունուի Երուսաղէմի մէջ ընելիք իմ
սպասարկութիւնս,

<span id="an_15:32">15:32</span> ու ես ուրախութեամբ գամ ձեզի Աստուծոյ
կամքով, եւ հանգստանամ ձեզի հետ:

<span id="an_15:33">15:33</span> Խաղաղութեան Աստուածը ձեր բոլորին հետ:
Ամէն:

<span id="an_16:1">16:1</span> Ձեզի կը յանձնարարեմ մեր Փիբէ քոյրը, որ
Կենքրեայի եկեղեցիին սարկաւագուհին է.

<span id="an_16:2">16:2</span> որպէսզի ընդունիք զինք Տէրոջմով՝ ինչպէս
արժանավայել է սուրբերուն, եւ օգնէք անոր՝ ի՛նչ բանի մէջ որ պէտք ունենայ
ձեզի. քանի որ ինք շատերու հոգատար եղաւ, նաեւ ինծի:

<span id="an_16:3">16:3</span> Բարեւեցէ՛ք Պրիսկէն եւ Ակիւղասը՝ Քրիստոս
Յիսուսով իմ գործակիցներս,

<span id="an_16:4">16:4</span> (որոնք վտանգի մէջ դրին իրենց վիզերը՝ իմ
անձիս համար. որոնցմէ ո՛չ միայն ե՛ս շնորհակալ եմ, հապա նաեւ հեթանոսներուն
բոլոր եկեղեցիները,)

<span id="an_16:5">16:5</span> նմանապէս եկեղեցին՝ որ անոնց տան մէջ է:
Բարեւեցէ՛ք Եպենետոսը՝ իմ սիրելիս, որ Աքայիայի երախայրիքն է Քրիստոսի
համար:

<span id="an_16:6">16:6</span> Բարեւեցէ՛ք Մարիամը, որ շատ աշխատեցաւ մեզի
համար:

<span id="an_16:7">16:7</span> Բարեւեցէ՛ք Անդրոնիկոսն ու Յունիան, իմ
ազգականներս ու գերութեան ընկերներս, որոնք երեւելի են առաքեալներուն մէջ
եւ Քրիստոսի պատկանեցան ինձմէ ալ առաջ:

<span id="an_16:8">16:8</span> Բարեւեցէ՛ք Ամպղիան՝ իմ սիրելիս Տէրոջմով:

<span id="an_16:9">16:9</span> Բարեւեցէ՛ք Ուրբանոսը՝ մեր գործակիցը
Քրիստոսով, եւ Ստաքէսը՝ իմ սիրելիս:

<span id="an_16:10">16:10</span> Բարեւեցէ՛ք Ապեղեսը, որ գնահատուած է
Քրիստոսով:

<span id="an_16:11">16:11</span> Բարեւեցէ՛ք անոնք՝ որ Արիստաբուղոսի
տունէն են: Բարեւեցէ՛ք Հերովդիոնը՝ իմ ազգականս: Բարեւեցէ՛ք Նարկէսի տունէն
եղողները՝ որոնք Տէրոջն են:

<span id="an_16:12">16:12</span> Բարեւեցէ՛ք Տրիփոնը եւ Տրիփոսը, որոնք
կ՚աշխատին Տէրոջմով: Բարեւեցէ՛ք սիրելի Պերսիդէն, որ շատ աշխատեցաւ
Տէրոջմով:

<span id="an_16:13">16:13</span> Բարեւեցէ՛ք Ռուփոսը՝ Տէրոջմով ընտրեալը,
եւ անոր մայրը՝ որ իմս ալ է:

<span id="an_16:14">16:14</span> Բարեւեցէ՛ք Ասինկրիտոսը, Փղեգոնը,
Հերմասը, Պատրոբան, Հերմէսն ու անոնց հետ եղող եղբայրները:

<span id="an_16:15">16:15</span> Բարեւեցէ՛ք Փիղողոգոսը եւ Յուլիան,
Ներէոսն ու անոր քոյրը, Ողիմպասը եւ անոնց հետ եղող բոլոր սուրբերը:

<span id="an_16:16">16:16</span> Բարեւեցէ՛ք զիրար սուրբ համբոյրով:
Քրիստոսի (բոլոր) եկեղեցիները կը բարեւեն ձեզ:

<span id="an_16:17">16:17</span> Կ՚աղաչե՛մ ձեզի, եղբայրնե՛ր, ուշադի՛ր
եղէք անոնց՝ որ կը գոյացնեն բաժանումներ եւ գայթակղութիւններ, հակառակ ձեր
սորված ուսուցումին, ու հեռացէ՛ք անոնցմէ:

<span id="an_16:18">16:18</span> Որովհետեւ այդպիսիները կը ծառայեն ո՛չ թէ
մեր Տէրոջ՝ Քրիստոսի, հապա իրենց որովայնին, եւ անմեղներուն սիրտերը կը
խաբեն բարի խօսքերով ու գովեստներով:

<span id="an_16:19">16:19</span> Քանի որ ձեր հնազանդութիւնը բոլորին
ծանօթ է, ես ալ ձեզի համար ուրախ եմ. բայց նաեւ կ՚ուզեմ՝ որ դուք իմաստուն
ըլլաք բարիին հանդէպ, եւ աննենգ՝ չարին:

<span id="an_16:20">16:20</span> Եւ խաղաղութեան Աստուածը շուտով պիտի
ջախջախէ Սատանան ձեր ոտքերուն տակ: Մեր Տէրոջ՝ Յիսուս Քրիստոսի շնորհքը
ձեզի հետ:

<span id="an_16:21">16:21</span> Տիմոթէոս՝ իմ գործակիցս, եւ Ղուկիոս,
Յասոն ու Սոսիպատրոս՝ իմ ազգականներս, կը բարեւեն ձեզ:

<span id="an_16:22">16:22</span> (Ե՛ս ալ՝ Տերտիոս, որ գրեցի այս նամակը,
կը բարեւեմ ձեզ Տէրոջմով:)

<span id="an_16:23">16:23</span> Գայիոս՝ իմ եւ ամբողջ եկեղեցիին
հիւրընկալը՝ կը բարեւէ ձեզ: Երաստոս՝ քաղաքին գանձապետը՝ կը բարեւէ ձեզ,
նաեւ Կուարտոս եղբայրը:

<span id="an_16:24">16:24</span> Մեր Տէրոջ՝ Յիսուս Քրիստոսի շնորհքը ձեր
բոլորին հետ: Ամէն:

<span id="an_16:25">16:25</span> Եւ հիմա՝ անո՛ր, որ կարող է ձեզ
ամրացնել՝ իմ աւետարանիս ու Յիսուս Քրիստոսի քարոզութեան համաձայն, այն
խորհուրդին յայտնութեան համաձայն՝ որ լռութեան մէջ մնացած էր դարերու
ժամանակներէն ի վեր,

<span id="an_16:26">16:26</span> բայց հիմա բացայայտ եղաւ ու
Մարգարէներուն գիրքերով - յաւիտենական Աստուծոյ հրամանին համաձայն - բոլոր
հեթանոսներուն գիտցուեցաւ՝ հաւատքի հնազանդութեան համար,

<span id="an_16:27">16:27</span> միա՛կ իմաստուն Աստուծոյ՝ Յիսուս
Քրիստոսի միջոցով փա՜ռք յաւիտեան: Ամէն:

------------------------------------------------------------------------

[Next: 1 Corinthians](co1)
