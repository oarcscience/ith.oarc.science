[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co2)  [Next](eph) 

------------------------------------------------------------------------

### Armenian (Western): Galatians

<span id="an_1:1">1:1</span> Պօղոս, առաքեալ եղած՝ ո՛չ մարդոցմէ, ո՛չ ալ
մարդու միջոցով, հապա Յիսուս Քրիստոսի միջոցով, եւ Հայր Աստուծոյ՝ որ
մեռելներէն յարուցանեց զայն,

<span id="an_1:2">1:2</span> ու բոլոր եղբայրները՝ որ ինծի հետ են,
Գաղատիայի եկեղեցիներուն.

<span id="an_1:3">1:3</span> շնորհք եւ խաղաղութիւն ձեզի Հայր Աստուծմէ,
ու մեր Տէրոջմէն՝ Յիսուս Քրիստոսէ,

<span id="an_1:4">1:4</span> որ ընծայեց ինքզինք մեր մեղքերուն համար,
որպէսզի ազատէ մեզ այս ներկայ չար աշխարհէն՝ Աստուծոյ եւ մեր Հօր կամքին
համաձայն,

<span id="an_1:5">1:5</span> որուն փա՜ռք դարէ դար՝՝: Ամէն:

<span id="an_1:6">1:6</span> Կը զարմանամ որ ա՛յդչափ շուտ անցած էք այն
աւետարանէն՝ որ կանչեց ձեզ Քրիստոսի շնորհքին, ուրիշ աւետարանի մը.

<span id="an_1:7">1:7</span> ան ուրիշ աւետարան մը չէ, այլ կան ոմանք՝ որ
կը վրդովեն ձեզ, ու կ՚ուզեն խեղաթիւրել Քրիստոսի աւետարանը:

<span id="an_1:8">1:8</span> Բայց նոյնիսկ եթէ մենք, կամ երկինքէն հրեշտակ
մը, քարոզէ ձեզի ուրիշ որեւէ աւետարան՝ քան զայն որ մենք քարոզեցինք ձեզի,
նզովեա՛լ ըլլայ:

<span id="an_1:9">1:9</span> Ինչպէս նախապէս ըսինք, հիմա ալ ես դարձեալ
կ՚ըսեմ. «Եթէ մէ՛կը քարոզէ ձեզի ուրիշ որեւէ աւետարան՝ քան զայն որ դուք
ընդունեցիք, նզովեա՛լ ըլլայ»:

<span id="an_1:10">1:10</span> Որովհետեւ հիմա մարդի՞կ կը համոզեմ՝ թէ
Աստուած. կամ մարդի՞կ կը ջանամ հաճեցնել: Քանի որ եթէ ես տակաւին մարդիկ
հաճեցնէի, ա՛լ Քրիստոսի ծառայ չէի ըլլար:

<span id="an_1:11">1:11</span> Բայց ձեզի կը ծանուցանեմ, եղբայրնե՛ր, թէ
ինձմէ քարոզուած աւետարանը՝ մարդու համաձայն չէ:

<span id="an_1:12">1:12</span> Որովհետեւ ես զայն ո՛չ մարդէ ընդունեցի,
ո՛չ ալ մէկէ մը սորվեցայ, հապա՝ Յիսուս Քրիստոսի յայտնութեան միջոցով:

<span id="an_1:13">1:13</span> Քանի որ դուք լսած էք իմ նախկին վարքիս
մասին՝ հրէութեան մէջ, թէ ի՛նչպէս չափէն աւելի կը հալածէի Աստուծոյ
եկեղեցին, ու կը տապալէի զայն:

<span id="an_1:14">1:14</span> Եւ հրէութեան մէջ կը յառաջդիմէի՝ աւելի քան
իմ ցեղիս մէջ եղած շատ մը հասակակիցներս, գերազանցօրէն աւելի նախանձախնդիր
ըլլալով հայրերուս աւանդութիւններուն:

<span id="an_1:15">1:15</span> Բայց երբ Աստուած, (որ զատեց զիս մօրս
որովայնէն եւ կանչեց իր շնորհքին միջոցով,)

<span id="an_1:16">1:16</span> բարեհաճեցաւ իր Որդին յայտնել ինծի,
որպէսզի աւետեմ զայն հեթանոսներուն մէջ, իսկոյն՝ մարմինին եւ արիւնին հետ
չխորհրդակցեցայ,

<span id="an_1:17">1:17</span> ո՛չ ալ Երուսաղէմ ելայ՝ ինձմէ առաջ առաքեալ
եղողներուն քով, հապա Արաբիա գացի, ապա դարձեալ Դամասկոս վերադարձայ:

<span id="an_1:18">1:18</span> Յետոյ՝ երեք տարի ետք՝ Երուսաղէմ ելայ
Պետրոսը տեսնելու, եւ տասնհինգ օր անոր հետ կեցայ:

<span id="an_1:19">1:19</span> Սակայն առաքեալներէն ուրիշ ո՛չ մէկը տեսայ,
այլ միայն Յակոբոսը՝ Տէրոջ եղբայրը:

<span id="an_1:20">1:20</span> Ինչ որ կը գրեմ ձեզի, ահա՛ Աստուծոյ առջեւ
կը հաստատեմ, թէ չեմ ստեր:

<span id="an_1:21">1:21</span> Ապա գացի Սուրիայի ու Կիլիկիայի շրջանները:

<span id="an_1:22">1:22</span> Ես դէմքով անծանօթ էի Հրէաստանի մէջ եղած
Քրիստոսի եկեղեցիներուն.

<span id="an_1:23">1:23</span> անոնք միայն լսած էին թէ “ա՛ն որ ժամանակին
կը հալածէր մեզ, հիմա կ՚աւետէ այն հաւատքը՝ որ ատենօք կը տապալէր”,

<span id="an_1:24">1:24</span> եւ ինձմով կը փառաւորէին Աստուած:

<span id="an_2:1">2:1</span> Յետոյ, տասնչորս տարի ետք, դարձեալ բարձրացայ
Երուսաղէմ՝ Բառնաբասի հետ, Տիտոսն ալ միասին առնելով:

<span id="an_2:2">2:2</span> Բարձրացած էի յայտնութեամբ, եւ անոնց
ներկայացուցի այն աւետարանը՝ որ հեթանոսներուն մէջ կը քարոզեմ. բայց
առանձին անոնց՝ որ երեւելիներ էին, որպէսզի ընդունայն չվազեմ կամ վազած
չըլլամ:

<span id="an_2:3">2:3</span> Բայց ո՛չ իսկ ինծի հետ եղող Տիտոսը, որ Յոյն
էր, հարկադրուեցաւ թլփատուիլ՝

<span id="an_2:4">2:4</span> գաղտնի ներս բերուած սուտ եղբայրներուն
պատճառով, որոնք ներս սպրդած էին՝ լրտեսելու համար Քրիստոս Յիսուսով մեր
ունեցած ազատութիւնը, որպէսզի ստրուկ ընեն մեզ.

<span id="an_2:5">2:5</span> անոնց տեղի չտուինք՝ նոյնիսկ քիչ մը ատեն՝՝
ենթարկուելով, որպէսզի աւետարանին ճշմարտութիւնը ձեր մէջ մնայ:

<span id="an_2:6">2:6</span> Իսկ անոնք որ կը կարծուէին բա՛ն մը ըլլալ -
ինչ որ էին՝ ատիկա ինծի հարց չէ, քանի որ Աստուած մարդոց աչառութիւն չ՚ըներ
-, այնպէս կարծուածները աւելի ոչինչ հաղորդեցին ինծի.

<span id="an_2:7">2:7</span> հապա՝ ընդհակառակը, երբ տեսան թէ
անթլփատներուն աւետարանը ինծի վստահուած է, ինչպէս Պետրոսի ալ՝
թլփատուածներունը,

<span id="an_2:8">2:8</span> (որովհետեւ ա՛ն որ ներգործեց Պետրոսի մէջ՝
թլփատուածներուն առաքելութեան համար, նոյնպէս ներգործեց իմ մէջս՝
հեթանոսներուն հանդէպ,)

<span id="an_2:9">2:9</span> ու երբ Յակոբոս, Կեփաս եւ Յովհաննէս, որոնք
սիւներ կարծուած էին, գիտակցեցան ինծի տրուած շնորհքին, իրենց աջ ձեռքը
տուին ինծի ու Բառնաբասի՝ իբր նշան հաղորդակցութեան, որպէսզի մենք քարոզենք
հեթանոսներուն, իսկ իրենք՝ թլփատուածներուն:

<span id="an_2:10">2:10</span> Միայն թէ կ՚ուզէին որ աղքատները յիշենք,
ինչ որ ես ալ փութացի ընել:

<span id="an_2:11">2:11</span> Սակայն երբ Պետրոս եկաւ Անտիոք՝ ես
դիմադարձեցի անոր, որովհետեւ պարսաւելի էր:

<span id="an_2:12">2:12</span> Արդարեւ Յակոբոսի քովէն ոմանց գալէն առաջ՝
ինք հեթանոսներուն հետ անխտրաբար կ՚ուտէր. բայց երբ եկան՝ ընկրկեցաւ եւ
ինքզինք զատեց, թլփատուածներէն վախնալով:

<span id="an_2:13">2:13</span> Միւս Հրեաներն ալ նոյնպէս անոր հետ
կեղծեցին, ա՛յնքան՝ որ Բառնաբաս ալ անոնց կեղծիքէն տպաւորուեցաւ:

<span id="an_2:14">2:14</span> Բայց երբ տեսայ թէ ուղիղ չեն ընթանար՝
աւետարանին ճշմարտութեան համաձայն, բոլորին առջեւ Պետրոսի ըսի. «Եթէ դուն՝
որ Հրեայ ես՝ հեթանոսներու պէս կ՚ապրիս, եւ ո՛չ թէ Հրեաներու պէս, ինչո՞ւ
կը հարկադրես հեթանոսները՝ որ Հրեաներու պէս ապրին»:

<span id="an_2:15">2:15</span> Մենք՝ որ բնիկ Հրեաներ ենք, եւ ո՛չ թէ
հեթանոս մեղաւորներ,

<span id="an_2:16">2:16</span> գիտնալով թէ մարդ Օրէնքին գործերով չէ որ
կ՚արդարանայ, հապա Յիսուս Քրիստոսի հաւատքով, մե՛նք ալ հաւատացինք Քրիստոս
Յիսուսի՝ որպէսզի արդարանանք Քրիստոսի՛ հաւատքով, ո՛չ թէ Օրէնքին գործերով.
որովհետեւ Օրէնքին գործերով ո՛չ մէկը պիտի արդարանայ:

<span id="an_2:17">2:17</span> Իսկ եթէ մենք ալ՝ Քրիստոսով արդարանալու
մեր ջանքին մէջ՝ մեղաւոր գտնուինք, ուրեմն Քրիստոս մեղքի սպասարկո՞ւ
կ՚ըլլայ: Ամե՛նեւին:

<span id="an_2:18">2:18</span> Քանի որ եթէ իմ քակած բաներս դարձեալ
կառուցանեմ, ես զիս օրինազանց կը դարձնեմ:

<span id="an_2:19">2:19</span> Որովհետեւ ես՝ Օրէնքին միջոցով՝ մեռայ
Օրէնքին, որպէսզի ապրիմ Աստուծոյ համար:

<span id="an_2:20">2:20</span> Քրիստոսի հետ խաչուեցայ. սակայն կ՚ապրի՛մ,
բայց ա՛լ ո՛չ թէ ես՝ հապա Քրիստո՛ս կ՚ապրի իմ մէջս: Իսկ այն կեանքը որ հիմա
մարմինովս կ՚ապրիմ՝ Աստուծոյ Որդիին հաւատքով կ՚ապրիմ, որ սիրեց զիս եւ
ինքզինք ընծայեց ինծի համար:

<span id="an_2:21">2:21</span> Ես Աստուծոյ շնորհքը չեմ ջնջեր. որովհետեւ
եթէ արդարութիւնը Օրէնքէն է, ուրեմն Քրիստոս ընդունայն մեռաւ:

<span id="an_3:1">3:1</span> Ո՛վ անմիտ Գաղատացիներ, ո՞վ ձեզ հմայեց,
մինչդեռ ձեր մէջ, ձեր աչքերուն առջեւ Յիսուս Քրիստոս նախապէս
նկարագրուեցաւ՝ խաչուած:

<span id="an_3:2">3:2</span> Սա՛ միայն կ՚ուզեմ սորվիլ ձեզմէ.- դուք Հոգին
ստացաք Օրէնքին գործերո՞վ թէ հաւատքին հնազանդելով:

<span id="an_3:3">3:3</span> Այդքան անմի՞տ էք. Հոգիով սկսաք, եւ հիմա
մարմինո՞վ կ՚աւարտէք:

<span id="an_3:4">3:4</span> Զո՞ւր տեղը այդքան չարչարուեցաք (եթէ զուր
տեղն ալ ըլլար):

<span id="an_3:5">3:5</span> Ուրեմն ա՛ն՝ որ ձեզի Հոգին կը հայթայթէ ու
ձեր մէջ հրաշքներ կը գործէ, միթէ ձեր կատարած Օրէնքի գործերո՞ւն համար
կ՚ընէ, թէ հաւատքի հնազանդութեան համար.

<span id="an_3:6">3:6</span> ինչպէս Աբրահամ հաւատաց Աստուծոյ, եւ ատիկա
արդարութիւն սեպուեցաւ անոր:

<span id="an_3:7">3:7</span> Ուրեմն գիտցէ՛ք թէ անոնք որ հաւատքէն են՝
անո՛նք են Աբրահամի որդիները:

<span id="an_3:8">3:8</span> Գիրքը, նախատեսելով թէ Աստուած հեթանոսները
պիտի արդարացնէ հաւատքի միջոցով, նախապէս աւետեց Աբրահամի՝ ըսելով.
«Քեզմո՛վ պիտի օրհնուին բոլոր ազգերը»:

<span id="an_3:9">3:9</span> Ուստի անոնք որ հաւատքէն են՝ կ՚օրհնուին
հաւատացեալ Աբրահամի հետ:

<span id="an_3:10">3:10</span> Որովհետեւ բոլոր անոնք որ Օրէնքին գործերէն
են՝ անէծքի տակ են, քանի որ գրուած է. «Անիծեա՛լ ըլլայ ո՛վ որ չի յարատեւեր
Օրէնքի գիրքին բոլոր գրուածներուն մէջ՝ զանոնք գործադրելու համար»:

<span id="an_3:11">3:11</span> Իսկ բացայայտ է թէ ո՛չ մէկը կ՚արդարանայ
Աստուծոյ առջեւ Օրէնքով, քանի որ “արդարը հաւատքո՛վ պիտի ապրի”:

<span id="an_3:12">3:12</span> Բայց Օրէնքը հաւատքէն չէ, հապա՝ “այն մարդը
որ կը գործադրէ զանոնք՝ պիտի ապրի անոնցմով”:

<span id="an_3:13">3:13</span> Քրիստոս փրկանքով գնեց մեզ Օրէնքի անէծքէն՝
մեզի համար անիծուելով, (որովհետեւ գրուած է. «Անիծեա՛լ է ո՛վ որ փայտէն կը
կախուի»)

<span id="an_3:14">3:14</span> որպէսզի Աբրահամի օրհնութիւնը գայ
հեթանոսներուն վրայ՝ Քրիստոս Յիսուսի միջոցով. որպէսզի մե՛նք ալ ստանանք
Հոգիին խոստումը՝ հաւատքի միջոցով:

<span id="an_3:15">3:15</span> Մարդոց սովորութեան համաձայն կը խօսիմ,
եղբայրնե՛ր: Նոյնիսկ մարդո՛ւ մը վաւերացուցած կտակը ո՛չ մէկը կը ջնջէ, կամ
ալ անոր վրայ ուրիշ բան մը կ՚աւելցնէ:

<span id="an_3:16">3:16</span> Ուրեմն խոստումները եղան Աբրահամի՛ եւ անոր
զարմին: Չ՚ըսեր. «Եւ քու զարմերուդ», այսինքն՝ շատերո՛ւ: Հապա կը խօսի մէ՛կ
զարմի մասին. «Եւ քու զարմիդ», որ Քրիստո՛ս է:

<span id="an_3:17">3:17</span> Բայց սա՛ կ՚ըսեմ. այն ուխտը՝ որ նախապէս
Աստուծմէ վաւերացուեցաւ Քրիստոսով, չի կրնար չորս հարիւր երեսուն տարի ետք
անվաւեր դառնալ Օրէնքէն՝ խոստումը ոչնչացնելով:

<span id="an_3:18">3:18</span> Որովհետեւ եթէ ժառանգութիւնը Օրէնքէն է,
ուրեմն ա՛լ խոստումէն չէ. բայց Աստուած խոստումո՛վ շնորհեց զայն Աբրահամի:

<span id="an_3:19">3:19</span> Հապա ինչո՞ւ տրուեցաւ Օրէնքը: Ան աւելցաւ՝
օրինազանցութիւնները յայտնելու համար, (մինչեւ որ գար այն զարմը՝ որուն
եղած էր խոստումը,) եւ հրեշտակներու կողմէ պատուիրուեցաւ միջնորդի մը
ձեռքով:

<span id="an_3:20">3:20</span> Իսկ միջնորդը՝ միայն մէ՛կ անձի միջնորդ չէ.
սակայն Աստուած մէկ է:

<span id="an_3:21">3:21</span> Ուրեմն Օրէնքը հակառա՞կ է Աստուծոյ
խոստումներուն: Ամե՛նեւին. քանի որ եթէ տրուած ըլլար այնպիսի Օրէնք մը՝ որ
կարենար կեանք տալ, այն ատեն ի՛րապէս արդարութիւնը Օրէնքով կ՚ըլլար:

<span id="an_3:22">3:22</span> Բայց Գիրքը բոլորը փակեց մեղքի տակ,
որպէսզի Յիսուս Քրիստոսի հաւատքով եղած խոստումը տրուի հաւատացեալներուն:

<span id="an_3:23">3:23</span> Բայց հաւատքին գալէն առաջ՝ Օրէնքին տակ
պահպանուած էինք, փակուած այն հաւատքէն՝ որ յետագային պիտի յայտնուէր:

<span id="an_3:24">3:24</span> Հետեւաբար Օրէնքը եղաւ մեր դաստիարա՛կը՝
մեզ առաջնորդելու Քրիստոսի, որպէսզի մենք հաւատքո՛վ արդարանանք:

<span id="an_3:25">3:25</span> Բայց հաւատքին գալէն ետք՝ այլեւս
դաստիարակի տակ չենք,

<span id="an_3:26">3:26</span> որովհետեւ դուք բոլորդ Աստուծոյ որդիներ
էք՝ Քրիստոս Յիսուսի վրայ եղած հաւատքով.

<span id="an_3:27">3:27</span> քանի որ դուք բոլորդ՝ որ Քրիստոսով
մկրտուեցաք, Քրիստո՛սը հագաք:

<span id="an_3:28">3:28</span> Ա՛լ ո՛չ Հրեայ կայ, ո՛չ Յոյն. ո՛չ ստրուկ
կայ, ո՛չ ազատ. ո՛չ արու կայ, ո՛չ էգ. որովհետեւ դուք բոլորդ մէկ էք
Քրիստոս Յիսուսով:

<span id="an_3:29">3:29</span> Իսկ եթէ դուք Քրիստոսինն էք, ուրեմն
Աբրահամի զարմն էք, եւ խոստումին համաձայն՝ ժառանգորդներ:

<span id="an_4:1">4:1</span> Բայց այնքան ատեն որ ժառանգորդը մանուկ է,
կ՚ըսեմ թէ ոչինչով կը տարբերի ստրուկէ մը, թէպէտ բոլորին տէրն է.

<span id="an_4:2">4:2</span> հապա խնամակալներու եւ հոգատարներու
հեղինակութեան տակ է՝ մինչեւ հօրը ճշդած պայմանաժամը:

<span id="an_4:3">4:3</span> Նոյնպէս ալ մենք, երբ մանուկ էինք, աշխարհի
սկզբունքներուն տակ ստրուկ էինք:

<span id="an_4:4">4:4</span> Բայց երբ ժամանակը լրումին հասաւ, Աստուած
ղրկեց իր Որդին՝ որ կնոջմէ ծնաւ եւ Օրէնքին տակ մտաւ,

<span id="an_4:5">4:5</span> որպէսզի փրկանքով գնէ Օրէնքին տակ եղողները.
որպէսզի մենք որդեգրութի՛ւնը ստանանք:

<span id="an_4:6">4:6</span> Եւ քանի որ դուք որդիներ էք, Աստուած ձեր
սիրտերուն մէջ ղրկեց իր Որդիին Հոգին, որ կ՚աղաղակէ. «Աբբա՛, Հա՛յր»:

<span id="an_4:7">4:7</span> Հետեւաբար ա՛լ ստրուկ չես, հապա՝ որդի. ու
եթէ որդի, ուրեմն՝ Աստուծոյ ժառանգորդը Քրիստոսի միջոցով:

<span id="an_4:8">4:8</span> Ուրեմն այն ատեն երբ չէիք ճանչնար Աստուած,
կը ծառայէիք անոնց՝ որ բնութեամբ աստուածներ չէին:

<span id="an_4:9">4:9</span> Սակայն հիմա որ ճանչցաք Աստուած, կամ
մա՛նաւանդ՝ ճանչցուեցաք Աստուծմէ, ի՞նչպէս կը վերադառնաք այն տկար եւ աղքատ
սկզբունքներուն, որոնց դարձեալ կ՚ուզէք ստրուկ ըլլալ:

<span id="an_4:10">4:10</span> Կը պահէք օրերը, ամիսները, ժամանակներն ու
տարիները.

<span id="an_4:11">4:11</span> կը վախնամ ձեզի համար, որ գուցէ զուր տեղը
աշխատած ըլլամ ձեր վրայ:

<span id="an_4:12">4:12</span> Եղբայրնե՛ր, կ՚աղերսե՛մ ձեզի, ինծի՛ պէս
եղէք, որովհետեւ ես ալ ձեզի պէս եղայ. դուք բնա՛ւ վնասած չէք ինծի:

<span id="an_4:13">4:13</span> Դուք գիտէք թէ ի՛նչպէս՝ մարմինիս
տկարութեամբ՝ աւետարանեցի ձեզի առաջին անգամ.

<span id="an_4:14">4:14</span> բայց մարմինիս վրայ կրած փորձութիւնս
չանարգեցիք, ո՛չ ալ պժգացիք. հապա Աստուծոյ հրեշտակի մը պէս ընդունեցիք
զիս, Քրիստոս Յիսուսի պէս:

<span id="an_4:15">4:15</span> Ուստի ո՞ւր է՝՝ ձեր այդ ատենուան
երանութիւնը. քանի որ ես կը վկայեմ ձեզի թէ եթէ կարելի ըլլար՝ ձեր աչքե՛րը
պիտի խլէիք եւ զանոնք ինծի տայիք:

<span id="an_4:16">4:16</span> Միթէ ձեր թշնամի՞ն եղայ՝ ձեզի
ճշմարտութիւնը խօսելով:

<span id="an_4:17">4:17</span> Անոնք նախանձախնդիր են ձեզի հանդէպ, բայց
ո՛չ բարի նպատակով. նոյնիսկ կ՚ուզեն մեզ վտարել, որպէսզի նախանձախնդիր
ըլլաք իրե՛նց հանդէպ:

<span id="an_4:18">4:18</span> Սակայն լաւ է նախանձախնդիր ըլլալ բարիին
հանդէպ՝ ամէ՛ն ատեն, եւ ո՛չ թէ միայն երբ ձեր մէջ ներկայ եմ:

<span id="an_4:19">4:19</span> Որդեակնե՛րս, ձեզի համար դարձեալ երկունքի
ցաւ կը քաշեմ, մինչեւ որ Քրիստոս ձեր մէջ կերպաւորուի:

<span id="an_4:20">4:20</span> Կ՚ուզէի հիմա ձեր մէջ ներկայ ըլլալ ու
շեշտս փոխել, որովհետեւ ձեր մասին վարանումի մէջ եմ:

<span id="an_4:21">4:21</span> Ըսէ՛ք ինծի, դուք որ կ՚ուզէք Օրէնքին տակ
ըլլալ, Օրէնքը չէ՞ք լսեր.

<span id="an_4:22">4:22</span> որովհետեւ գրուած է թէ Աբրահամ երկու որդի
ունէր, մէկը՝ աղախինէն, միւսը՝ ազատ կնոջմէն:

<span id="an_4:23">4:23</span> Բայց ա՛ն որ աղախինէն էր՝ մարմինին համեմատ
ծնած էր, իսկ ա՛ն որ ազատ կնոջմէն էր՝ խոստումով:

<span id="an_4:24">4:24</span> Ասոնց մեկնութիւնը այլաբանօրէն կ՚ըլլայ,
քանի որ ասոնք երկու Ուխտերն են. մէկը՝ Սինա լեռնէն, որ Հագա՛րն է,
ստրկութեա՛ն համար կը ծնանի.

<span id="an_4:25">4:25</span> որովհետեւ Հագար՝ Սինա լեռն է, Արաբիայի
մէջ, ու կը համապատասխանէ այժմու Երուսաղէմին, եւ ստրկութեան մէջ է իր
զաւակներուն հետ:

<span id="an_4:26">4:26</span> Բայց վերին Երուսաղէմը, որ մեր բոլորին
մայրն է, ազատ է:

<span id="an_4:27">4:27</span> Արդարեւ գրուած է. «Ուրախացի՛ր, չծնանող
ամո՛ւլ. պոռթկա՛ ցնծութեամբ եւ գոչէ՛, երկունքի ցաւ չքաշո՛ղ. որովհետեւ
լքեալին զաւակները շա՛տ աւելի են՝ քան ամուսին ունեցողին զաւակները»:

<span id="an_4:28">4:28</span> Ուրեմն մենք, եղբայրնե՛ր, Իսահակի պէս
խոստումի զաւակներ ենք:

<span id="an_4:29">4:29</span> Բայց ինչպէս այն ատեն մարմինին համեմատ
ծնածը կը հալածէր ան՝ որ Հոգիին համեմատ ծնած էր, նոյնպէս ալ հիմա:

<span id="an_4:30">4:30</span> Սակայն ի՞նչ կ՚ըսէ Գիրքը. «Վտարէ՛ այդ
աղախինը եւ անոր որդին, քանի որ աղախինին որդին ժառանգորդ պիտի չըլլայ ազատ
կնոջ որդիին հետ»:

<span id="an_4:31">4:31</span> Ուրեմն, եղբայրնե՛ր, մենք աղախինին
զաւակները չենք, հապա՝ ազատ կնոջ:

<span id="an_5:1">5:1</span> Ուստի հաստատո՛ւն կեցէք այն ազատութեամբ՝
որով Քրիստոս ազատեց մեզ, եւ դարձեալ ստրկութեան լուծին տակ մի՛
կաշկանդուիք:

<span id="an_5:2">5:2</span> Ահա՛ ես՝ Պօղոս, ձեզի կ՚ըսեմ. «Եթէ
թլփատուիք, Քրիստոս ո՛չ մէկ օգուտ կ՚ունենայ ձեզի»:

<span id="an_5:3">5:3</span> Եւ ամէն թլփատուող մարդու դարձեալ կը վկայեմ
թէ պարտաւոր է գործադրել ամբո՛ղջ Օրէնքը:

<span id="an_5:4">5:4</span> Քրիստոս ոչինչ դարձած է ձեզի համար, այսինքն
ձեզմէ բոլոր անոնց՝ որ Օրէնքո՛վ արդարանալ կ՚ուզեն: Դուք շնորհքէն ինկած
էք,

<span id="an_5:5">5:5</span> որովհետեւ մենք Հոգիին միջոցով կը սպասենք
հաւատքո՛վ եղած արդարութեան յոյսին:

<span id="an_5:6">5:6</span> Արդարեւ Քրիստոս Յիսուսի մէջ եղողին՝ ո՛չ
թլփատութիւնը որեւէ ազդեցութիւն ունի, ո՛չ ալ անթլփատութիւնը, հապա
հաւա՛տքը՝ որ կը ներգործէ սիրով:

<span id="an_5:7">5:7</span> Դուք լաւ կը վազէիք. ո՞վ կասեցուց ձեզ՝ որ
ճշմարտութեան չանսաք:

<span id="an_5:8">5:8</span> Այս դրդումը անկէ չէ՝ որ ձեզ կանչեց:

<span id="an_5:9">5:9</span> Քիչ մը խմորը ամբո՛ղջ զանգուածը կը խմորէ:

<span id="an_5:10">5:10</span> Բայց ես ձեր մասին համոզուած եմ Տէրոջմով,
թէ բնա՛ւ ուրիշ կերպ պիտի չմտածէք: Իսկ ա՛ն որ ձեզ կը վրդովէ՝ ո՛վ որ
ըլլայ՝ պիտի կրէ իր դատապարտութիւնը:

<span id="an_5:11">5:11</span> Սակայն, եղբայրնե՛ր, ա՛լ ինչո՞ւ կը
հալածուիմ, եթէ ես տակաւին թլփատութիւն կը քարոզեմ. ուրեմն խաչին
գայթակղութիւնը ոչնչացա՞ծ է:

<span id="an_5:12">5:12</span> Երանի՜ թէ նոյնիսկ կտրուէին անո՛նք՝ որ ձեզ
տակնուվրայ կ՚ընեն:

<span id="an_5:13">5:13</span> Որովհետեւ դուք ազատութեա՛ն կանչուած էք,
եղբայրնե՛ր. միայն թէ ձեր ազատութիւնը մարմինի ցանկութիւններու առիթ
չըլլայ, հապա սիրո՛վ իրարու ծառայեցէք:

<span id="an_5:14">5:14</span> Քանի որ ամբողջ Օրէնքը սա՛ մէկ խօսքին մէջ
կը գործադրուի. «Սիրէ՛ ընկերդ քու անձիդ՝՝ պէս»:

<span id="an_5:15">5:15</span> Բայց եթէ զիրար խածնէք եւ լափէք,
զգուշացէ՛ք որ իրարմէ չսպառիք:

<span id="an_5:16">5:16</span> Ուստի սա՛ կ՚ըսեմ. «Հոգիո՛վ ընթացէք, ու
մարմինին ցանկութիւնը պիտի չգործադրէք»:

<span id="an_5:17">5:17</span> Որովհետեւ մարմինը կը ցանկայ Հոգիին
հակառակ, ու Հոգին՝ մարմինին հակառակ. եւ ասոնք իրարու հակառակ են, որպէսզի
չընէք ի՛նչ որ ուզէք:

<span id="an_5:18">5:18</span> Բայց եթէ Հոգիէն առաջնորդուիք, ա՛լ Օրէնքին
տակ չէք ըլլար:

<span id="an_5:19">5:19</span> Մարմինին գործերը բացայայտ են. անոնք են՝
շնութիւն, պոռնկութիւն, անմաքրութիւն, ցոփութիւն,

<span id="an_5:20">5:20</span> կռապաշտութիւն, կախարդութիւն, թշնամութիւն,
երկպառակութիւն, մրցակցութիւններ, զայրոյթ, հակառակութիւն, խռովութիւն,
հերձուածներ,

<span id="an_5:21">5:21</span> չար նախանձներ, մարդասպանութիւններ,
արբեցութիւններ, զեխութիւններ եւ ինչ որ ասոնց նման է. որոնց մասին կանխաւ
կ՚ըսեմ ձեզի, ինչպէս ժամանակին ալ ըսած եմ, թէ այսպիսի բաներ ընողները պիտի
չժառանգեն Աստուծոյ թագաւորութիւնը:

<span id="an_5:22">5:22</span> Բայց Հոգիին պտուղն է՝ սէր, ուրախութիւն,
խաղաղութիւն, համբերատարութիւն,

<span id="an_5:23">5:23</span> քաղցրութիւն, բարութիւն, հաւատարմութիւն,
հեզութիւն, ժուժկալութիւն. այսպիսի բաներու դէմ Օրէնք չկայ:

<span id="an_5:24">5:24</span> Անոնք որ Քրիստոսիններն են, իրենց մարմինը
խաչեցին՝ բնական կիրքերուն ու ցանկութիւններուն հետ:

<span id="an_5:25">5:25</span> Եթէ Հոգիով կ՚ապրինք՝ նաեւ ընթանա՛նք
Հոգիին համաձայն:

<span id="an_5:26">5:26</span> Սնափառ չըլլա՛նք՝ զիրար գրգռելով եւ իրարու
նախանձելով:

<span id="an_6:1">6:1</span> Եղբայրնե՛ր, եթէ մարդ մը որեւէ յանցանքի մէջ
բռնուի, դուք որ հոգեւոր էք՝ այդպիսին հեզութեա՛ն հոգիով ուղղեցէք.
ուշադի՛ր եղիր դուն քեզի, որ դո՛ւն ալ չփորձուիս:

<span id="an_6:2">6:2</span> Կրեցէ՛ք իրարու ծանրութիւնները, եւ ա՛յդպէս
գործադրեցէք Քրիստոսի օրէնքը:

<span id="an_6:3">6:3</span> Արդարեւ եթէ մէկը՝ որ ոչի՛նչ է՝ կարծէ թէ ինք
բա՛ն մըն է, ինքզինք կը խաբէ:

<span id="an_6:4">6:4</span> Բայց իւրաքանչիւրը թող քննէ իր գործը, եւ
ա՛յն ատեն պարծենայ՝ միայն ինքնիր վրայ, ո՛չ թէ ուրիշի վրայ.

<span id="an_6:5">6:5</span> որովհետեւ իւրաքանչիւրը պիտի կրէ ի՛ր բեռը:

<span id="an_6:6">6:6</span> Խօսքին աշակերտը հաղորդակից թող ընէ իր
վարդապետը ամէն բարի բանի:

<span id="an_6:7">6:7</span> Մի՛ խաբուիք, Աստուած չի ծաղրուիր.

<span id="an_6:8">6:8</span> որովհետեւ ի՛նչ որ մարդ կը սերմանէ, զա՛յն ալ
պիտի հնձէ: Ա՛ն որ իր մարմինին համար կը սերմանէ, այդ մարմինէն
ապականութիւն պիտի հնձէ. իսկ ա՛ն որ Հոգիին համար կը սերմանէ, այդ Հոգիէն
յաւիտենական կեանք պիտի հնձէ:

<span id="an_6:9">6:9</span> Ուստի բարիք գործելէ չձանձրանա՛նք, քանի որ
յատուկ ատենին պիտի հնձենք՝ եթէ չպարտասինք:

<span id="an_6:10">6:10</span> Ուրեմն, քանի պատեհութիւն ունինք, բարի՛ք
ընենք բոլորին, մա՛նաւանդ՝ հաւատքի ընտանիքէն եղողներուն:

<span id="an_6:11">6:11</span> Նայեցէ՛ք, ո՛րքան մեծ գիրերով գրեցի ձեզի՝
ի՛մ ձեռքովս:

<span id="an_6:12">6:12</span> Բոլոր անոնք՝ որ կ՚ուզեն մարմինին համեմատ
լաւ երեւնալ, կը հարկադրեն ձեզ որ թլփատուիք, միայն՝ որպէսզի չհալածուին
Քրիստոսի խաչին համար:

<span id="an_6:13">6:13</span> Արդարեւ ո՛չ իսկ իրե՛նք՝ թլփատուածները կը
պահեն Օրէնքը. բայց կ՚ուզեն որ դուք թլփատուիք, որպէսզի պարծենան ձեր
մարմինով:

<span id="an_6:14">6:14</span> Բայց ես ամե՛նեւին պիտի չպարծենամ, այլ
միայն մեր Տէրոջ՝ Յիսուս Քրիստոսի խաչով. անով աշխարհը խաչուած է ինծի
համար, ես ալ՝ աշխարհի:

<span id="an_6:15">6:15</span> Որովհետեւ Քրիստոս Յիսուսով ո՛չ
թլփատութիւնը որեւէ ազդեցութիւն ունի, ո՛չ անթլփատութիւնը, հապա՝ նոր
արարած ըլլալը:

<span id="an_6:16">6:16</span> Խաղաղութիւն ու ողորմութիւն բոլոր անոնց
վրայ՝ որ այս կանոնին համաձայն կ՚ընթանան, եւ Աստուծոյ Իսրայէլին վրայ:

<span id="an_6:17">6:17</span> Ասկէ ետք ո՛չ մէկը թող անհանգստացնէ զիս.
որովհետեւ ես մարմինիս վրայ կը կրեմ Տէր Յիսուսի վէրքին սպիները:

<span id="an_6:18">6:18</span> Եղբայրնե՛ր, մեր Տէրոջ՝ Յիսուս Քրիստոսի
շնորհքը ձեր հոգիին հետ: Ամէն:

------------------------------------------------------------------------

[Next: Ephesians](eph)
