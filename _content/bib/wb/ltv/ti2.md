[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ti1)  [Next](tit) 

------------------------------------------------------------------------

### Latvian Bible: 2 Timothy

<span id="an_1:1">1:1</span> Pāvils, ar Dieva gribu Jēzus Kristus
apustulis saskaņā ar dzīvības apsolījumu, kas ir Kristū Jēzū,

<span id="an_1:2">1:2</span> Savam vismīļajam dēlam Timotejam:
žēlastība, žēlsirdība un miers no Dieva Tēva un mūsu Kunga Kristus
Jēzus!

<span id="an_1:3">1:3</span> Es pateicos Dievam, kam, tāpat kā mani
vectēvi, kalpoju skaidrā sirdsapziņā, ka es nemitīgi tevi pieminu savās
lūgšanās dienu un nakti.

<span id="an_1:4">1:4</span> Atminēdamies tavas asaras, es ilgojos tevi
redzēt, lai es kļūtu pilns prieka.

<span id="an_1:5">1:5</span> Es atceros tavu neliekuļoto ticību, kas
agrāk piemita tavai vecmāmuļai Loidai un tavai mātei Eunikai, un es esmu
pārliecināts, ka arī tev.

<span id="an_1:6">1:6</span> Šī iemesla dēļ es tev atgādinu atdzīvināt
Dieva žēlastību, kas ar manu roku uzlikšanu ir tevī.

<span id="an_1:7">1:7</span> Jo Dievs mums nav devis bailīguma, bet gan
spēka un mīlestības, un godprātības garu.

<span id="an_1:8">1:8</span> Tāpēc nekautrējies no mūsu Kunga liecības,
nedz no manis, Viņa gūstekņa, bet Dieva spēkā līdzdarbojies evaņģēlijā!

<span id="an_1:9">1:9</span> Viņš mūs izglāba un ar svētu aicinājumu
aicināja ne mūsu nopelnu dēļ, bet saskaņā ar savu nodomu un žēlastību,
kas mums dota Kristū Jēzū pirms mūžīgiem laikiem,

<span id="an_1:10">1:10</span> Bet tagad tā kļuvusi redzama, parādoties
mūsu Pestītājam Jēzum Kristum, kas uzvarēja nāvi, bet evaņģēlijā
apgaismoja dzīvību un neiznīcību.

<span id="an_1:11">1:11</span> Tādēļ esmu iecelts sludinātājs, apustulis
un tautu mācītājs.

<span id="an_1:12">1:12</span> Šī iemesla dēļ es arī tā ciešu, bet es
nekaunos, jo es zinu, uz ko esmu ticējis, un es esmu pārliecināts, ka
Viņam ir vara man uzticēto uzglabāt līdz tai dienai.

<span id="an_1:13">1:13</span> Veselīgās mācības paraugu, ko dzirdēji no
manis, turi ticībā un mīlestībā Kristū Jēzū!

<span id="an_1:14">1:14</span> Sargi tev uzticēto labo mantu Svētā Gara
spēkā, kas mūsos mājo!

<span id="an_1:15">1:15</span> Tu zini to, ka visi, kas dzīvo Āzijā, no
manis ir novērsušies, starp tiem Figels un Hermogens.

<span id="an_1:16">1:16</span> Kungs lai parāda žēlsirdību Onezifora
namam, jo viņš bieži mani atspirdzināja un nekaunējās manu važu,

<span id="an_1:17">1:17</span> Bet viņš, atnācis Romā, rūpīgi mani
meklēja un arī atrada.

<span id="an_1:18">1:18</span> Lai Kungs dod viņam atrast žēlastību no
Kunga viņa dienā! Un cik daudz viņš man Efezā kalpoja, to tu labāk zini.

<span id="an_2:1">2:1</span> Bet tu, mans dēls, stiprinies Kristus Jēzus
žēlastībā!

<span id="an_2:2">2:2</span> Un ko tu daudzu liecinieku klātbūtnē no
manis dzirdēji, to nodod uzticamajiem cilvēkiem, kas būtu spējīgi arī
citus mācīt!

<span id="an_2:3">2:3</span> Strādā kā labs Jēzus Kristus kareivis!

<span id="an_2:4">2:4</span> Neviens Dieva kareivis neiesaista sevi
pasaulīgās darīšanās, lai izpatiktu tam, kam saistījies ar pienākumu.

<span id="an_2:5">2:5</span> Un ja arī sacīkstēs cīnās, viņš laurus
saņem tad, ja likumīgi cīnījies.

<span id="an_2:6">2:6</span> Zemkopim, kas strādā, pirmajam jāsaņem sava
daļa no augļiem.

<span id="an_2:7">2:7</span> Saproti, ko es tev saku: Kungs dos tev
saprašanu visās lietās.

<span id="an_2:8">2:8</span> Atminies, ka Kungs Jēzus Kristus, kas
cēlies no Dāvida cilts, ir uzcēlies no miroņiem saskaņā ar manu
evaņģēliju;

<span id="an_2:9">2:9</span> Tā labad es strādāju līdz pat važām it kā
ļaundaris; bet Dieva vārds nav saistīts.

<span id="an_2:10">2:10</span> Tāpēc es visu paciešu izredzēto dēļ, lai
arī viņi sasniegtu pestīšanu, kas ir Kristū Jēzū, kopā ar debesu godību.

<span id="an_2:11">2:11</span> Tie ir patiesi vārdi: Ja mēs kopā ar Viņu
miruši, tad mēs kopā ar Viņu dzīvosim.

<span id="an_2:12">2:12</span> Ja mēs pacietīsim, tad kopā ar Viņu
valdīsim; ja noliegsim, tad arī Viņš mūs noliegs.

<span id="an_2:13">2:13</span> Ja mēs neuzticīgi, Viņš paliek uzticīgs,
jo Viņš nevar pats sevi noliegt.

<span id="an_2:14">2:14</span> To atgādini, liecinādams Dieva priekšā!
Neielaidies strīdos, jo tas nekalpo labumam, bet gan sabojā klausītājus!

<span id="an_2:15">2:15</span> Rūpīgi centies parādīties Dievam, ka tu
esi uzticams strādnieks, kam bailes ir svešas un kas pareizi māca
patiesības vārdus!

<span id="an_2:16">2:16</span> Bet izvairies no nederīgām un tukšām
runām, jo tās daudz kalpo bezdievībai,

<span id="an_2:17">2:17</span> Un viņu runa izplatās kā vēzis. Tādi ir
Himenejs un Filēts,

<span id="an_2:18">2:18</span> Kas atkrituši no patiesības, sacīdami, ka
augšāmcelšanās jau esot notikusi, un tā sagrozot dažos ticību.

<span id="an_2:19">2:19</span> Bet stiprais Dieva pamats pastāv, kam
šāds zīmogs: Kungs pazīst savējos; un: ikkatrs, kas piesauc Kunga vārdu,
lai atturas no netaisnības!

<span id="an_2:20">2:20</span> Bet lielajā namā ir ne tikai zelta un
sudraba trauki, bet arī koka un māla: daži godam, daži negodam.

<span id="an_2:21">2:21</span> Un tātad, kas būs tīrs no viņiem, tas būs
godam svētīts un Kungam derīgs trauks, sagatavots katram labam darbam.

<span id="an_2:22">2:22</span> Bēdz no jaunekļu kārībām, bet centies pēc
taisnības, ticības, cerības, mīlestības un miera ar tiem, kas Kungu
piesauc skaidrā sirdī!

<span id="an_2:23">2:23</span> Izvairies no neprātīgām un aplamām
prātošanām, zinādams, ka tās izraisa strīdus.

<span id="an_2:24">2:24</span> Bet Kunga kalpam nepieklājas strīdēties;
viņam jābūt lēnprātīgam pret visiem, mācīt spējīgam, pacietīgam,

<span id="an_2:25">2:25</span> Tādam, kas laipni pamāca tos, kas
pretojas patiesībai; varbūt Dievs dos tiem atgriezties, lai pazītu
patiesību,

<span id="an_2:26">2:26</span> Lai atjēgtos no velna valgiem, kas tos
pēc sava prāta turēja gūstā.

<span id="an_3:1">3:1</span> Bet zini, ka pēdējās dienās iestāsies baigi
laiki,

<span id="an_3:2">3:2</span> Jo cilvēki būs patmīlīgi, mantkārīgi,
iedomīgi, augstprātīgi, zaimotāji, nepaklausīgi vecākiem, nepateicīgi,
netikumīgi,

<span id="an_3:3">3:3</span> Nežēlīgi, nesamierināmi, apmelotāji,
nesavaldīgi, bargi, nesaudzīgi.

<span id="an_3:4">3:4</span> Nodevēji, nekaunīgi, uzpūtīgi, kas vairāk
mīlēs baudas nekā Dievu,

<span id="an_3:5">3:5</span> Ārēji liekuļodami dievbijību, bet tās spēku
noliegdami. Arī no tādiem izvairies!

<span id="an_3:6">3:6</span> Jo tie ir tādi, kas ielavās namos un
valdzina vājās sievietes, kuras, grēkos iegrimušas, padodas dažādām
kārībām.

<span id="an_3:7">3:7</span> Tās vienmēr mācās, bet pie patiesības
atziņas nekad nenonāk.

<span id="an_3:8">3:8</span> Bet kā Janness un Jambress pretojās Mozum,
tā šie cilvēki, samaitāti savā prātā un nepastāvīgi ticībā, pretojas
patiesībai.

<span id="an_3:9">3:9</span> Bet viņi tālu netiks, jo to ārprāts kļūs
visiem zināms, kā tas bija arī ar citiem.

<span id="an_3:10">3:10</span> Bet tu esi sekojis manai mācībai, dzīves
veidam, nodomiem, ticībai, augstsirdībai, mīlestībai, pacietībai,

<span id="an_3:11">3:11</span> Vajāšanās, ciešanās, kas man gadījās
Antiohijā, Ikonijā un Listrā. Kādas tik vajāšanas es neesmu cietis, bet
Kungs no visām mani izglāba.

<span id="an_3:12">3:12</span> Vajāti tiks arī visi tie, kas grib
dievbijīgi Kristū Jēzū dzīvot.

<span id="an_3:13">3:13</span> Bet ļaunie cilvēki un krāpnieki grims
dziļāk savā ļaunumā, paši maldīdamies un citus maldinādami.

<span id="an_3:14">3:14</span> Tu tomēr paliec pie tā, ko esi mācījies
un kas tev uzticēts, jo tu zini, no kā mācījies.

<span id="an_3:15">3:15</span> Bet tu taču no bērnības zini Svētos
Rakstus: tie spēj tevi pamācīt pestīšanai caur ticību uz Kristu Jēzu.

<span id="an_3:16">3:16</span> Katrs Dieva iedvesmots raksts noderīgs
mācīšanai, atspēkošanai, labošanai, audzināšanai taisnībā,

<span id="an_3:17">3:17</span> Lai Dieva cilvēks būtu pilnīgs un katram
labam darbam sagatavots.

<span id="an_4:1">4:1</span> Es tevi zvērinu pie Dieva un Jēzus Kristus,
kas tiesās dzīvos un mirušos tad, kad nāks Viņš un Viņa valstība.

<span id="an_4:2">4:2</span> Sludini vārdu, uzstājies laikā un nelaikā,
pārliecini, pamudini, norāj visā pacietībā un pamācībā!

<span id="an_4:3">4:3</span> Jo nāks laiks, kad veselīgo mācību
necietīs, bet tie pēc pašu iegribām sameklēs sev mācītājus, kas glaimos
dzirdei;

<span id="an_4:4">4:4</span> No patiesības tie ausis novērsīs, bet
pievērsīsies pasakām.

<span id="an_4:5">4:5</span> Bet tu esi modrs, paciet visu, strādā
evaņģēlista darbu, pildi savu pienākumu, esi apdomīgs!

<span id="an_4:6">4:6</span> Jo mans šķiršanās laiks ir tuvu, un mani
drīz upurēs.

<span id="an_4:7">4:7</span> Labo cīņu es izcīnīju, savas gaitas
pabeidzu, ticību uzglabāju.

<span id="an_4:8">4:8</span> Pāri paliek man paredzētais taisnības
kronis, ko Kungs, taisnīgais Tiesnesis, dos man tanī dienā, un ne tikai
man, bet arī tiem, kas mīl Viņa atnākšanu. Steidzies drīz atnākt pie
manis!

<span id="an_4:9">4:9</span> Jo Dēma, šo pasauli mīlēdams, atstāja mani
un aizgāja uz Tesalonīki,

<span id="an_4:10">4:10</span> Krescens uz Galatiju, Tits uz Dalmatiju.

<span id="an_4:11">4:11</span> Vienīgi Lūkass ir pie manis. Marku ņem un
atved sev līdz, jo viņš man noderīgs kalpošanai!

<span id="an_4:12">4:12</span> Tihiku es aizsūtīju uz Efezu.

<span id="an_4:13">4:13</span> Nākdams paņem līdz mēteli, ko atstāju
Troadā pie Karpa, un grāmatas, bet visvairāk pergamentu!

<span id="an_4:14">4:14</span> Varkalis Aleksandrs man nodarīja daudz
ļauna; Kungs viņam atmaksās saskaņā ar tā darbiem.

<span id="an_4:15">4:15</span> Arī tu izvairies no viņa, jo viņš ļoti
pretojas mūsu mācībai.

<span id="an_4:16">4:16</span> Kad pirmo reizi aizstāvējos, visi mani
atstāja un pie manis nebija neviena. To lai viņiem nepieskaita!

<span id="an_4:17">4:17</span> Bet Kungs stāvēja man klāt un stiprināja
mani, lai mana sludināšana būtu pilnīga, lai visas tautas to dzirdētu.
Un es tiktu atbrīvots no lauvas rīkles.

<span id="an_4:18">4:18</span> Kungs ir mani izglābis no katra ļauna
darba un dos pestīšanu savā debesu valstībā; Viņam lai gods mūžīgi
mūžos! Amen.

<span id="an_4:19">4:19</span> Sveicini Prisku un Akvilu, un Onezifora
namu.

<span id="an_4:20">4:20</span> Erasts palika Korintā, bet Trofimu es
atstāju slimu Milētā.

<span id="an_4:21">4:21</span> Steidzies atnākt pirms ziemas! Tevi
sveicina Eibuls un Pudenss, un Linuss, un Klaudija, un visi brāļi.

<span id="an_4:22">4:22</span> Kungs Jēzus Kristus lai ir ar tavu garu!
Žēlastība ar jums! Amen.

------------------------------------------------------------------------

[Next: Titus](tit)
