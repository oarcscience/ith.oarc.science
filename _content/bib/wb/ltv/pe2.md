[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe1)  [Next](jo1) 

------------------------------------------------------------------------

### Latvian Bible: 2 Peter

<span id="an_1:1">1:1</span> Sīmanis Pēteris, Jēzus Kristus kalps un
apustulis, tiem, kas mūsu Dieva un Pestītāja Jēzus Kristus taisnībā
ieguvuši to pašu dārgo ticību kā mēs.

<span id="an_1:2">1:2</span> Žēlastība un miers lai jūsos pavairojas
Dieva un mūsu Kunga Jēzus Kristus atzīšanā.

<span id="an_1:3">1:3</span> Mums Viņa dievišķā vara dāvinājusi visu
vajadzīgo dzīvei un dievbijībai caur Viņa atzīšanu, kas mūs aicinājis ar
savu godu un spēku,

<span id="an_1:4">1:4</span> Dāvinādams mums ļoti lielus un dārgus
apsolījumus, lai jūs caur tiem kļūtu dievišķās dabas līdzdalībnieki,
bēgdami no kārības posta, kas valda pasaulē.

<span id="an_1:5">1:5</span> Tāpēc pielieciet visas pūles un parādiet
savā ticībā tikumu, bet tikumā atzīšanu,

<span id="an_1:6">1:6</span> Atzīšanā atturību, atturībā pacietību,
pacietībā dievbijību,

<span id="an_1:7">1:7</span> Dievbijībā brāļu mīlestību, mīlestībā
tuvākmīlestību!

<span id="an_1:8">1:8</span> Ja jums tas ir un bagātīgi ir, tad jūs
nepaliksiet tukši un neauglīgi mūsu Kunga Jēzus Kristus atzīšanā.

<span id="an_1:9">1:9</span> Kam tā nav, tas akls un taustās ar roku,
aizmirstot, ka viņš šķīstīts no visiem vecajiem grēkiem.

<span id="an_1:10">1:10</span> Tādēļ, brāļi, centieties ar labiem
darbiem nodrošināt savu aicinājumu un izvēlēšanu, jo, to darot, jūs
nekad negrēkosiet.

<span id="an_1:11">1:11</span> Tas bagātīgi veicinās jūsu ieiešanu mūsu
Kunga un Pestītāja Jēzus Kristus mūžīgajā valstībā.

<span id="an_1:12">1:12</span> Tādēļ es nekad nerimšos jums to
atgādināt, kaut gan jūs to zināt un esat nostiprinājušies šinī
patiesībā.

<span id="an_1:13">1:13</span> Jo kamēr esmu šinī mājoklī, es turu par
savu pienākumu uzturēt jūs modrus ar atgādinājumiem,

<span id="an_1:14">1:14</span> Jo zinu, ka drīz man šis mājoklis būs
jāatstāj, kā jau to arī mūsu Kungs Jēzus Kristus man atklājis.

<span id="an_1:15">1:15</span> Bet es rūpēšos, lai jūs arī pēc manas
nāves varētu bieži to pieminēt.

<span id="an_1:16">1:16</span> Mēs pasludinājām jums mūsu Kunga Jēzus
Kristus spēku un atnākšanu, nesekodami izgudrotajām pasakām, bet būdami
aculiecinieki Viņa varenībai.

<span id="an_1:17">1:17</span> Jo Viņš saņēma no Dieva Tēva godu un
cildinājumu, kad Viņam atskanēja no augsti cēlās godības šāda balss: Šis
ir mans mīļais Dēls, pie kā man labpatikšana, Viņu klausiet!

<span id="an_1:18">1:18</span> Un šo balsi, kas atskanēja no debesīm,
mēs dzirdējām, kad bijām kopā ar Viņu svētajā kalnā.

<span id="an_1:19">1:19</span> Un pravieša vārds ir mums jo stiprāks, un
jūs labi darāt, ievērodami to kā sveci, kas spīd tumšā vietā, kamēr
uzausīs diena un rīta zvaigzne uzlēks jūsu sirdīs.

<span id="an_1:20">1:20</span> Vispirms to saprotiet, ka neviena
pravieša mācība Rakstos nav iztulkojama patvaļīgi,

<span id="an_1:21">1:21</span> Jo pravietojumi nekad nav cēlušies no
cilvēku gribas, bet svētie Dieva cilvēki runājuši, Svētā Gara
iedvesmoti.

<span id="an_2:1">2:1</span> Bija arī tautā viltus pravieši, kā arī jums
būs mācītāji meļi, kuri ienesīs kaitīgas maldu mācības, noliegdami
Kungu, kas viņus atpirka, tā sagatavodami sev drīzu pazušanu.

<span id="an_2:2">2:2</span> Un daudzi sekos viņu baudu dzīvei, un viņi
zaimos patiesības ceļu.

<span id="an_2:3">2:3</span> Un mantkārībā viņi izmantos jūs ar
izdomātiem vārdiem: jau sen nekavējas viņu notiesāšana, un viņu bojā eja
nesnauž.

<span id="an_2:4">2:4</span> Jo arī eņģeļus, kas apgrēkojās, Dievs
nesaudzēja, bet, elles tumsības saitēm saistītus, nogrūda bezdibenī
ciešanās, lai glabātu viņus tiesai.

<span id="an_2:5">2:5</span> Un Viņš nesaudzēja seno pasauli, sūtīdams
plūdus bezdievīgajai pasaulei, bet saudzēja taisnības sludinātāju Noasu
kā astoto.

<span id="an_2:6">2:6</span> Un tāpat nosodīja sodomiešu un gomoriešu
pilsētas, pārvērsdams tās pelnos un iznīcinādams, rādot biedinājumu
visiem, kas bezdievīgi dzīvos.

<span id="an_2:7">2:7</span> Viņš izglāba taisnīgo Latu, ko nomāca
bezdievju varmācība un viņu netiklā dzīve,

<span id="an_2:8">2:8</span> Jo, visu to redzēdams un dzirdēdams, viņš
palika taisnīgs, lai gan viņš dzīvoja pie tiem, kuri diendienā mocīja
ļauniem darbiem viņa taisnīgo dvēseli.

<span id="an_2:9">2:9</span> Kungs prot izglābt dievbijīgos no
kārdinājuma, bet netaisnos paturēt mokām tiesas dienai,

<span id="an_2:10">2:10</span> Bet it sevišķi tos, kas seko nešķīstajām
miesas kārībām un nicina augstāko varu, pārdroši un patmīlīgi
nebaidīdamies radīt šķelšanos un zaimot,

<span id="an_2:11">2:11</span> Kaut gan eņģeļi, kas stiprumā un spēkā
lielāki, netiesā viens otru zaimiem,

<span id="an_2:12">2:12</span> Jo tie zaimo to, ko nepazīst un savā
samaitāšanā iet bojā kā neprātīgi dzīvnieki, kas pēc dabas paredzēti
sagūstīšanai un nonāvēšanai.

<span id="an_2:13">2:13</span> Tie saņem netaisnības algu; dienas
uzdzīvi viņi uzskata par prieku; tie ir netīrumu un kauna traipi, kas
savās dzīrēs dzīro kopā ar jums.

<span id="an_2:14">2:14</span> Viņu acis pildītas laulības pārkāpšanām,
nepiepildāmiem grēkiem. Viņi vilina svārstīgas dvēseles. Viņu sirdis
vingrinātas mantkārībā; tie ir lāsta bērni.

<span id="an_2:15">2:15</span> Viņi maldījās, atstādami taisno ceļu, un
sekoja Balaama, Bosora dēla, ceļam, kas mīlēja netaisnības algu,

<span id="an_2:16">2:16</span> Bet saņēma pamācību par savu ārprātu:
mēms nastu nesējs lops, runādams cilvēka valodā, aizkavēja pravieša
neprātību.

<span id="an_2:17">2:17</span> Tie ir bezūdens avoti, vētras dzenāti
mākoņi, kam nolemta visdrūmākā tumsība.

<span id="an_2:18">2:18</span> Jo, runādami lepnus, tukšus vārdus, tie
vilina miesas kārībās un netiklās baudās tos, kas tikko izbēguši no
maldu ceļu gājējiem,

<span id="an_2:19">2:19</span> Apsolīdami tiem brīvību, būdami paši
samaitāšanas vergi, jo kura kāds uzvarēts, tā vergs viņš ir.

<span id="an_2:20">2:20</span> Jo ja tie, kas mūsu Kunga un Pestītāja
Jēzus Kristus atzīšanā izbēguši no pasaules gānekļiem, bet tanīs atkal
iepīti, tiek uzvarēti, tad pēdējo gals ir ļaunāks nekā sākums.

<span id="an_2:21">2:21</span> Tiem būtu labāk, ja tie nebūtu pazinuši
patiesības ceļu, nekā, to pazīstot, novērsties no viņiem dotā svētā
baušļa.

<span id="an_2:22">2:22</span> Bet viņiem noticis, kā saka patiess
sakāmvārds: Suns atgriežas pie sava vēmekļa, un mazgāta cūka atkal
vārtās dubļos.

<span id="an_3:1">3:1</span> Lūk, vismīļie, šī jau ir otrā vēstule, ko
es jums rakstu, lai ar atgādinājumiem uzturētu jūsu skaidro prātu modru,

<span id="an_3:2">3:2</span> Lai jūs atcerētos svēto praviešu vārdus,
kurus iepriekš minēju, un savu apustuļu pasludinātos Kunga Pestītāja
likumus.

<span id="an_3:3">3:3</span> Vispirms ziniet, ka pēdējās dienās
maldināšanai nāks izsmējēji, kuri dzīvos paši savās kārībās,

<span id="an_3:4">3:4</span> Sacīdami: Kur ir Viņa solījums un
atnākšana? Jo no tā laika, kad tēvi nomira, viss paliek tā, kā bija no
radīšanas sākuma.

<span id="an_3:5">3:5</span> Jo viņi ar nolūku sev slēpj to, ka debesis
un zeme jau sen ir cēlušās Dieva vārda spēkā no ūdens un ar ūdeni,

<span id="an_3:6">3:6</span> Kurā arī toreizējā pasaule gāja bojā ūdens
plūdos.

<span id="an_3:7">3:7</span> Bet tagadējās debesis un zemi glabā un
uztur tas pats vārds ugunij, tiesas dienai un bezdievīgo cilvēku
pazušanai.

<span id="an_3:8">3:8</span> Bet tomēr viens, vismīļie, lai nebūtu jums
noslēpts, ka viena diena Kungam ir kā tūkstoš gadi un tūkstoš gadi kā
viena diena.

<span id="an_3:9">3:9</span> Kungs nevilcināsies savā solījumā, kā tas
dažiem šķiet, bet jūsu dēļ ir pacietīgs, negribēdams, ka kāds pazustu,
bet lai visi atgrieztos un gandarītu.

<span id="an_3:10">3:10</span> Bet Kunga diena atnāks kā zaglis; tad
debesis ar lielu troksni zudīs, pamatvielas karstumā izirs, bet zeme un
viss, kas uz tās ražots, sadegs.

<span id="an_3:11">3:11</span> Kad viss tas tā iznīks, kādiem tad jums
jābūt svētā dzīvē un dievbijībā,

<span id="an_3:12">3:12</span> Gaidot un steidzoties pretim Kunga dienas
atnākšanai? Viņa dēļ debesis degdamas izirs, un pamatvielas uguns
karstumā izkusīs.

<span id="an_3:13">3:13</span> Tomēr mēs saskaņā ar Viņa apsolījumiem
gaidām jaunas debesis un jaunu zemi, kurās mājos taisnība.

<span id="an_3:14">3:14</span> Tādēļ, vismīļie, to gaidīdami,
centieties, ka Viņš jūs atrastu mierā, nevainīgus un neaptraipītus!

<span id="an_3:15">3:15</span> Un uzskatiet mūsu Kunga pacietību kā
glābšanu, kā arī mūsu mīļais brālis Pāvils jums rakstījis saskaņā ar
viņam doto gudrību,

<span id="an_3:16">3:16</span> Kā viņš runā par to savās vēstulēs, no
kurām dažas grūti saprotamas, kuras, kā arī citus Rakstus nemācītie un
nenostiprinātie sagroza sev par pazušanu.

<span id="an_3:17">3:17</span> Tagad, brāļi, to jau zinādami,
sargieties, ka nezaudējiet, neprātīgo maldu līdzaizrauti, savu stiprumu!

<span id="an_3:18">3:18</span> Bet audziet mūsu Kunga un Pestītāja Jēzus
Kristus žēlastībā un atzīšanā! Viņam lai ir gods tagad un līdz mūžības
dienai! Amen!

------------------------------------------------------------------------

[Next: 1 John](jo1)
