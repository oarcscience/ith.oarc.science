[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](heb)  [Next](pe1) 

------------------------------------------------------------------------

### Latvian Bible: James

<span id="an_1:1">1:1</span> Jēkabs, Dieva un mūsu Kunga Jēzus Kristus
kalps, sveicina divpadsmit ciltis, kas dzīvo izklīdinātas.

<span id="an_1:2">1:2</span> Mani brāļi, uzskatiet to kā lielu prieku,
ka jūs piemeklē dažādi kārdinājumi,

<span id="an_1:3">1:3</span> Zinādami, ka jūsu ticības pārbaudīšana rada
pacietību!

<span id="an_1:4">1:4</span> Bet pacietība parādās pilnīgā darbā, lai
jūs būtu pilnīgi, nepeļami un bez kādiem trūkumiem.

<span id="an_1:5">1:5</span> Ja kādam no jums trūkst gudrības, lai
izlūdzas to no Dieva, kas visiem dod bagātīgi un bez pārmetumiem, un tā
viņam tiks dota.

<span id="an_1:6">1:6</span> Bet lai lūdz ticībā, nemaz nešaubīdamies,
jo, kas šaubās, tas līdzīgs jūras vilnim, ko vējš dzenā un mētā.

<span id="an_1:7">1:7</span> Lai tāds cilvēks nedomā kaut ko no Kunga
saņemt.

<span id="an_1:8">1:8</span> Vīrs, kam dalīta dvēsele, ir nepastāvīgs
visos savos ceļos.

<span id="an_1:9">1:9</span> Bet lai pazemīgais brālis lepojas savā
paaugstināšanā,

<span id="an_1:10">1:10</span> Bet bagātais savā pazemībā, jo kā zāles
zieds viņš izzudīs.

<span id="an_1:11">1:11</span> Jo saule uzlēca savā karstumā un
izkaltēja zāli, un tās zieds nokrita, un tās vaiga skaistums gāja bojā.
Tāpat bagātais nonīks savās gaitās.

<span id="an_1:12">1:12</span> Svētīgs tas vīrs, kas panes
pārbaudījumus, jo pārbaudīts tas saņems dzīvības kroni, ko Dievs
apsolīja tiem, kas Viņu mīl.

<span id="an_1:13">1:13</span> Neviens kārdināšanā lai nesaka, ka Dievs
to kārdina, jo Dievu nevar kārdināt uz ļaunu, un Viņš nevienu nekārdina.

<span id="an_1:14">1:14</span> Bet katru kārdina viņa paša kārība, kas
to vilina un valdzina.

<span id="an_1:15">1:15</span> Pēc tam kārība, kad tā ieņēmusies, dzemdē
grēku, bet padarītais grēks dzemdē nāvi.

<span id="an_1:16">1:16</span> Tādēļ nemaldieties, mani mīļie brāļi!

<span id="an_1:17">1:17</span> Katrs labs devums un katra pilnīga dāvana
nāk no augšienes. Tā nāk no gaismas Tēva, kurā nav pārmaiņas, nedz
pārgrozības ēnas.

<span id="an_1:18">1:18</span> Labprātīgi Viņš mūs dzemdinājis ar
patiesības vārdu, lai mēs būtu Viņa radījumu pirmdzimtie.

<span id="an_1:19">1:19</span> Ziniet, mani mīļie brāļi: katrs cilvēks,
lai čakls klausīties, bet lēns runāt un lēns dusmoties.

<span id="an_1:20">1:20</span> Jo cilvēka dusmas nesagādā Dieva
taisnību.

<span id="an_1:21">1:21</span> Tāpēc, atmezdami katru netīrību un
ļaunuma pārpilnību, lēnprātībā saņemiet iesēto vārdu, kas var izglābt
jūsu dvēseles!

<span id="an_1:22">1:22</span> Esiet vārda izpildītāji, bet ne tikai
klausītāji, paši sevi apmānīdami,

<span id="an_1:23">1:23</span> Jo, ja kāds ir vārda klausītājs, bet ne
izpildītājs, tas līdzīgs vīram, kas skata savus sejas vaibstus spogulī.

<span id="an_1:24">1:24</span> Sevi aplūkojis, tas aiziet un tūliņ
aizmirst, kāds viņš bija.

<span id="an_1:25">1:25</span> Bet kas uzmanīgi ieskatās pilnīgās
brīvības likumā un paliek tanī, tas nav palicis aizmāršīgs klausītājs,
bet darba darītājs, tas būs svētīgs savā darbībā.

<span id="an_1:26">1:26</span> Ja kāds domā, ka tas ir dievbijīgs, un
nesavalda savu mēli, bet maldina savu sirdi, tad viņa dievbijība ir
tukša.

<span id="an_1:27">1:27</span> Tīra un neaptraipīta dievbijība Dieva
Tēva priekšā ir tad, ja apmeklē bēdās bāreņus un atraitnes un sevi
pasargā neaptraipītu no šīs pasaules.

<span id="an_2:1">2:1</span> Mani brāļi, mūsu godības Kunga Jēzus
Kristus ticību nevērtējiet pēc personas stāvokļa!

<span id="an_2:2">2:2</span> Jo ja jūsu sanāksmē ienāktu tīrās drēbēs
vīrs, kam zelta gredzens, bet ienāktu arī nabadzīgs netīrā tērpā,

<span id="an_2:3">2:3</span> Un jūs uzlūkotu to, kam greznas drēbes, un
tam sacītu: Tu nosēdies šeit ērti, bet trūcīgajam sacītu: Tu nostājies
tur vai nosēdies pie manu kāju soliņa!

<span id="an_2:4">2:4</span> Vai tad jūs sevi nenovērtētu un nekļūtu
ļaundomīgi tiesneši?

<span id="an_2:5">2:5</span> Klausieties, mani mīļie brāļi, vai Dievs
tos, kas šinī pasaulē trūcīgi, nav izvēlējies par bagātiem ticībā un
mantiniekiem tai valstij, ko Dievs apsolījis tiem, kas Viņu mīl?

<span id="an_2:6">2:6</span> Bet jūs nicināt trūcīgo. Vai bagātie ar
varu jūs neapspiež, un vai tie nevelk jūs tiesās?

<span id="an_2:7">2:7</span> Vai viņi nav tie, kas zaimo labo vārdu,
kādā jūs saucaties?

<span id="an_2:8">2:8</span> Bet ja jūs pildāt Rakstu ķēnišķo likumu:
Mīli savu tuvāko kā sevi pašu, tad jūs labi darāt.

<span id="an_2:9">2:9</span> Bet ja jūs uzlūkojat personas, tad jūs
grēkojat, un likums jūs atzīst par pārkāpējiem.

<span id="an_2:10">2:10</span> Ja kas izpildītu visu likumu, bet
noziegtos pret vienu, tas vainojams pret visu.

<span id="an_2:11">2:11</span> Jo kas sacījis: Nepārkāp laulību, tas arī
teicis: Nenokauj! Ja nu tu nepārkāp laulību, bet nokauj, tu esi likuma
pārkāpējs.

<span id="an_2:12">2:12</span> Tā runājiet un tā dariet, kā tie, ko
tiesās brīvības likums,

<span id="an_2:13">2:13</span> Jo tiesa nežēlīga tiem, kas neparāda
žēlsirdību. Bet žēlsirdība pārsniedz tiesu.

<span id="an_2:14">2:14</span> Kāds labums, mani brāļi, ja kāds teiks,
ka tam ticība, bet nav darbu? Vai ticība varēs viņu izglābt?

<span id="an_2:15">2:15</span> Ja brālis un māsa ir kaili un tiem trūkst
ikdienišķā uztura,

<span id="an_2:16">2:16</span> Un ja kāds no jums viņiem teiks: Ejiet
mierā, sildieties un paēdiet, bet nedos viņiem to, kas miesai
nepieciešams, ko tas palīdzēs?

<span id="an_2:17">2:17</span> Tāpat arī ticība pati sevī ir mirusi, ja
tai nav darbu.

<span id="an_2:18">2:18</span> Bet ja kāds teiks: Tev ir ticība, bet man
darbi. Parādi man savu ticību bez darbiem, un es tev parādīšu savu
ticību darbos.

<span id="an_2:19">2:19</span> Tu tici, ka ir viens Dievs, tu labi dari;
arī ļaunie gari tic un dreb.

<span id="an_2:20">2:20</span> Bet vai gribi zināt, tukšais cilvēk, ka
ticība bez darbiem ir mirusi?

<span id="an_2:21">2:21</span> Vai darbi neattaisnoja Ābrahamu, mūsu
tēvu, kad upurēja savu dēlu Īzāku uz altāra?

<span id="an_2:22">2:22</span> Tu redzi, ka ticība līdzdarbojusies viņa
darbiem, un darbos ticība sasniedza pilnību.

<span id="an_2:23">2:23</span> Ābrahams ticēja uz Dievu, un tas viņam
tika pieskaitīts taisnībai, un viņš tika nosaukts Dieva draugs. (1 Moz
15,6)

<span id="an_2:24">2:24</span> Vai redzat, ka darbos cilvēks tiek
taisnots, bet ne ticībā vien?

<span id="an_2:25">2:25</span> Līdzīgi arī Rahaba, netikle, vai ne
darbos tika taisnota, uzņemdama sūtņus un pa citu ceļu izlaizdama?

<span id="an_2:26">2:26</span> Jo kā miesa bez gara mirusi, tā arī
ticība bez darbiem mirusi.un ir savaldījusi cilvēka daba.

<span id="an_3:1">3:1</span> Mani brāļi, daudzi netopiet mācītāji,
zinādami, ka jūs nokļūsiet bargākā tiesā,

<span id="an_3:2">3:2</span> Jo mēs visi daudz grēkojam. Kas vārdā
neapgrēkojas, tas ir pilnīgs vīrs, jo viņš ir spējīgs savaldīt arī visu
miesu.

<span id="an_3:3">3:3</span> Ja mēs zirgiem liekam laužņus mutē, lai tie
mums paklausītu, tad mēs valdām arī visu viņu ķermeni.

<span id="an_3:4">3:4</span> Lūk, arī kuģus, lai gan tie ir lieli, un
brāzmaini vēji tos mētā, sīka stūre vada, kurp vien vēlas vadītājs.

<span id="an_3:5">3:5</span> Tāpat arī mēle ir mazs loceklis, bet veic
lielas lietas. Lūk, cik maza uguns aizdedzina lielu mežu!

<span id="an_3:6">3:6</span> Arī mēle ir uguns, netaisnības pasaule.
Mēle tādā stāvoklī atrodas starp mūsu locekļiem, ka apgāna visu ķermeni
un aizdedzina dzīves gājumu, pati būdama elles iededzinātāja.

<span id="an_3:7">3:7</span> Jo visu sugu zvērus un putnus, rāpuļus un
pārējos dzīvniekus savalda un ir savaldījusi cilvēka daba.

<span id="an_3:8">3:8</span> Bet mēli neviens cilvēks savaldīt nevar: tā
ir nemitīgs ļaunums, pilna nāvīgas indes.

<span id="an_3:9">3:9</span> Ar to mēs godinām Kungu un Tēvu, un ar to
lādam cilvēkus, kas radīti pēc Dieva līdzības.

<span id="an_3:10">3:10</span> No tās pašas mutes nāk svētība un lāsts.
Tas tā, mani brāļi, nedrīkst notikt!

<span id="an_3:11">3:11</span> Vai avots arī izverd no viena un tā paša
atvara saldu un rūgtu ūdeni?

<span id="an_3:12">3:12</span> Vai, mani brāļi, vīģes koks dod vīnogas
un vīnkoks vīģes? Tāpat arī sālsavots nevar dot saldenu ūdeni.

<span id="an_3:13">3:13</span> Kas no jums gudrs un saprātīgs, tas lai,
pareizi dzīvodams, rāda savus darbus, darītus gudrā lēnprātībā!

<span id="an_3:14">3:14</span> Bet ja savā sirdī nesat rūgtu skaudību un
ķildas, tad nelielieties un nemelojiet pret patiesību!

<span id="an_3:15">3:15</span> Tāda gudrība nenāk no augšienes, bet tā
ir pasaulīga, dzīvnieciska, velnišķīga.

<span id="an_3:16">3:16</span> Jo kur skaudība un ķildas, tur nekārtība
un viss ļaunums.

<span id="an_3:17">3:17</span> Tā gudrība, kas nāk no augšienes, ir
vispirms šķīsta, pēc tam miermīlīga, pieklājīga, padevīga, labvēlīga
labam, pilna žēlsirdības un labu augļu, netiesātāja, neliekuļota.

<span id="an_3:18">3:18</span> Bet taisnības auglis mierā tiek sēts
miera veicinātājos.

<span id="an_4:1">4:1</span> No kurienes kari un strīdi jūsu starpā? Vai
ne no turienes, no jūsu kārībām, kas karo jūsu locekļos?

<span id="an_4:2">4:2</span> Jūs iekārojat, bet jums nav; jūs
slepkavojat un ienīstat, bet nevarat iegūt; jūs strīdaties un karojat,
bet jums nav, jo jūs nelūdzat Dievu.

<span id="an_4:3">4:3</span> Jūs lūdzat, bet nesaņemat, jo jūs ļauni
lūdzat, lai to izlietotu savām kārībām.

<span id="an_4:4">4:4</span> Jūs, laulības pārkāpēji! Vai jūs nezināt,
ka šīs pasaules draudzība ir ienaidā ar Dievu? Un kas gribētu būt šīs
pasaules draugs, tas paliek Dievam ienaidnieks.

<span id="an_4:5">4:5</span> Vai jūs domājat, ka Raksti veltīgi saka:
Līdz greizsirdībai iekāro gars, kas mājo jūsos?

<span id="an_4:6">4:6</span> Bet Viņš dod lielāku žēlastību; tādēļ
sacīts: Dievs pretojas lepniem, bet pazemīgiem dod žēlastību (Sak 3,34)

<span id="an_4:7">4:7</span> Tādēļ esiet padevīgi Dievam, un
pretojieties velnam, un tas bēgs no jums.

<span id="an_4:8">4:8</span> Tuvojieties Dievam, un Viņš tuvosies jums.
Šķīstījiet rokas, grēcinieki, un tīriet savas sirdis, jūs, dalītie
dvēselē!

<span id="an_4:9">4:9</span> Sajūtiet savu niecību, sērojiet un raudiet;
jūsu smiekli lai pārvēršas sērās, bet jūsu prieks - skumjās!

<span id="an_4:10">4:10</span> Pazemojieties Kunga priekšā, tad Viņš jūs
paaugstinās.

<span id="an_4:11">4:11</span> Neaprunājiet, brāļi, cits citu! Kas savu
brāli aprunā vai savu brāli tiesā, tas aprunā likumu un tiesā likumu.
Bet ja tu likumu tiesā, tad tu neesi likuma pildītājs, bet tiesātājs.

<span id="an_4:12">4:12</span> Viens ir Likumdevējs un Tiesātājs, kas
var pazudināt un glābt.

<span id="an_4:13">4:13</span> Bet kas tu esi, kas tiesā tuvāko? Lūk,
jūs, kas sakāt: Šodien vai rīt mēs dosimies uz to pilsētu un pavadīsim
tur kādu gadu, tirgosimies un gūsim peļņu.

<span id="an_4:14">4:14</span> Jūs neziniet, kas būs rīt.

<span id="an_4:15">4:15</span> Jo kas ir jūsu dzīve? Garaiņi, kas īsu
brīdi redzami un tad izzūd. Tai vietā jums būtu jāsaka: Ja Kungam
labpatiksies un dzīvi būsim, tad darīsim to vai citu.

<span id="an_4:16">4:16</span> Bet tagad jūs savā augstprātībā
lielaties. Katra tāda lielība ir ļauna.

<span id="an_4:17">4:17</span> Kas zina labu darīt, bet to nedara, tam
ir grēks.

<span id="an_5:1">5:1</span> Klausieties, bagātie, raudiet un
vaimanājiet par tām nelaimēm, kas jums tuvojas!

<span id="an_5:2">5:2</span> Jūsu bagātība ir sapuvusi un jūsu drēbes ir
saēdušas kodes.

<span id="an_5:3">5:3</span> Jūsu zelts un sudrabs ir sarūsējis, un to
rūsa būs liecība pret jums un saēdīs jūsu miesas kā uguns. Jūs esat sev
sakrājuši dusmas pēdējās dienās.

<span id="an_5:4">5:4</span> Lūk, alga, atrauta strādniekiem, kas
nopļāva jūsu laukus, sauc; un viņu saucieni sasnieguši Kunga Sabaota
ausis.

<span id="an_5:5">5:5</span> Virs zemes jūs dzīrojāt un savas sirdis
barojāt izpriecām kaujamai dienai.

<span id="an_5:6">5:6</span> Jūs notiesājāt un nonāvējāt Taisnīgo, un
Viņš jums nepretojās.

<span id="an_5:7">5:7</span> Esiet pacietīgi, brāļi, līdz Kunga
atnākšanai! Lūk, zemkopis gaida dārgo zemes augli, pacietīgi ilgodamies,
kamēr tas saņems agro un vēlo lietu.

<span id="an_5:8">5:8</span> Tāpēc arī jūs esiet pacietīgi un stipriniet
savas sirdis, jo Kunga atnākšana ir tuvu!

<span id="an_5:9">5:9</span> Negaudieties, brāļi, viens par otru, lai
netiktu tiesāti! Lūk, tiesnesis stāv durvju priekšā!

<span id="an_5:10">5:10</span> Brāļi, neveiksmēs, ciešanās un pacietībai
ņemiet priekšzīmi no praviešiem, kas runāja Kunga vārdā.

<span id="an_5:11">5:11</span> Lūk, mēs teicam svētīgus tos, kas
izcietuši. Jūs dzirdējāt, par Ījaba pacietību un redzējāt, kāds bija
Kunga gala mērķis, jo Kungs ir žēlsirdīgs un apžēlotājs.

<span id="an_5:12">5:12</span> Vispirms, mani brāļi, nezvēriet ne pie
debesīm, ne pie zemes, ne citu kādu zvērestu. Jūsu runai jābūt: jā-jā,
nē-nē, lai jūs netiktu tiesāti.

<span id="an_5:13">5:13</span> Ja kāds no jums skumst, lai lūdz Dievu!
Ja kādam labs prāts, tas lai dzied psalmus!

<span id="an_5:14">5:14</span> Ja kāds no jums slimo, lai tas aicina
Baznīcas priesterus, lai tie par viņu lūdz Dievu, svaidīdami ar eļļu
Kunga vārdā!

<span id="an_5:15">5:15</span> Un ticīgā lūgšana izglābs slimnieku, un
Kungs viņu pacels; un, ja viņš būtu grēkojis viņam tiks piedots.

<span id="an_5:16">5:16</span> Izsūdziet cits citam savus grēkus un
lūdziet Dievu cits par citu, lai tiktu pestīti, jo daudz spēj
neatlaidīga, taisnīga lūgšana!

<span id="an_5:17">5:17</span> Elijs bija mums līdzīgs cilvēks, padots
ciešanām. Tas sirsnīgi lūdza Dievu, lai lietus nelītu, un nelija virs
zemes trīs gadus un sešus mēnešus.

<span id="an_5:18">5:18</span> Un atkal viņš lūdza Dievu, un debess deva
lietu, un zeme nesa savus augļus. (3 Ķēn 17,1; 18,45)

<span id="an_5:19">5:19</span> Mani brāļi, ja kāds no jums nomaldīsies
no patiesības, un kāds viņu atgriež,

<span id="an_5:20">5:20</span> Lai tas, kas atgriezis grēcinieku no viņa
maldu ceļa, zina, ka izglābs tā dvēseli no nāves un segs daudz grēku.

------------------------------------------------------------------------

[Next: 1 Peter](pe1)
