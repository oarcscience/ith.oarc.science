[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](gal)  [Next](phi) 

------------------------------------------------------------------------

### Latvian Bible: Ephesians

<span id="an_1:1">1:1</span> Pāvils, saskaņā ar Dieva prātu Jēzus
Kristus apustulis, visiem svētajiem, kas atrodas Efezā, un ticīgajiem
Jēzū Kristu.

<span id="an_1:2">1:2</span> Žēlastība jums un miers no Dieva, mūsu
Tēva, un Kunga Jēzus Kristus!

<span id="an_1:3">1:3</span> Lai slavēts Dievs, mūsu Kunga Jēzus Kristus
Tēvs, kas mūs Kristū svētījis visādā garīgā svētībā debesīs.

<span id="an_1:4">1:4</span> Viņā Viņš mūs izredzējis pirms pasaules
radīšanas, lai mēs mīlestībā būtu svēti un nevainīgi Viņa priekšā.

<span id="an_1:5">1:5</span> Iepriekš paredzējis, Viņš savā labprātībā
nolēma mūs pieņemt sev par bērniem caur Jēzu Kristu,

<span id="an_1:6">1:6</span> Par slavu savas žēlastības godībai, ar kuru
Viņš mūs apveltījis savā mīļotajā Dēlā.

<span id="an_1:7">1:7</span> Viņā mums pestīšana caur Viņa asinīm, grēku
piedošana saskaņā ar Viņa žēlastības bagātību,

<span id="an_1:8">1:8</span> Kas pārpilnībā piešķirta mums visā gudrībā
un saprašanā,

<span id="an_1:9">1:9</span> Lai zināmu darītu mums savas gribas
noslēpumu pēc labpatikas; un tā viņš sevī bija nolēmis,

<span id="an_1:10">1:10</span> Laikiem piepildoties, visu, kas debesīs
un kas virs zemes, atjaunot Kristū.

<span id="an_1:11">1:11</span> Viņā, kas dara visu pēc savas gribas
lēmuma, arī mēs esam aicināti mantinieki saskaņā ar Viņa nodomu,

<span id="an_1:12">1:12</span> Lai mēs, kas jau iepriekš cerējām uz
Kristu, būtu Viņa godības slava.

<span id="an_1:13">1:13</span> Viņā, kad dzirdējāt patiesības vārdu
(savas pestīšanas evaņģēliju) un ticējāt uz Viņu, jūs tikāt apzīmogoti
ar apsolīšanas Svēto Garu.

<span id="an_1:14">1:14</span> Viņš ir mūsu mantojuma ķīla, lai
atpestītu savu īpašumu savas godības slavai.

<span id="an_1:15">1:15</span> Tāpēc arī, dzirdēdams par jūsu ticību uz
Kungu Jēzu un mīlestību uz visiem svētajiem,

<span id="an_1:16">1:16</span> Es nemitējos pateikties par jums,
pieminēdams jūs savās lūgšanās.

<span id="an_1:17">1:17</span> Lai Dievs, mūsu Kunga Jēzus Kristus
godības Tēvs, dod jums gudrības un atklāsmes garu Viņa pazīšanai,

<span id="an_1:18">1:18</span> Apgaismotu jūsu sirds acis, lai jūs
zinātu, kāda ir Viņa aicinājuma cerība un cik bagāta Viņa mantojuma
godība starp svētajiem.

<span id="an_1:19">1:19</span> Un cik pārmērīgi liels ir Viņa spēks
mūsos, kas ticam saskaņā ar Viņa spēka varenības izpausmi.

<span id="an_1:20">1:20</span> To Viņš parādīja Kristū, uzmodinādams
Viņu no miroņiem un novietodams pie savas labās rokas debesīs

<span id="an_1:21">1:21</span> Augstāk par katru valdību un varu, un
spēku, un valdniekiem, un par ikvienu vārdu, kas tiek piesaukts ne tikai
šinī, bet arī nākamajā pasaulē.

<span id="an_1:22">1:22</span> Un visu Viņš nolicis zem Viņa kājām un
iecēla Viņu par galvu visai Baznīcai.

<span id="an_1:23">1:23</span> Kas ir Viņa miesa un Viņa pilnība, kas
visu visumā piepilda.

<span id="an_2:1">2:1</span> Arī jūs bijāt miruši savos noziegumos un
grēkos,

<span id="an_2:2">2:2</span> Kuros kādreiz dzīvojāt, pakļāvušies šīs
pasaules laikmetam, pakļauti gaisa valsts valdniekam, garam, kas vēl
tagad darbojas nepaklausības bērnos.

<span id="an_2:3">2:3</span> Arī mēs visi kopā ar viņiem reiz dzīvojām
savās miesas kārībās, izpildīdami miesas un iedomu iegribas. Savā dabā
mēs bijām dusmības bērni, tāpat kā pārējie.

<span id="an_2:4">2:4</span> Bet Dievs, bagāts būdams savā žēlastībā,
savas lielās mīlestības dēļ, ar kuru Viņš mūs mīlējis.

<span id="an_2:5">2:5</span> Kristū atdzīvināja mūs, kas bijām miruši
savos grēkos. Viņš savā žēlastībā jūs glāba.

<span id="an_2:6">2:6</span> Un Viņš mūs Jēzū Kristū līdzuzmodināja un
līdznovietoja debesīs.

<span id="an_2:7">2:7</span> Lai labsirdībā nākošajos laikos parādītu
mums savas žēlastības pārpilno bagātību Kristū Jēzū.

<span id="an_2:8">2:8</span> Jo žēlastībā jūs esat pestīti ticībā, un
tas nav no jums, tā ir Dieva dāvana;

<span id="an_2:9">2:9</span> Ne darbu dēļ, lai neviens nelielītos.

<span id="an_2:10">2:10</span> Jo mēs esam Viņa radība, Kristū Jēzū
radīti labajiem darbiem, ko Dievs sagatavojis, lai mēs tanīs dzīvotu.

<span id="an_2:11">2:11</span> Tāpēc pieminiet, ka jūs, kas agrāk bijāt
pēc miesas pagāni, tā saucamie rokām miesīgi apgraizītie sauca par
neapgraizītajiem,

<span id="an_2:12">2:12</span> Jo jūs tanī laikā bijāt bez Kristus,
šķirti no Izraēļa kopības, sveši apsolījumu derībai, bez cerības un bez
Dieva šinī pasaulē.

<span id="an_2:13">2:13</span> Bet Kristū Jēzū jūs, kas citkārt bijāt
tālu, tagad, pateicoties Kristus asinīm, kļuvāt tuvi.

<span id="an_2:14">2:14</span> Jo mūsu miers ir Viņš, kas abus savienoja
vienā, un ar savu miesu iznīcināja ienaidnieku, kas kā starpsiena mūs
šķīra.

<span id="an_2:15">2:15</span> Viņš nodibināja mieru, atceldams likumu
ar saviem priekšrakstiem un nosacījumiem, pārveidodams sevī divus vienā
jaunā cilvēkā.

<span id="an_2:16">2:16</span> Viņš caur krustu abus vienā miesā
izlīdzināja ar Dievu, nonāvēdams ienaidu pats sevī.

<span id="an_2:17">2:17</span> Un Viņš atnācis pasludināja mieru jums,
kas bijāt tālu, un mieru tiem, kas tuvu.

<span id="an_2:18">2:18</span> Jo caur Viņu mums abiem dota pieeja pie
Tēva vienā Garā.

<span id="an_2:19">2:19</span> Tātad jūs vairs neesat svešinieki un
ienācēji, bet esat svēto līdzpilsoņi un Dieva saimes locekļi,

<span id="an_2:20">2:20</span> Kas uzcelti uz apustuļu un praviešu
pamata, bet galvenais stūrakmens ir Kristus Jēzus.

<span id="an_2:21">2:21</span> Katra uz Viņa celtā celtne izaug par
svētu templi Kungā.

<span id="an_2:22">2:22</span> Viņā arī jūs Garā tiekat uzcelti par
Dieva mājokli.

<span id="an_3:1">3:1</span> Tāpēc es, Pāvils, priekš jums, pagāniem,
esmu Jēzus Kristus gūsteknis.

<span id="an_3:2">3:2</span> Jūs taču dzirdējāt par Dieva žēlastības
piešķiršanu, kas man uzticēta jūsu labad.

<span id="an_3:3">3:3</span> Jo, pateicoties atklāsmei, man ticis zināms
noslēpums, kā jau agrāk īsumā rakstīju.

<span id="an_3:4">3:4</span> To lasot, jūs varat saprast manu Kristus
noslēpuma izpratni.

<span id="an_3:5">3:5</span> Tā citām cilvēku bērnu paaudzēm netika
sludināts, kā tas tagad ticis atklāts Garā Viņa svētajiem apustuļiem un
praviešiem,

<span id="an_3:6">3:6</span> Ka pagāni Kristū Jēzū ir Viņa apsolījuma
līdzmantinieki un vienas miesas locekļi un līdzdalībnieki, pateicoties
evaņģēlijam,

<span id="an_3:7">3:7</span> Kura kalps es esmu kļuvis, saņemdams Dieva
žēlastību, ko Viņš man devis sava spēka darbībā.

<span id="an_3:8">3:8</span> Man, no visiem svētajiem vismazākajam, ir
dota šī žēlastība pasludināt pagāniem neizdibināmo Kristus bagātību,

<span id="an_3:9">3:9</span> Un apgaismot visus, kā izpildās noslēpums,
kas no mūžiem bija apslēpts pie Dieva, kas visu radījis,

<span id="an_3:10">3:10</span> Lai Dieva daudzveidīgā gudrība caur
Baznīcu kļūtu zināma varām un spēkiem debesīs

<span id="an_3:11">3:11</span> Saskaņā ar mūžīgo lēmumu, ko Viņš
piepildīja mūsu Kungā Jēzū Kristū.

<span id="an_3:12">3:12</span> Viņam mēs uzticamies un, ticēdami uz
Viņu, paļāvībā tuvojamies Viņam.

<span id="an_3:13">3:13</span> Tāpēc es lūdzu: nezaudējiet drosmi, kad
es ciešu jūsu dēļ, jo tas ir jūsu gods.

<span id="an_3:14">3:14</span> Tāpēc es krītu ceļos mūsu Kunga Jēzus
Kristus Tēva priekšā,

<span id="an_3:15">3:15</span> No kura katra tēvišķība debesīs un virs
zemes dabū savu vārdu,

<span id="an_3:16">3:16</span> Lai Viņš savas godības bagātībā savā Garā
dotu stiprināties spēkā iekšējam cilvēkam,

<span id="an_3:17">3:17</span> Lai jūsu sirdīs caur ticību mājotu
Kristus, lai jūs būtu iesakņojušies un nostiprināti mīlestībā,

<span id="an_3:18">3:18</span> Lai jūs līdz ar visiem svētajiem spētu
aptvert, kāds ir platums un garums, un augstums, un dziļums,

<span id="an_3:19">3:19</span> Un pazītu Kristus mīlestību, kas pārspēj
katru saprašanu, un tiktu piepildīti katrā Dieva pilnībā.

<span id="an_3:20">3:20</span> Bet Viņam, kas ar savu spēku darbojas
mūsos, kas spēj darīt visu daudz vairāk, nekā mēs lūdzam un saprotam,

<span id="an_3:21">3:21</span> Lai gods Baznīcā un Kristū Jēzū paaudžu
paaudzēs mūžīgi mūžos. Amen.

<span id="an_4:1">4:1</span> Un tā es, Kunga gūsteknis, atgādinu jums,
lai jūs dzīvotu tā aicinājuma cienīgi, kurā jūs esat aicināti,

<span id="an_4:2">4:2</span> Visā pazemībā un lēnprātībā, un pacietībā
viens otru mīlestībā paciezdami,

<span id="an_4:3">4:3</span> Cenzdamies uzturēt gara vienību miera
saitēm.

<span id="an_4:4">4:4</span> Viena miesa un viens gars, kā arī vienai
cerībai jūs savā aicinājumā esat aicināti.

<span id="an_4:5">4:5</span> Viens Kungs, viena ticība, viena kristība,

<span id="an_4:6">4:6</span> Viens Dievs un visu Tēvs, kas pār visiem un
ar visiem un visos mūsos.

<span id="an_4:7">4:7</span> Bet katram no mums ir dota žēlastība tādā
mērā, kādu Kristus mums to dāvinājis.

<span id="an_4:8">4:8</span> Tāpēc Viņš saka: Uziedams augšā un gūstā
paņemdams gūstniecību, Viņš cilvēkiem izdalīja dāvanas.

<span id="an_4:9">4:9</span> Bet uzgāja, vai tas nenozīmē to, ka Viņš
pirmāk nonācis pasaules zemajās vietās?

<span id="an_4:10">4:10</span> Bet Viņš, kas nonāca, ir tas pats, kas
uzgāja pār visām debesīm, lai visu piepildītu.

<span id="an_4:11">4:11</span> Un Viņš iecēla citus par apustuļiem,
citus par praviešiem, citus par evaņģēlistiem, bet citus par ganiem un
mācītājiem,

<span id="an_4:12">4:12</span> Lai sagatavotu svētos kalpošanas darbam,
Kristus miesas uzcelšanai,

<span id="an_4:13">4:13</span> Kamēr mēs sasniegsim vienību ticībā un
Dieva Dēla atzīšanā, vīra briedumu, Kristus mūža pilnības mēru,

<span id="an_4:14">4:14</span> Lai tad vairs mēs nebūtu mazgadīgi bērni,
kas, pateicoties cilvēku viltībai, viņu viltīgās rīcības piekrāpti,
svaidās šurp un turp, padodamies katram mācības vējam,

<span id="an_4:15">4:15</span> Bet, mīlestībā sekodami patiesībai, mēs
visumā pieaugsim Viņā, kas ir galva, Kristus,

<span id="an_4:16">4:16</span> No kura visa miesa, kas apvienota un
savienota visādām palīgsaitēm, mīlestībā augs sevis izkopšanai saskaņā
ar katra locekļa darbības mēru.

<span id="an_4:17">4:17</span> Tāpēc es jums to saku un Kunga vārdā
apliecinu, lai jūs vairs nedzīvotu tā, kā sava prāta tukšumā dzīvo
pagāni.

<span id="an_4:18">4:18</span> Tumsība aptumšojusi viņu prātu;
nezināšana, kas viņos ir to cietsirdības dēļ, atsvešinājusi tos no Dieva
dzīvības.

<span id="an_4:19">4:19</span> Izmisumā tie nodevušies netiklībai,
visādiem nekrietniem darbiem, mantkārībai.

<span id="an_4:20">4:20</span> Bet tā jūs nemācījāties Kristu pazīt;

<span id="an_4:21">4:21</span> Ja jūs par Viņu dzirdējāt un Viņā esat
mācīti Jēzus patiesībā,

<span id="an_4:22">4:22</span> Tad jums jāatmet agrākā dzīve un vecais
cilvēks, kas, savu kārību pievilts, iet bojā.

<span id="an_4:23">4:23</span> Bet atjaunojieties savā prātā un garā,

<span id="an_4:24">4:24</span> Un ietērpieties jaunā cilvēkā, kas radīts
pēc Dieva līdzības taisnībā un patiesības svētumā!

<span id="an_4:25">4:25</span> Tāpēc atmetiet melus un katrs runājiet
savam tuvākajam patiesību, jo mēs savstarpēji esam locekļi!

<span id="an_4:26">4:26</span> Dusmojieties, bet negrēkojiet! Saule lai
nenoriet pār jūsu dusmām!

<span id="an_4:27">4:27</span> Nedodiet vietu ļaunajam garam!

<span id="an_4:28">4:28</span> Kas zadzis, lai vairs nezog, bet labāk
lai strādā, darīdams savām rokām kaut ko labu, lai būtu iespēja palīdzēt
trūkumcietējiem.

<span id="an_4:29">4:29</span> No jūsu mutes lai nenāk neviena ļauna
runa, bet gan laba, kas stiprina ticībā un nes svētību klausītājiem!

<span id="an_4:30">4:30</span> Un neapbēdiniet Dieva Svēto Garu, kurā
jūs esat apzīmogoti atpestīšanas dienai!

<span id="an_4:31">4:31</span> Katrs sarūgtinājums un dusmas, un
bardzība, un kliegšana, un zaimi, un katrs ļaunums lai ir tālu no jums!

<span id="an_4:32">4:32</span> Bet esiet viens pret otru laipni un
žēlsirdīgi! Piedodiet cits citam, tāpat kā arī Dievs Kristū jums ir
piedevis.

<span id="an_5:1">5:1</span> Sekojiet Dievam kā mīļi bērni!

<span id="an_5:2">5:2</span> Un dzīvojiet mīlestībā, kā arī Kristus mūs
mīlējis un mūsu dēļ sevi atdevis Dievam par dāvanu un upuri jaukai
smaržai.

<span id="an_5:3">5:3</span> Bet netiklība un visāda veida nekrietnība
vai mantkārība lai pat netiek pieminētas starp jums, kā tas pieklājas
svētajiem!

<span id="an_5:4">5:4</span> Arī bezkaunība, muļķīgas un tukšas runas,
kas nepiedienas, bet vairāk pateicības.

<span id="an_5:5">5:5</span> Jo tas jums jāzina un jāsaprot, ka nevienam
izvirtulim vai nešķīstam, vai mantrausim, jo tā ir kalpošana elkiem, nav
mantojuma Kristus un Dieva valstībā.

<span id="an_5:6">5:6</span> Neviens lai jūs nepieviļ tukšiem vārdiem,
jo to dēļ Dieva dusmas nāk pār netaisnības bērniem.

<span id="an_5:7">5:7</span> Nekļūstiet par viņu līdzdalībniekiem!

<span id="an_5:8">5:8</span> Jo reiz jūs bijāt tumsa, bet tagad gaisma
Kungā. Dzīvojiet kā gaismas bērni!

<span id="an_5:9">5:9</span> Gaismas augļi ir labums un taisnība, un
patiesība.

<span id="an_5:10">5:10</span> Pārbaudiet, kas Dievam patīk!

<span id="an_5:11">5:11</span> Nepiedalieties neauglīgajos tumsības
darbos, bet labāk nopeliet tos!

<span id="an_5:12">5:12</span> Jo ko viņi slepenībā dara, par to pat
kauns runāt.

<span id="an_5:13">5:13</span> Visu, kas peļams, gaisma atklās, bet
viss, kas gaismā celts, ir gaisma.

<span id="an_5:14">5:14</span> Tāpēc tiek sacīts: Uzmosties, kas guli un
celies augšām no miroņiem, un Kristus tevi apgaismos.

<span id="an_5:15">5:15</span> Tāpēc, brāļi, pielūkojiet, ka jūs
apdomīgi dzīvotu, - nevis kā negudri,

<span id="an_5:16">5:16</span> Bet kā gudri! Izmantojiet laiku, jo šīs
dienas ir ļaunas!

<span id="an_5:17">5:17</span> Nekļūstiet neprātīgi, bet izprotiet Dieva
gribu!

<span id="an_5:18">5:18</span> Neapreibinieties ar vīnu, jo tanī slēpjas
izvirtība, bet pildiet sevi ar Svēto Garu!

<span id="an_5:19">5:19</span> Dziedādami un gavilēdami skandiniet savās
sirdīs Kungam psalmus un slavas dziesmas, un garīgās dziesmas,

<span id="an_5:20">5:20</span> Pateikdamies vienmēr par visu Dievam un
Tēvam mūsu Kunga Jēzus Kristus vārdā!

<span id="an_5:21">5:21</span> Kristus bijībā esiet viens otram
padevīgi!

<span id="an_5:22">5:22</span> Sievas lai ir paklausīgas saviem vīriem
kā Kungam,

<span id="an_5:23">5:23</span> Jo vīrs ir sievas galva, tāpat kā Kristus
- Baznīcas galva, būdams savas miesas Pestītājs.

<span id="an_5:24">5:24</span> Bet kā Baznīca Kristum, tā sievas visā
padotas saviem vīriem.

<span id="an_5:25">5:25</span> Vīri, mīliet savas sievas, tāpat kā arī
Kristus mīlējis Baznīcu un sevi atdevis par viņu.

<span id="an_5:26">5:26</span> Lai viņu darītu svētu, šķīstot to ūdens
kristībā un dzīvības vārdiem.

<span id="an_5:27">5:27</span> Sagatavodams sev krāšņu Baznīcu, kurai
nav ne traipa, ne grumbas, ne cita kā tamlīdzīga, bet lai tā būtu svēta
un bez vainas.

<span id="an_5:28">5:28</span> Tā arī vīriem jāmīl savas sievas kā sava
miesa. Kas savu sievu mīl, tas mīl pats sevi,

<span id="an_5:29">5:29</span> Jo neviens vēl nekad nav ienīdis savu
miesu, bet to kopj un saudzē tāpat kā Kristus - Baznīcu.

<span id="an_5:30">5:30</span> Jo mēs esam Viņa miesas locekļi: no Viņa
miesas un no Viņa kauliem.

<span id="an_5:31">5:31</span> Tāpēc cilvēks atstās tēvu un savu māti un
pievienosies savai sievai, un abi būs viena miesa.

<span id="an_5:32">5:32</span> Šis noslēpums ir liels, bet es saku:
Kristū un Baznīcā.

<span id="an_5:33">5:33</span> Tiešām, arī katram no jums jāmīl sava
sieva, tāpat kā mīl pats sevi, bet sieva lai jūt bijību pret savu vīru!

<span id="an_6:1">6:1</span> Bērni, klausiet saviem vecākiem Kunga
vārdā, jo tas ir taisnīgi!

<span id="an_6:2">6:2</span> Godā savu tēvu un savu māti, tas ir pirmais
bauslis ar apsolījumu:

<span id="an_6:3">6:3</span> Lai tev klātos un tu ilgi dzīvotu virs
zemes.

<span id="an_6:4">6:4</span> Arī jūs, tēvi, nekaitiniet savus bērnus,
bet audziniet viņus Kunga kārtībā un mācībā!

<span id="an_6:5">6:5</span> Kalpi, savā sirds vienkāršībā paklausiet
laicīgajiem kungiem bijībā un bailēs, tāpat kā Kristum!

<span id="an_6:6">6:6</span> Nekalpojiet tikai acu priekšā, it kā
cilvēkiem izpatikdami, bet kā Kristus kalpi, kas no sirds izpilda Dieva
prātu!

<span id="an_6:7">6:7</span> Kalpojiet labprātīgi tā, kā Kungam, bet ne
cilvēkiem,

<span id="an_6:8">6:8</span> Zinādami, ka izkviens, kas ko labu darījis,
to saņems no Kunga, vai viņš būtu vergs, vai brīvais.

<span id="an_6:9">6:9</span> Arī jūs, kungi, dariet to pašu viņiem!
Atmetiet draudus, zinādami, ka viņu un jūsu Kungs ir debesīs, un Viņš
neievēro personu stāvokli.

<span id="an_6:10">6:10</span> Beidzot, brāļi, esiet stipri Kungā un
viņa varenības spēkā!

<span id="an_6:11">6:11</span> Tērpieties Dieva bruņās, lai jūs varētu
pretī stāties velna viltībām!

<span id="an_6:12">6:12</span> Jo ne pret miesu un asinīm mums jācīnās,
bet pret valdībām un varām, šīs tumsības pasaules valdniekiem, pret
ļaunajiem gariem zem debess.

<span id="an_6:13">6:13</span> Tāpēc tveriet Dieva bruņas, lai jūs
ļaunajā dienā spētu pretoties un pastāvēt visā pilnībā!

<span id="an_6:14">6:14</span> Tātad stāviet, apjozuši savus gurnus
patiesībā, tērpušies taisnības bruņās,

<span id="an_6:15">6:15</span> Un kājas apāvuši miera evaņģēlija
sludināšanai!

<span id="an_6:16">6:16</span> Pie visa tā tveriet ticības vairogu, ar
kuru jūs spēsiet apdzēst visas ļaunā ugunīgās bultas!

<span id="an_6:17">6:17</span> Ņemiet arī pestīšanas bruņu cepuri un
gara zobenu (tas ir, Dieva vārdu)

<span id="an_6:18">6:18</span> Un garā lūdziet Dievu katrā laikā, visādi
Viņu pielūdzot un piesaucot! Bez tam esiet modri un visā neatlaidībā
aizlūdziet par visiem svētajiem,

<span id="an_6:19">6:19</span> Arī par mani, lai man tiktu doti vārdi,
kad atdarīsies mana mute, un es drošsirdīgi sludinātu evaņģēlija
noslēpumu!

<span id="an_6:20">6:20</span> Tā labad es pildu savu sūtību važās, lai
tanī rastu drosmi tā runāt, kā man tas pienākas.

<span id="an_6:21">6:21</span> Bet lai arī jūs zinātu, kā man klājas un
ko es daru, tad par to visu jums pastāstīs Tihiks, mīļais brālis un
uzticamais kalps Kungā.

<span id="an_6:22">6:22</span> Es tāpēc sūtīju viņu pie jums, lai jums
būtu ziņas par mūsu stāvokli un lai iepriecinātu jūsu sirdis.

<span id="an_6:23">6:23</span> Miers lai ir brāļiem un mīlestība līdz ar
ticību no Dieva Tēva un Kunga Jēzus Kristus!

<span id="an_6:24">6:24</span> Žēlastība ar visiem, kas mīl mūsu Kungu
Jēzu Viņa neiznīcībā. Amen.

------------------------------------------------------------------------

[Next: Philippians](phi)
