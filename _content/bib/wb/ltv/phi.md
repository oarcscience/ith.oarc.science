[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](eph)  [Next](col) 

------------------------------------------------------------------------

### Latvian Bible: Philippians

<span id="an_1:1">1:1</span> Pāvils un Timotejs, Jēzus Kristus kalpi,
visiem Jēzus Kristus svētajiem, kas dzīvo Filipos, arī bīskapiem un
diakoniem.

<span id="an_1:2">1:2</span> Lai jums žēlastība un miers no Dieva, mūsu
Tēva, un Kunga Jēzus Kristus!

<span id="an_1:3">1:3</span> Es pateicos savam Dievam, kad vien jūs
pieminu,

<span id="an_1:4">1:4</span> Vienmēr visās savās lūgšanās par jums
visiem ar prieku aizlūgdams,

<span id="an_1:5">1:5</span> Par jūsu līdzdalību Kristus evaņģēlijā no
pirmās dienas līdz šim laikam.

<span id="an_1:6">1:6</span> Es esmu stipri pārliecināts par to, ka Tas,
kas jūsos labo darbu iesācis, to arī pabeigs līdz Jēzus Kristus dienai.

<span id="an_1:7">1:7</span> Tas ir taisnīgi, ka es par jums visiem
domāju, jo jūs esat līdzdalībnieki manā priekā, manās važās, evaņģēlija
aizstāvēšanā un nostiprināšanā.

<span id="an_1:8">1:8</span> Jo Dievs ir mans liecinieks, ka es ilgojos
pēc jums visiem Jēzus Kristus mīlestībā.

<span id="an_1:9">1:9</span> Un par to es lūdzu Dievu, lai jūsu
mīlestība vairāk un vairāk pieaugtu zināšanā un visādā izpratnē,

<span id="an_1:10">1:10</span> Lai jūs izšķirtos par labāko, ka jūs
Kristus dienā būtu tīri un nevainojami,

<span id="an_1:11">1:11</span> Caur Jēzu Kristu pilni taisnības augļu
Dieva godam un slavai.

<span id="an_1:12">1:12</span> Bet es gribu, brāļi, lai jūs zinātu, ka
mani tagadējie apstākļi vairāk sekmējuši evaņģēliju,

<span id="an_1:13">1:13</span> Jo manas važas Kristū ir kļuvušas zināmas
visai sardzei un visiem citiem;

<span id="an_1:14">1:14</span> Un daudzi brāļi Kungā, iedvesmoti no
manām važām, arvien sekmīgāk uzdrošinās bezbailīgi sludināt Dieva vārdu.

<span id="an_1:15">1:15</span> Daži gan sludina Kristu naida un strīda
dēļ, bet citi no labas gribas;

<span id="an_1:16">1:16</span> Daži aiz mīlestības, zinādami, ka esmu
iecelts evaņģēlija aizstāvēšanai;

<span id="an_1:17">1:17</span> Bet kas sludina Kristu ķildošanās un ne
labā nolūkā, tiem prātā manām važām pievienot vēl bēdas.

<span id="an_1:18">1:18</span> Bet kas par to? Vai ar izlikšanos, vai
patiesībā, kad tik Kristus visādos veidos tiek sludināts! Par to es
priecājos un arī turpmāk priecāšos.

<span id="an_1:19">1:19</span> Jo es zinu, ka tas, pateicoties jūsu
lūgšanai un Jēzus Kristus gara atbalstam, noderēs man pestīšanai.

<span id="an_1:20">1:20</span> Es gaidu un ceru, ka es nekad kaunā
nepalikšu, bet visā paļāvībā kā vienmēr, ta arī tagad Kristus tiks
pagodināts manā miesā, vai nu man dzīvojot, vai mirstot.

<span id="an_1:21">1:21</span> Jo Kristus ir mana dzīve, bet nāve
ieguvums.

<span id="an_1:22">1:22</span> Bet ja dzīvošana miesā nes manam darbam
augļus, tad es nezinu, ko lai izvēlos?

<span id="an_1:23">1:23</span> Es tieku bīdīts no divām pusēm; es kāroju
atraisīties un būt kopā ar Kristu, tas būtu tas vislabākais,

<span id="an_1:24">1:24</span> Bet jūsu dēļ nepieciešams palikt vēl
miesā,

<span id="an_1:25">1:25</span> Un to es visā paļāvībā zinu, ka es
palikšu pie jums visiem jūsu ticības un prieka sekmēšanai,

<span id="an_1:26">1:26</span> Lai jūsu līksmība Jēzus Kristus vārdā
būtu jo lielāka manis dēļ, kad es atkal aiziešu pie jums.

<span id="an_1:27">1:27</span> Tikai dzīvojiet Kristus evaņģēlija
cienīgi, lai es, pie jums aizgājis, redzētu vai atkal prombūtnē dzirdētu
par jums, ka jūs esat vienā garā un vienprātīgi strādājat evaņģēlija
ticības labā. (Ef 4,1; Kol 1,10; 1 Tes 2,12)

<span id="an_1:28">1:28</span> Un nekad nebīstieties no pretiniekiem, jo
tas viņiem ir pazudināšanas, bet jums pestīšanas cēlonis, un tas no
Dieva.

<span id="an_1:29">1:29</span> Jo tas jums dots: nevien uz Kristu ticēt,
bet arī par Viņu ciest.

<span id="an_1:30">1:30</span> Tā pati cīņa, kādu pie manis redzējāt un
tagad par mani dzirdat, arī jums jāizcīna.

<span id="an_2:1">2:1</span> Ja ir kāds iepriecinājums Kristū, ja kāds
mīlestības mierinājums, ja kāda gara sadraudzība, ja ir kāda sirsnīga
līdzjūtība,

<span id="an_2:2">2:2</span> Tad piepildiet manu prieku, būdami
vienprātīgi, vienoti mīlestībā, vienoti domās un nodomos!

<span id="an_2:3">2:3</span> Nedariet neko ķildas vai tukša goda dēļ,
bet pazemībā viens otru uzskatiet augstāku par sevi!

<span id="an_2:4">2:4</span> Nerūpējieties tikai par to, kas ir savs,
bet arī par to, kas ir cita!

<span id="an_2:5">2:5</span> Esiet tādā pārliecībā kā Jēzus Kristus,

<span id="an_2:6">2:6</span> Kas, Dieva veidā būdams, neuzskatīja par
laupījumu līdzināties Dievam.

<span id="an_2:7">2:7</span> Bet Viņš atteicās no sevis, pieņemdams
kalpa veidu. Kļūdams cilvēkiem līdzīgs, Viņš ārīgi izskatījās kā
cilvēks.

<span id="an_2:8">2:8</span> Viņš pazemojās, kļūdams paklausīgs līdz
nāvei, līdz pat krusta nāvei.

<span id="an_2:9">2:9</span> Tāpēc arī Dievs Viņu paaugstinājis un devis
Viņam vārdu pār visiem vārdiem,

<span id="an_2:10">2:10</span> Lai Jēzus vārdā ceļos kristu visi, kas
debesīs, virs zemes un pazemē,

<span id="an_2:11">2:11</span> Un lai katra mēle apliecinātu, ka Kungs
Jēzus Kristus ir Dieva Tēva godībā.

<span id="an_2:12">2:12</span> Tāpēc, mani vismīļie, (kā jūs vienmēr
bijāt paklausīgi) strādājiet savas pestīšanas labā bailēs un drebēšanā
ne tikai manā klātbūtnē, bet vēl vairāk manā prombūtnē!

<span id="an_2:13">2:13</span> Jo Dievs ir Tas, kas jūsos rada gribu un
izpildīšanu pēc savas labpatikas.

<span id="an_2:14">2:14</span> Dariet visu bez kurnēšanas un bez
kavēšanās.

<span id="an_2:15">2:15</span> Lai jūs būtu bez pārmetumiem un patiesi
Dieva bērni, nevainojami ļaunas un samaitātas tautas vidū; starp tiem
mirdziet kā spīdekļi pasaulē!

<span id="an_2:16">2:16</span> Turiet dzīvības vārdu manam godam Kristus
dienā, jo ne velti es skrēju, ne velti strādāju.

<span id="an_2:17">2:17</span> Bet ja es tieku upurēts upurim un jūsu
ticības kalpošanai, tad es priecājos un priecāšos kopā ar jums visiem.

<span id="an_2:18">2:18</span> Tāpat arī jūs priecājieties, priecādamies
līdz ar mani!

<span id="an_2:19">2:19</span> Bet Kungā Jēzū es ceru drīz sūtīt pie
jums Timoteju, lai, uzzinājis, kā jums klājas, es būtu apmierināts.

<span id="an_2:20">2:20</span> Jo man nav neviena tik vienprātīga, kas
rūpētos sirsnīgā līdzdalībā par jums.

<span id="an_2:21">2:21</span> Jo visi meklē savu, bet ne Jēzus Kristus
labumu.

<span id="an_2:22">2:22</span> Bet viņa uzticamību pazīstiet no tā, ka
viņš kopā ar mani kalpojis evaņģēlijam kā dēls tēvam.

<span id="an_2:23">2:23</span> Tāpēc es ceru sūtīt viņu pie jums,
tiklīdz pārskatāms būs mans stāvoklis.

<span id="an_2:24">2:24</span> Bet es paļaujos uz Kungu, ka arī pats
drīz pie jums aiziešu.

<span id="an_2:25">2:25</span> Tomēr man šķita nepieciešami sūtīt pie
jums Epafrodītu, manu brāli un līdzstrādnieku, un cīņas biedru, bet jūsu
sūtni un palīgu manā trūkumā,

<span id="an_2:26">2:26</span> Tāpēc ka viņš ļoti ilgojās pēc jums
visiem un bija nobēdājies par to, ka jūs dzirdējuši par viņa slimību.

<span id="an_2:27">2:27</span> Viņš tiešām bija līdz nāvei slims; bet
Dievs apžēloja viņu, un ne vien viņu, bet arī mani, lai man nebūtu bēdas
uz bēdām.

<span id="an_2:28">2:28</span> Tāpēc jo steidzīgāk es viņu sūtīju, lai
jūs, viņu redzēdami, priecātos un man nebūtu rūpju.

<span id="an_2:29">2:29</span> Tātad uzņemiet viņu visā priekā Kunga
vārdā un turiet viņu godā,

<span id="an_2:30">2:30</span> Jo Kristus darba dēļ viņš nonāca tuvu
nāvei, likdams savu dzīvību ķīlā, lai aizpildītu to, kas iztrūka no jūsu
puses kalpošanā manā labā.

<span id="an_3:1">3:1</span> Bez tam, mani brāļi, priecājieties Kungā!
To pašu jums rakstīt man nav apgrūtinājums, bet jums nepieciešams.

<span id="an_3:2">3:2</span> Sargieties no suņiem, sargieties no
ļaunajiem strādniekiem, sargieties no sagraizīšanas!

<span id="an_3:3">3:3</span> Jo apgraizīšana esam mēs, kas garā kalpojam
Dievam un dižojamies Jēzū Kristū, un nepaļaujamies uz miesu,

<span id="an_3:4">3:4</span> Lai gan es varētu uzticēties arī miesai, es
to varētu vēl vairāk:

<span id="an_3:5">3:5</span> Astotajā dienā esmu apgraizīts, esmu no
Izraēļa tautas, no Benjamīna cilts, ebrejs no ebrejiem, pēc likuma
farizejs,

<span id="an_3:6">3:6</span> Savā tieksmē Dieva Baznīcas vajātājs un tās
taisnības, kas balstās uz bauslību, nevainojams pildītājs.

<span id="an_3:7">3:7</span> Bet kas man bija ieguvums, to es Kristus
dēļ uzskatu par zaudējumu.

<span id="an_3:8">3:8</span> Tiešām, es uzskatu par zaudējumu visu sava
Kunga Jēzus Kristus pazīšanas dēļ, kas visu pārspēj; tās dēļ es visu
esmu zaudējis un uzskatu par mēsliem, lai Kristu iegūtu

<span id="an_3:9">3:9</span> Un atrastos Viņā ne savas taisnības dēļ,
kas izriet no bauslības, bet tās dēļ, kas izriet no ticības uz Jēzu
Kristu. Tā, taisnība, pamatota ticībā, nāk no Dieva.

<span id="an_3:10">3:10</span> Lai atzītu Viņu un Viņa augšāmcelšanās
spēku, un Viņa ciešanu sadraudzību, es gribu būt līdzīgs Viņam nāvē,

<span id="an_3:11">3:11</span> Lai sasniegtu augšāmcelšanos no miroņiem;

<span id="an_3:12">3:12</span> Ne tāpēc, ka es jau to būtu saņēmis vai
būtu pilnīgs, bet es tiecos, lai to satvertu tā, kā arī mani satvēris
Jēzus Kristus.

<span id="an_3:13">3:13</span> Brāļi, es nedomāju, ka es to būtu
satvēris, bet vienu gan: aizmirsdams to, kas aiz manis, es tiecos pēc
tā, kas priekšā,

<span id="an_3:14">3:14</span> Es steidzos pretim mērķim Dieva augstā
aicinājuma godalgai Kristū Jēzū.

<span id="an_3:15">3:15</span> Visi, kas esam pilnīgi, domāsim tā, bet
ja jūs būtu citādās domās, tad Dievs jums arī šo atklās.

<span id="an_3:16">3:16</span> Tāpēc, ko esam sasnieguši, pie tā
virziena turēsimies, lai mēs būtu vienprātīgi.

<span id="an_3:17">3:17</span> Brāļi, sekojiet manai priekšzīmei un
vērojiet tos, kas pēc mūsu parauga dzīvo!

<span id="an_3:18">3:18</span> Jo daudzi, par kuriem es jums bieži
sacīju (bet tagad saku raudādams), dzīvo tā kā Kristus krusta
ienaidnieki.

<span id="an_3:19">3:19</span> Viņu gals ir pazušana, to dievs ir viņu
vēders, un kauns ir viņu gods; tie tiecas pēc pasaulīgā,

<span id="an_3:20">3:20</span> Bet mēs dzīvojam debesīm, no kurienes arī
gaidām Pestītāju, mūsu Kungu Jēzu Kristu.

<span id="an_3:21">3:21</span> Viņš pārveidos mūsu pazemības miesu,
pieskaņodams to savai godības miesai, ar spēku, kurā Viņš spēj pakārtot
sev visu.

<span id="an_4:1">4:1</span> Tātad, mani vismīļie brāļi, pēc kuriem es
ļoti ilgojos, mans prieks un mans vainagojums, esiet pastāvīgi Kungā,
jūs mīļie!

<span id="an_4:2">4:2</span> Es lūdzu Evodiju un es lūdzu Sintihu būt
vienprātīgām Kunga vārdā.

<span id="an_4:3">4:3</span> Arī tevi, mans īstais darba biedr, es
lūdzu, palīdzi viņām, kas kopā ar mani, Klementu un citiem maniem
palīgiem strādājušas evaņģēlija labā. Viņu vārdi ir ierakstīti dzīvības
grāmatā.

<span id="an_4:4">4:4</span> Priecājaties Kungā; es atkārtoti saku:
priecājieties!

<span id="an_4:5">4:5</span> Jūsu laipnība lai ir zināma visiem
cilvēkiem; Kungs ir tuvu,

<span id="an_4:6">4:6</span> Neraizējieties ne par ko, bet jūsu lūgšanas
un aizlūgumi lai nāk Dieva priekšā; visā pateicībā izsakiet savu
vēlēšanos Viņam!

<span id="an_4:7">4:7</span> Un Dieva miers, kas pārspēj visu saprašanu,
lai pasarga jūsu sirdis un jūsu domas Jēzū Kristū!

<span id="an_4:8">4:8</span> Beidzot, brāļi, kas ir patiess, kas
godājams, kas taisnīgs, kas svēts, kas patīkams, kam laba slava, kas
tikumīgs, kas cildināms, to domājiet!

<span id="an_4:9">4:9</span> Un ko jūs mācījāties, un ko saņēmāt, un ko
dzirdējāt, un ko pie manis redzējāt, to dariet! Un Dieva miers būs ar
jums.

<span id="an_4:10">4:10</span> Bet es ļoti priecājos Kungā, ka jūs
beigās atkal atplaukāt gādībā par mani, kā arī agrāk jau gādājāt, bet
apstākļi jūs traucēja.

<span id="an_4:11">4:11</span> Ne trūkuma dēļ es to saku, jo esmu
mācījies apmierināties ar to, kas man ir.

<span id="an_4:12">4:12</span> Es protu pazemoties, protu arī pārpilnībā
dzīvot (visur un pie visa kā esmu pieradis): būt paēdis un būt izsalcis,
dzīvot pārpilnībā un ciest trūkumu,

<span id="an_4:13">4:13</span> Es visu spēju Tanī, kas mani stiprina.

<span id="an_4:14">4:14</span> Tomēr jūs labi darījāt, dalīdamies ar
mani manās bēdās.

<span id="an_4:15">4:15</span> Bet arī jūs, filipieši, ziniet, ka no
evaņģēlija sludināšanas sākuma kā aizgāju no Maķedonijas, neviena
draudze nav vienojusies ar mani došanā un ņemšanā, kā jūs vieni.

<span id="an_4:16">4:16</span> Jo arī uz Tesalonīki jūs sūtījāt vienreiz
un otrreiz to, kas man bija vajadzīgs.

<span id="an_4:17">4:17</span> Ne it kā es meklētu dāvanas, bet es
meklēju ieguvumu, kas vairotos jums par labu.

<span id="an_4:18">4:18</span> Man viss ir un ir pārpilnībā. Saņēmis no
Epafrodīta to, ko jūs sūtījāt, šo saldo smaržu, Dievam pieņemamo un
patīkamo upuri, es esmu nodrošināts.

<span id="an_4:19">4:19</span> Bet mans Dievs savā bagātībā lai piepilda
visas jūsu vēlēšanās Jēzus Kristus godībā!

<span id="an_4:20">4:20</span> Dievam un mūsu Tēvam lai gods mūžīgi
mūžos! Amen.

<span id="an_4:21">4:21</span> Sveiciniet ikvienu svēto Kristū Jēzū!

<span id="an_4:22">4:22</span> Jūs sveicina brāļi, kas pie manis. Jūs
sveicina visi svētie, bet sevišķi tie, kas no ķeizara nama.

<span id="an_4:23">4:23</span> Mūsu Kunga Jēzus Kristus žēlastība lai ir
ar jūsu garu! Amen.

------------------------------------------------------------------------

[Next: Colossians](col)
