[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mat)  [Next](luk) 

------------------------------------------------------------------------

### Latvian Bible: Mark

<span id="an_1:1">1:1</span> Jēzus Kristus, Dieva Dēla, Evaņģēlija
sākums.

<span id="an_1:2">1:2</span> Kā pravietis Isajs ir rakstījis: Lūk, es
sūtu savu eņģeli Tava vaiga priekšā, kas sataisīs Tavā priekšā ceļu.

<span id="an_1:3">1:3</span> Saucēja balss tuksnesī: Sataisiet Kungam
ceļu, dariet taisnas Viņa tekas!

<span id="an_1:4">1:4</span> Jānis bija tuksnesī. Viņš kristīja un
sludināja grēku nožēlošanas kristību grēku piedošanai.

<span id="an_1:5">1:5</span> Un visa Jūdejas zeme un visi jeruzalemieši
izgāja pie viņa, izsūdzēja savus grēkus, un viņš tos kristīja Jordānas
upē.

<span id="an_1:6">1:6</span> Un Jānis bija ģērbies kamieļa spalvas
drēbēs, un ādas josta bija ap viņa gurniem. Viņš ēda siseņus un meža
medu un sludināja, sacīdams:

<span id="an_1:7">1:7</span> Pēc manis nāks spēcīgāks par mani; es
neesmu cienīgs noliecies atraisīt Viņa kurpju siksnas.

<span id="an_1:8">1:8</span> Es jūs kristīju ar ūdeni, bet Viņš jūs
kristīs ar Svēto Garu.

<span id="an_1:9">1:9</span> Un notika, ka tanīs dienās Jēzus no
Nācaretes ienāca Galilejā; un Jānis Viņu kristīja Jordānā.

<span id="an_1:10">1:10</span> Un tūdaļ, izkāpdams no ūdens, viņš
redzēja atvērtas debesis un Svēto Garu baloža veidā nolaižamies un
paliekam pār Viņu.

<span id="an_1:11">1:11</span> Un balss atskanēja no debesīm: Tu esi
mans mīļais Dēls; pie Tevis man labpatikšana.

<span id="an_1:12">1:12</span> Un Gars Viņu tūdaļ aizveda tuksnesī.

<span id="an_1:13">1:13</span> Un Viņš bija tuksnesī četrdesmit dienas
un četrdesmit naktis un tika sātana kārdināts; un Viņš bija pie zvēriem,
un eņģeļi Viņam kalpoja.

<span id="an_1:14">1:14</span> Bet pēc tam, kad Jānis bija nodots, Jēzus
atnāca uz Galileju, sludinādams Dieva valstības evaņģēliju.

<span id="an_1:15">1:15</span> Un Viņš sacīja, ka laiks piepildījies, un
Dieva valstība tuvu klāt; gandariet par grēkiem un ticiet evaņģēlijam!

<span id="an_1:16">1:16</span> Un Viņš, iedams gar Galilejas jūru,
redzēja Sīmani un tā brāli Andreju, tīklus jūrā metam, jo tie bija
zvejnieki.

<span id="an_1:17">1:17</span> Un Jēzus viņiem sacīja: Sekojiet man, un
es padarīšu, ka jūs būsiet cilvēku zvejnieki.

<span id="an_1:18">1:18</span> Un tūdaļ tie atstāja tīklus un sekoja
Viņam.

<span id="an_1:19">1:19</span> Un pagājis nedaudz tālāk, Viņš redzēja
Jēkabu, Zebedeja dēlu, un tā brāli Jāni, kas laivā lāpīja tīklus.

<span id="an_1:20">1:20</span> Un tūdaļ Viņš tos aicināja. Un tie,
atstājuši savu tēvu Zebedeju ar algādžiem laivā, sekoja Viņam.

<span id="an_1:21">1:21</span> Un tie iegāja Kafarnaumā, un Viņš tūdaļ
sabatā iegāja sinagogā un mācīja tos.

<span id="an_1:22">1:22</span> Un tie brīnījās par Viņa mācību, jo Viņš
mācīja kā tāds, kam ir vara, un ne tā kā rakstu mācītāji.

<span id="an_1:23">1:23</span> Un viņu sinagogā bija nešķīstā gara
apsēsts cilvēks; un viņš kliedza,

<span id="an_1:24">1:24</span> Sacīdams: Kas mums ar Tevi, Jēzu
Nācarieti? Vai Tu esi atnācis mūs nomaitāt? Es zinu, kas Tu esi, Dieva
Svētais!

<span id="an_1:25">1:25</span> Un Jēzus tam piedraudēja, sacīdams: Ciet
klusu un izej no šī cilvēka!

<span id="an_1:26">1:26</span> Un nešķīstais gars, raustīdams viņu un
kliegdams stiprā balsī, izgāja no tā.

<span id="an_1:27">1:27</span> Un visi brīnījās, viens otram jautādami
un sacīdami: Kas ir tas? Kas tā par jaunu mācību, jo Viņam vara
ļaunajiem gariem pavēlēt? Un tie Viņam paklausa.

<span id="an_1:28">1:28</span> Un Viņa cildināšana tūdaļ izpaudās visā
Galilejas zemē.

<span id="an_1:29">1:29</span> Un nekavējoties viņi izgāja no sinagogas
un kopā ar Jēkabu un Jāni gāja Pētera un Andreja namā.

<span id="an_1:30">1:30</span> Bet Sīmaņa sievasmāte gulēja drudzī, un
tūdaļ tie pateica Viņam to.

<span id="an_1:31">1:31</span> Un Viņš piegāja un, paņēmis aiz rokas,
piecēla to. Un tūdaļ drudzis viņu atstāja; un tā kalpoja viņiem.

<span id="an_1:32">1:32</span> Bet pie Viņa, vakaram iestājoties, kad
saule bija norietējusi, atnesa visus slimniekus un ļaunā gara apsēstos.

<span id="an_1:33">1:33</span> Un visa pilsēta sapulcējās durvju
priekšā.

<span id="an_1:34">1:34</span> Un Viņš daudzus izdziedināja, kas sirga
ar dažādām slimībām; un Viņš izdzina daudz ļauno garu; un Viņš neļāva
tiem runāt, jo tie Viņu pazina.

<span id="an_1:35">1:35</span> Un ļoti agri uzcēlies, Viņš izgāja un
aizgāja tuksnešainā vietā; tur Viņš lūdza Dievu.

<span id="an_1:36">1:36</span> Un Sīmanis un tie, kas ar Viņu bija,
sekoja Viņam.

<span id="an_1:37">1:37</span> Un kad tie Viņu atrada, tie sacīja Viņam:
Visi Tevi meklē.

<span id="an_1:38">1:38</span> Un Viņš sacīja tiem: Iesim tuvējos ciemos
un pilsētās, lai es tur sludinātu, jo tāpēc es esmu atnācis.

<span id="an_1:39">1:39</span> Un Viņš sludināja viņu sinagogās un visā
Galilejā un izdzina ļaunos garus.

<span id="an_1:40">1:40</span> Un kāds spitālīgs atnāca pie Viņa un,
ceļos nometies, lūdza Viņu, sacīdams Viņam: Ja Tu vēlies, Tu vari mani
šķīstīt.

<span id="an_1:41">1:41</span> Bet Jēzus apžēlojās par to; Viņš izstiepa
savu roku, pieskārās viņam un sacīja tam: Es gribu, topi šķīsts!

<span id="an_1:42">1:42</span> Un kad Viņš to pateica, tūdaļ spitālība
no tā nozuda; un viņš kļuva tīrs.

<span id="an_1:43">1:43</span> Un Viņš tam piedraudēja un tūlīt to
aizraidīja.

<span id="an_1:44">1:44</span> Un Viņš sacīja tam: Pielūko, ka tu
nevienam nesacītu, bet ej, parādies augstajam priesterim un par savu
šķīstīšanu upurē viņiem par liecību, ko Mozus pavēlējis!

<span id="an_1:45">1:45</span> Bet tas izgājis sāka sludināt un šo runu
izpaust, tā ka Viņš vairs nevarēja atklāti ieiet pilsētā, bet palika
ārpusē, vientuļās vietās. Un tie nāca pie Viņa no visām malām.

<span id="an_2:1">2:1</span> Un pēc dažām dienām Viņš atkal gāja uz
Kafarnaumu;

<span id="an_2:2">2:2</span> Un, kad kļuva zināms, ka Viņš ir namā,
daudzi sapulcējās tā, ka tiem pat durvju priekšā nebija vietas; un Viņš
tiem sludināja vārdu.

<span id="an_2:3">2:3</span> Un pie Viņa nāca ar triekas piemeklēto, ko
četri nesa.

<span id="an_2:4">2:4</span> Un kad tie nevarēja aiznest to pie Viņa
ļaužu pulku dēļ, tie atsedza jumtu tur, kur Viņš bija, un, atvēruši to,
viņi nolaida gultu, kurā gulēja triekas skartais.

<span id="an_2:5">2:5</span> Bet Jēzus, redzēdams viņu ticību, sacīja
triekas skartajam: Dēls, tavi grēki tev tiek piedoti!

<span id="an_2:6">2:6</span> Bet tur bija daži no rakstu mācītājiem, kas
sēdēja un domāja savās sirdīs:

<span id="an_2:7">2:7</span> Ko Viņš tā runā? Viņš zaimo Dievu. Kas cits
var grēkus piedot, kā vienīgi Dievs?

<span id="an_2:8">2:8</span> Jēzus savā garā tūdaļ nomanīja, ka tie sevī
tā domāja, un sacīja viņiem: Kāpēc jūs tā domājat savās sirdīs?

<span id="an_2:9">2:9</span> Ko vieglāk pateikt triekas slimajam: tavi
grēki tev tiek piedoti, vai teikt: celies, ņem savu gultu un staigā?

<span id="an_2:10">2:10</span> Bet lai jūs zinātu, ka Cilvēka Dēlam ir
vara virs zemes grēkus piedot, Viņš sacīja triekas slimajam:

<span id="an_2:11">2:11</span> Es tev saku: celies, ņem savu gultu un ej
savās mājās!

<span id="an_2:12">2:12</span> Un tas tūlīt uzcēlās un, gultu paņēmis,
aizgāja, visiem redzot, tā ka visi brīnījās un godināja Dievu, sacīdami:
To mēs vēl nekad neesam redzējuši.

<span id="an_2:13">2:13</span> Un Viņš izgāja atkal pie jūras, un visi
ļaudis gāja pie Viņa, un Viņš tos mācīja.

<span id="an_2:14">2:14</span> Un Viņš, garām iedams, redzēja Levi,
Alfeja dēlu, sēžam pie muitas, un sacīja tam: Seko man! Un tas uzcēlies
gāja Viņam līdz.

<span id="an_2:15">2:15</span> Un notika, ka Viņam, tā mājā esot pie
galda, daudzi muitnieki un grēcinieki bija pie galda līdz ar Jēzu un
Viņa mācekļiem, jo to bija daudz, kas arī Viņam gāja līdz.

<span id="an_2:16">2:16</span> Un rakstu mācītāji un farizeji,
redzēdami, ka Viņš ēd kopā ar muitniekiem un grēciniekiem, sacīja Viņa
mācekļiem: Kāpēc jūsu Mācītājs ēd un dzer kopā ar muitniekiem un
grēciniekiem?

<span id="an_2:17">2:17</span> Un Jēzus, to dzirdējis, sacīja viņiem:
Veseliem ārsts nav nepieciešams, bet gan slimiem, jo es neesmu nācis
aicināt taisnīgos, bet gan grēciniekus.

<span id="an_2:18">2:18</span> Un Jāņa mācekļi un farizeji gavēja; un
tie nāca un sacīja Viņam: Kāpēc Jāņa mācekļi un farizeji gavē, bet Tavi
mācekļi negavē?

<span id="an_2:19">2:19</span> Un Jēzus sacīja viņiem: Vai kāzu viesi
var gavēt, kamēr līgavainis pie viņiem? Tik ilgi, kamēr līgavainis pie
viņiem, tie nevar gavēt.

<span id="an_2:20">2:20</span> Bet nāks dienas, kad līgavaini viņiem
atņems, tad tanīs dienās tie gavēs.

<span id="an_2:21">2:21</span> Neviens neliek jaunas drānas ielāpu uz
vecām drēbēm: citādi jaunais ielāps izplīst no vecajām drēbēm, un
plīsums top lielāks.

<span id="an_2:22">2:22</span> Un neviens nelej jaunu vīnu vecos ādas
maisos: citādi vīns pārplēš maisus, un vīns izlīst, un maisi iet bojā.
Bet jauno vīnu vajag liet jaunajos maisos.

<span id="an_2:23">2:23</span> Un notika atkal, ka Kungs sabatā gāja
cauri druvai, un Viņa mācekļi iedami sāka raut vārpas.

<span id="an_2:24">2:24</span> Bet farizeji sacīja Viņam: Lūk, tie dara
sabatā to, ko nav brīv.

<span id="an_2:25">2:25</span> Un Viņš sacīja tiem: Vai jūs nekad neesat
lasījuši, ko darīja Dāvids, kad tam bija trūkums, un viņš pats bija
izsalcis, un tie, kas ar viņu bija?

<span id="an_2:26">2:26</span> Kā viņš augstā priestera Abiatara laikā
iegāja dievnamā un ēda upura maizi, kuru nevienam nenācās ēst, kā vien
priesteriem; un viņš deva tiem, kas ar viņu bija.

<span id="an_2:27">2:27</span> Un Viņš tiem sacīja: Sabats ir iecelts
cilvēka dēļ, bet ne cilvēks sabata dēļ.

<span id="an_2:28">2:28</span> Tāpēc Cilvēka Dēls ir Kungs arī pār
sabatu.

<span id="an_3:1">3:1</span> Un Viņš atkal iegāja sinagogā. Un tur
atradās cilvēks, kam bija nokaltusi roka.

<span id="an_3:2">3:2</span> Un tie Viņu uzmanīja, vai Viņš sabatā
nedziedinās, lai Viņu apsūdzētu.

<span id="an_3:3">3:3</span> Un Viņš sacīja cilvēkam, kam roka bija
nokaltusi: Stājies vidū!

<span id="an_3:4">3:4</span> Un Viņš sacīja tiem: Vai sabatā pienākas
labu vai ļaunu darīt, dvēseli glābt vai pazudināt? Bet viņi klusēja.

<span id="an_3:5">3:5</span> Un Viņš, noskumis par viņu sirds aklumu,
visapkārt tos dusmīgi uzlūkoja un sacīja cilvēkam: Izstiep savu roku! Un
tas izstiepa; un viņa roka kļuva vesela.

<span id="an_3:6">3:6</span> Un farizeji izgājuši tūlīt apspriedās ar
herodiešiem pret Viņu, kā Viņu nonāvēt.

<span id="an_3:7">3:7</span> Bet Jēzus ar saviem mācekļiem aizgāja pie
jūras; un daudz ļaužu no Galilejas un Jūdejas sekoja Viņam.

<span id="an_3:8">3:8</span> Un liels daudzums no Jeruzalemes un no
Idumejas, un Aizjordānijas, un no Tiras apkārtnes, un Sidonas,
dzirdēdami, ko Viņš dara, nāca pie Viņa.

<span id="an_3:9">3:9</span> Un Viņš sacīja saviem mācekļiem, lai tie
sagatavo Viņam laivu ļaužu dēļ, lai tie Viņu nenospiestu.

<span id="an_3:10">3:10</span> Jo Viņš daudzus izdziedināja, tā ka tie,
kam bija kādas kaites, metās pie Viņa, lai Viņam pieskartos.

<span id="an_3:11">3:11</span> Un nešķīstie gari, redzot Viņu, metās
Viņa priekšā zemē un kliedza, sacīdami:

<span id="an_3:12">3:12</span> Tu esi Dieva Dēls! Un Viņš tos stingri
norāja, lai tie Viņu neatklāj.

<span id="an_3:13">3:13</span> Un Viņš, uzkāpis kalnā, aicināja pie
sevis tos, kurus pats vēlējās; un tie pienāca pie Viņa.

<span id="an_3:14">3:14</span> Un Viņš iecēla divpadsmit, lai tie ar
Viņu būtu un lai sūtītu tos sludināt.

<span id="an_3:15">3:15</span> Un Viņš tiem deva varu dziedināt slimības
un izdzīt ļaunos garus.

<span id="an_3:16">3:16</span> Un Sīmanim Viņš pielika vārdu Pēteris;

<span id="an_3:17">3:17</span> Un Jēkabu, Zebedeja dēlu, un Jāni, Jēkaba
brāli, un pielika viņiem vārdu Boanerges, tas ir, pērkona dēli;

<span id="an_3:18">3:18</span> Un Andreju, un Filipu, un Bērtuli, un
Mateju, un Tomu, un Jēkabu, Alfeja dēlu, un Tadeju, un Sīmani Kanānieti.

<span id="an_3:19">3:19</span> Un Jūdasu Iskariotu, kas Viņu arī nodeva.

<span id="an_3:20">3:20</span> Un viņi atnāk mājās; un daudz ļaužu atkal
sapulcējās, tā ka viņi nevarēja pat maizi ēst.

<span id="an_3:21">3:21</span> Un kad Viņa piederīgie to dzirdēja, tie
izgāja Viņu aizturēt, jo tie sacīja: Viņš kļuvis bezprātīgs.

<span id="an_3:22">3:22</span> Un rakstu mācītāji, kas bija atnākuši no
Jeruzalemes, sacīja, ka Viņā Belcebuls un ka ļaunos garus Viņš izdzen ar
velnu virsnieka spēku.

<span id="an_3:23">3:23</span> Un tos kopā sasaucis, Viņš sacīja tiem
līdzībās: kā sātans var sātanu izdzīt?

<span id="an_3:24">3:24</span> Un ja valsts savā iekšienē sašķeļas, tad
tāda valsts nevar pastāvēt.

<span id="an_3:25">3:25</span> Un ja kāds nams pret sevi pašu nāk naidā,
tāds nams nevar pastāvēt.

<span id="an_3:26">3:26</span> Ja nu sātans celsies pret sevi pašu, tad
viņā notiek šķelšanās; un viņš nevar pastāvēt, bet viņam ir gals klāt.

<span id="an_3:27">3:27</span> Neviens nespēj, spēcīgā namā iegājis, tā
rīkus laupīt, pirms nebūs stiprais saistīts; un tad viņš tā namu
izlaupīs.

<span id="an_3:28">3:28</span> Patiesi es jums saku, ka cilvēku bērniem
visi grēki un zaimi, ar kādiem ir zaimojuši, tiks piedoti,

<span id="an_3:29">3:29</span> Bet kas zaimo Svēto Garu, tas piedošanu
ne mūžam nedabūs, bet pelnīs mūžīgo grēku.

<span id="an_3:30">3:30</span> Jo viņi sacīja: Viņā ir nešķīstais gars.

<span id="an_3:31">3:31</span> Un atnāca Viņa māte un brāļi; un tie, ārā
stāvēdami, sūtīja pie Viņa un aicināja Viņu.

<span id="an_3:32">3:32</span> Un ļaudis sēdēja ap Viņu un sacīja Viņam:
Lūk, Tava māte un Tavi brāļi ārā meklē Tevi.

<span id="an_3:33">3:33</span> Un Viņš tiem atbildēja un sacīja: Kas ir
mana māte un mani brāļi?

<span id="an_3:34">3:34</span> Un Viņš visapkārt uzlūkoja tos, kas ap
Viņu sēdēja, un sacīja: Lūk, mana māte un mani brāļi!

<span id="an_3:35">3:35</span> Jo, kas pilda Dieva prātu, tas ir mans
brālis un mana māsa, un māte.

<span id="an_4:1">4:1</span> Un Viņš atkal sāka mācīt pie jūras; un
daudz ļaužu pulcējās pie Viņa, tā ka Viņš, iekāpis laivā, sēdēja uz
jūras; un visi ļaudis bija uz zemes pie jūras.

<span id="an_4:2">4:2</span> Un Viņš tos daudz mācīja līdzībās; un savā
mācībā sacīja tiem:

<span id="an_4:3">4:3</span> Klausieties: lūk, sējējs izgāja sēt.

<span id="an_4:4">4:4</span> Un sēkla, viņam sējot, krita ceļmalā; un
debess putni nāca un to apēda.

<span id="an_4:5">4:5</span> Cita krita akmenājā, kur tai nebija daudz
zemes; un tā tūliņ uzdīga, tāpēc, ka nebija dziļi zemē.

<span id="an_4:6">4:6</span> Un kad uzlēca saule, tā novīta un nokalta,
tāpēc, ka tai nebija saknes.

<span id="an_4:7">4:7</span> Un cita krita starp ērkšķiem; un ērkšķi
uzauga un nomāca to, un tā nenesa augļus.

<span id="an_4:8">4:8</span> Un cita krita labā zemē, tā uzdīga un auga,
un nesa augļus; un cita nesa trīsdesmitkārtīgi, cita sešdesmitkārtīgi un
cita simtkārtīgi.

<span id="an_4:9">4:9</span> Un Viņš sacīja: Kam ir ausis dzirdēšanai,
lai dzird!

<span id="an_4:10">4:10</span> Un kad Viņš bija viens pats, tie
divpadsmit, kas ar Viņu bija, jautāja par līdzību.

<span id="an_4:11">4:11</span> Un Viņš tiem sacīja: Jums ir dots saprast
Dieva valstības noslēpumus, bet tiem, kas ir ārā, tas viss notiek
līdzībās,

<span id="an_4:12">4:12</span> Ka tie skatīdamies skatās, bet neredz, un
klausīdamies dzird, bet nesaprot, ka tie neatgriežas, un grēki tiem
netiek piedoti. (Is. 6,9; Mt.13,14; Jņ.12,40; Apd.28,26; Rom.11,8)

<span id="an_4:13">4:13</span> Un Viņš tiem sacīja: Jūs nesaprotat šo
līdzību? Kā tad jūs sapratīsiet visas līdzības?

<span id="an_4:14">4:14</span> Tas, kas sēj, sēj vārdu.

<span id="an_4:15">4:15</span> Bet šie, kas ceļmalā, kur vārds top sēts,
ir tie, kas dzirdējuši, bet tūdaļ nāk sātans un atņem viņu sirdīs sēto
vārdu.

<span id="an_4:16">4:16</span> Un tāpat tie, kas akmenājā sēti; viņi,
kad vārdu dzird, tūdaļ to priecīgi pieņem.

<span id="an_4:17">4:17</span> Bet tiem nav saknes sevī: viņi ir
nepastāvīgi; tiklīdz rodas apspiešanas un vajāšanas vārda dēļ, tie tūdaļ
krīt apgrēcībā.

<span id="an_4:18">4:18</span> Bet citi, kas starp ērkšķiem sēti, tie ir
tie, kas vārdu uzklausa,

<span id="an_4:19">4:19</span> Bet pasaules rūpes un bagātības, viltus
un citas kārības, ieejot tanī, nomāc vārdu, un tas paliek neauglīgs.

<span id="an_4:20">4:20</span> Un labajā zemē sētie ir tie, kas vārdu
dzird un to uzņem, un nes augļus: cits trīsdesmitkārtīgus, cits
sešdesmitkārtīgus, cits simtkārtīgus.

<span id="an_4:21">4:21</span> Un Viņš sacīja tiem: Vai tad gaismu
meklē, lai to liktu zem pūra vai zem gultas? Vai ne tāpēc, lai to liktu
svečturī?

<span id="an_4:22">4:22</span> Jo nekas nepaliek apslēpts, kas nenāktu
gaismā; un nekas nenotiek slepenībā, kas netaptu zināms.

<span id="an_4:23">4:23</span> Kam ir ausis dzirdēšanai, lai dzird!

<span id="an_4:24">4:24</span> Un Viņš tiem sacīja: Lieciet vērā, ko jūs
dzirdat! Ar kādu mēru jūs mērīsiet, ar tādu jums atmērīs un vēl klāt
pieliks.

<span id="an_4:25">4:25</span> Jo kam ir, tam tiks dots; un kam nav, arī
tas, kas viņam ir, tiks no tā atņemts.

<span id="an_4:26">4:26</span> Un Viņš sacīja: Ar Dieva valstību ir
tāpat, kā cilvēks sēklu iesēj zemē.

<span id="an_4:27">4:27</span> Vai nu viņš guļ, vai ceļas naktī, vai
dienā, sēkla dīgst un aug, tam nezinot.

<span id="an_4:28">4:28</span> Jo zeme nes augļus: vispirms stiebru, tad
vārpu, beigās pilnu vārpu graudiem.

<span id="an_4:29">4:29</span> Un kad augļi ienākušies, tad viņš tūdaļ
lieto sirpi, jo pļaujamais laiks ir klāt.

<span id="an_4:30">4:30</span> Un Viņš sacīja: Kam mēs pielīdzināsim
Dieva valstību? Vai kādā līdzībā mēs to attēlosim?

<span id="an_4:31">4:31</span> Viņa ir kā sinepju grauds, kas iesēts
zemē, kurš ir mazākais no visām sēklām, kas ir virs zemes;

<span id="an_4:32">4:32</span> Un kad tas ir iesēts, tas aug un kļūst
lielāks par visiem stādiem; un tas laiž lielus zarus, tā ka debesu putni
var dzīvot tā pavēnī.

<span id="an_4:33">4:33</span> Un daudzās tādās līdzībās Viņš runāja
tiem vārdu, tā ka tie spēja to saprast.

<span id="an_4:34">4:34</span> Bet bez līdzībām Viņš tiem nerunāja, bet
saviem mācekļiem Viņš atsevišķi izskaidroja visu.

<span id="an_4:35">4:35</span> Un tanī pat dienā, kad vakars bija
iestājies, Viņš tiem sacīja: Pārcelsimies pretējā krastā!

<span id="an_4:36">4:36</span> Un tie, ļaudis atlaiduši, tā ka Viņš bija
laivā, ņēma Viņu līdz, arī citas laivas bija pie Viņa.

<span id="an_4:37">4:37</span> Un sacēlās liela vētra, un gāza viļņus
laivā, tā ka laiva pildījās.

<span id="an_4:38">4:38</span> Bet Viņš gulēja laivas galā uz spilvena;
un tie modināja Viņu un sacīja Viņam: Mācītāj, vai Tev nerūp, ka mēs
ejam bojā?

<span id="an_4:39">4:39</span> Un uzcēlies, Viņš piedraudēja vējam un
sacīja jūrai: Paliec klusu, nomierinies! Un vējš nostājās, un iestājās
liels klusums.

<span id="an_4:40">4:40</span> Un Viņš tiem sacīja: Kāpēc jūs esat tik
bailīgi? Vai jums vēl trūkst ticības? Un viņi ļoti izbijās un jautāja
viens otram: Kā tev šķiet, kas Viņš ir, ka Viņam vēji un jūra paklausa?

<span id="an_5:1">5:1</span> Un Viņi nonāca viņpus jūras geraziešu zemē.

<span id="an_5:2">5:2</span> Un Viņam, izkāpjot no laivas, tūdaļ no
kapiem nāca pretim nešķīstā gara apsēsts cilvēks.

<span id="an_5:3">5:3</span> Viņam bija mītne kapos; un neviens nevarēja
viņu pat važām sasiet,

<span id="an_5:4">5:4</span> Jo bieži viņš, sasiets kāju valgā un važās,
sarāva važas un salauza valgu; un neviens nespēja viņu savaldīt.

<span id="an_5:5">5:5</span> Un vienmēr dienām un naktīm viņš mita kapos
un kalnos, kliedza un sevi dauzīja akmeņiem.

<span id="an_5:6">5:6</span> Bet ieraudzījis Jēzu tālumā, tas pieskrēja
un pielūdza Viņu.

<span id="an_5:7">5:7</span> Un viņš, kliegdams stiprā balsī, sacīja:
Kas man un Tev, Jēzu, Dieva Visaugstākā Dēls? Es zvērinu Tevi pie Dieva,
nemoci mani!

<span id="an_5:8">5:8</span> Jo Viņš tam sacīja: Nešķīstais gars, izej
no šī cilvēka!

<span id="an_5:9">5:9</span> Un Viņš tam jautāja: Kāds tavs vārds? Un
tas atbildēja Viņam: Leģions mans vārds, jo mēs esam daudz.

<span id="an_5:10">5:10</span> Un tas Viņu ļoti lūdza, lai Viņš tos no
šī apgabala neizdzītu.

<span id="an_5:11">5:11</span> Bet tur pie kalna ganījās liels cūku
bars.

<span id="an_5:12">5:12</span> Un gari lūdza Viņu, sacīdami: Sūti mūs
cūkās, lai mēs tanīs ieejam!

<span id="an_5:13">5:13</span> Un Jēzus tūdaļ atļāva tiem. Un nešķīstie
gari izgāja un iegāja cūkās, un cūku bars, kurā bija ap divi tūkstoši,
lielā ātrumā metās jūrā un noslīka.

<span id="an_5:14">5:14</span> Bet to gani aizbēga un pastāstīja pilsētā
un laukos. Un iedzīvotāji izgāja raudzīt, kas noticis.

<span id="an_5:15">5:15</span> Un viņi nāca pie Jēzus un redzēja to, kas
tika ļaunā gara mocīts, sēžam apģērbtu un pilnā prātā; un tie ļoti
nobijās.

<span id="an_5:16">5:16</span> Un tie, kas to bija redzējuši, stāstīja
viņiem, kas notika ar ļaunā gara apsēsto un cūkām.

<span id="an_5:17">5:17</span> Un tie sāka Viņu lūgt, lai Viņš aizietu
no to robežām.

<span id="an_5:18">5:18</span> Bet kad Viņš kāpa laivā, sāka Viņu lūgt
tas, kas bija ļaunā gara apsēts, lai tas varētu palikt pie Viņa.

<span id="an_5:19">5:19</span> Un Viņš tam neatļāva, bet sacīja tam: Ej
savās mājās pie savējiem un pasludini viņiem, kādas lielas lietas Kungs
tev darījis un ka Viņš par tevi apžēlojies!

<span id="an_5:20">5:20</span> Un viņš aizgāja un desmit pilsētu
apgabalā sāka sludināt, ko Jēzus viņam darījis, un visi brīnījās.

<span id="an_5:21">5:21</span> Un kad Jēzus atkal laivā pārcēlās pāri
jūrai, pie Viņa sapulcējās liels ļaužu pulks; un Viņš bija pie jūras.

<span id="an_5:22">5:22</span> Un nāca pie Viņa viens no sinagogas
priekšniekiem, Jairs vārdā, un, redzēdams Viņu, krita pie Viņa kājām,

<span id="an_5:23">5:23</span> Un ļoti Viņu lūdza, sacīdams: Mana
meitiņa ir pie miršanas; nāc, uzliec viņai savu roku, lai tā kļūtu
vesela un dzīvotu!

<span id="an_5:24">5:24</span> Un Viņš aizgāja kopā ar to. Un daudz
ļaužu sekoja Viņam un drūzmējās ap Viņu.

<span id="an_5:25">5:25</span> Un bija sieviete, kas divpadsmit gadu
cieta no asins tecēšanas.

<span id="an_5:26">5:26</span> Tā bija daudz cietusi no daudziem ārstiem
un bija iztērējusi visu savu mantu, bet, palīdzību neatradusi, bija
nonākusi vēl ļaunākā stāvoklī.

<span id="an_5:27">5:27</span> Viņa, izdzirdusi par Jēzu, nāca ļaužu
pulkā un no mugurpuses pieskārās Viņa drēbēm.

<span id="an_5:28">5:28</span> Jo tā sacīja: Ja tikai pieskaršos Viņa
drēbēm, es kļūšu vesela.

<span id="an_5:29">5:29</span> Un tūdaļ viņas asins avots izsīka; un
viņa sajuta savās miesās, ka tā no šīs kaites izdziedināta.

<span id="an_5:30">5:30</span> Un Jēzus tūdaļ, sevī nomanīdams, ka spēks
no Viņa izgājis, pagriezās pret ļaudīm un sacīja: Kas skāra manas
drēbes?

<span id="an_5:31">5:31</span> Un Viņa mācekļi sacīja Viņam: Tu redzi,
ka ļaudis spiežas pie Tevis, un Tu saki: kas man pieskārās?

<span id="an_5:32">5:32</span> Un Viņš apskatījās, lai redzētu to, kas
to bija darījusi.

<span id="an_5:33">5:33</span> Bet sieviete, nobijusies un trīcēdama,
zinādama, kas ar viņu noticis, nāca un krita Viņa priekšā zemē un teica
Viņam visu patiesību.

<span id="an_5:34">5:34</span> Bet Viņš tai sacīja: Meit, tava ticība
tevi darījusi veselu! Ej mierā un esi vesela no savas kaites!

<span id="an_5:35">5:35</span> Viņam vēl runājot, nāca pie sinagogas
priekšnieka un sacīja: Tava meita jau mirusi, ko vēl apgrūtini Mācītāju?

<span id="an_5:36">5:36</span> Bet Jēzus, izdzirdis vārdus, kas bija
sacīti, teica sinagogas priekšniekam: Nebīsties, tikai tici!

<span id="an_5:37">5:37</span> Un Viņš neļāva nevienam sev līdz iet, kā
vien Pēterim un Jēkabam, un Jānim, Jēkaba brālim.

<span id="an_5:38">5:38</span> Un viņi nonāca sinagogas priekšnieka
namā; un Viņš redzēja uzbudinājumu un tos, kas raudāja un daudz
vaimanāja.

<span id="an_5:39">5:39</span> Un Viņš, iegājis, sacīja tiem: Ko jūs
trokšņojat un raudat? Meitiņa nav mirusi, bet guļ.

<span id="an_5:40">5:40</span> Un tie izsmēja Viņu. Bet Viņš, visus
izraidījis, paņēma līdz meitiņas tēvu un māti, un tos, kas ar Viņu bija,
un iegāja, kur meitiņa gulēja.

<span id="an_5:41">5:41</span> Un Viņš, satvēris meitiņas roku, sacīja
tai: Talita, kumi! Tulkojumā: Meitiņ, es tev saku, celies augšām!

<span id="an_5:42">5:42</span> Un meitiņa tūlīt uzcēlās un staigāja, jo
tā bija divpadsmit gadus veca. Un tos pārņēma liels izbrīns.

<span id="an_5:43">5:43</span> Un Viņš tiem stingri piekodināja, lai
neviens par to neuzzinātu; un Viņš lika dot tai ēst.

<span id="an_6:1">6:1</span> Un Viņš, izgājis no turienes, gāja uz savu
dzimteni; un Viņa mācekļi sekoja Viņam.

<span id="an_6:2">6:2</span> Un, kad atnāca sabats, Viņš sāka mācīt
sinagogā; un daudzi, Viņu dzirdēdami, brīnījās par Viņa mācību,
sacīdami: No kurienes Viņam tas viss? Un kas tā par gudrību, kas Viņam
dota, un tādi brīnumi, kas notiek ar Viņa rokām?

<span id="an_6:3">6:3</span> Vai Viņš nav galdnieks, Marijas dēls,
Jēkaba un Jāzepa, un Jūdas, un Sīmaņa brālis? Un vai Viņa māsas nav šeit
pie mums? Un tie ieļaunojās no Viņa.

<span id="an_6:4">6:4</span> Un Jēzus sacīja viņiem: Nekur pravietis nav
bez cieņas, izņemot savu dzimteni, savu māju un savus radus.

<span id="an_6:5">6:5</span> Un Viņš tur nevarēja darīt nevienu brīnumu,
tik vien nedaudzus slimniekus Viņš dziedināja, uzlikdams rokas.

<span id="an_6:6">6:6</span> Un Viņš brīnījās par viņu neticību; un
mācīdams Viņš apstaigāja apkārtnes miestus.

<span id="an_6:7">6:7</span> Un Viņš aicināja tos divpadsmit, un sāka
tos sūtīt pa diviem, un deva tiem varu pār nešķīstajiem gariem.

<span id="an_6:8">6:8</span> Un Viņš pavēlēja tiem nekā neņemt ceļā
līdz: ne somu, ne maizi, ne naudu jostā, bet tikai spieķi,

<span id="an_6:9">6:9</span> Un apaut sandales un neuzvilkt divus
svārkus.

<span id="an_6:10">6:10</span> Un Viņš tiem sacīja: Kur jūs kādā mājā
ieiesiet, tur palieciet, kamēr no turienes iziesiet.

<span id="an_6:11">6:11</span> Un ja kāds jūs neuzņemtu un jūs
neuzklausītu, iziedami no turienes, nokratiet putekļus no savām kājām
tiem par liecību!

<span id="an_6:12">6:12</span> Un viņi izgāja un sludināja grēku
gandarīšanu.

<span id="an_6:13">6:13</span> Un viņi izdzina daudz ļauno garu un
daudzus slimos svaidīja ar eļļu, un darīja tos veselus.

<span id="an_6:14">6:14</span> Ķēniņš Herods dzirdēja (jo Viņa vārds
bija kļuvis zināms), un sacīja, ka Jānis Kristītājs uzcēlies no
miroņiem, un tāpēc tādi brīnumspēki darbojas Viņā.

<span id="an_6:15">6:15</span> Bet citi sacīja, ka Viņš ir Elijs. Bet
citi runāja, ka Viņš ir pravietis vai viens no praviešiem.

<span id="an_6:16">6:16</span> To dzirdot, Herods sacīja: Jānis, kam es
galvu nocirtu, ir uzcēlies no miroņiem.

<span id="an_6:17">6:17</span> Jo Herods pats sūtīja un apcietināja
Jāni, un saistīja viņu cietumā Herodijas, sava brāļa Filipa sievas dēļ,
jo viņš to bija apprecējis.

<span id="an_6:18">6:18</span> Jo Jānis sacīja Herodam: Tu nedrīksti
turēt pie sevis sava brāļa sievu.

<span id="an_6:19">6:19</span> Bet Herodija nīda viņu un gribēja to
nonāvēt, bet nevarēja.

<span id="an_6:20">6:20</span> Jo Herods no Jāņa bijās, zinādams, ka
Viņš ir taisnīgs un svēts vīrs, un sargāja viņu; un, to uzklausījis,
daudz darīja un labprāt viņā klausījās.

<span id="an_6:21">6:21</span> Un kad pienāca attiecīga diena, Herods
savā dzimšanas dienā Galilejas lielkungiem un kara virsniekiem, un
augstajiem sarīkoja mielastu.

<span id="an_6:22">6:22</span> Un Herodijas meita ienāca un dejoja, un
patika Herodam un tiem, kas kopā atradās pie galda. Tad ķēniņš sacīja
meitenei: Prasi no manis, ko gribēdama, un es tev to došu.

<span id="an_6:23">6:23</span> Un viņš tai zvērēja: Visu, ko tu prasīsi,
es tev došu, kaut vai pusi no savas valsts.

<span id="an_6:24">6:24</span> Bet tā izgāja un sacīja savai mātei: Ko
lai es prasu? Bet tā sacīja: Jāņa Kristītāja galvu.

<span id="an_6:25">6:25</span> Un kad viņa tūlīt steigšus iegāja pie
ķēniņa, tā prasīja, sacīdama: Es gribu, ka tu tūdaļ dotu man bļodā Jāņa
Kristītāja galvu.

<span id="an_6:26">6:26</span> Un ķēniņš noskuma, bet zvēresta un to
dēļ, kas bija pie galda, viņš negribēja to apbēdināt.

<span id="an_6:27">6:27</span> Un tas nosūtīja bendi un pavēlēja atnest
bļodā viņa galvu. Un tas cietumā nocirta viņam galvu.

<span id="an_6:28">6:28</span> Un atnesa viņa galvu bļodā un deva to
meitenei; un meitene atdeva to savai mātei.

<span id="an_6:29">6:29</span> Un kad viņa mācekļi to dzirdēja, tie
nāca, paņēma viņa miesas un ielika tās kapā.

<span id="an_6:30">6:30</span> Un apustuļi, sapulcējušies pie Jēzus,
pastāstīja Viņam visu, ko tie bija darījuši un mācījuši.

<span id="an_6:31">6:31</span> Un Viņš tiem sacīja: Nāciet savrup
vientuļā vietā un atpūtieties drusku! Jo daudz bija to, kas nāca un
gāja, un viņiem nebija pat laika ēšanai.

<span id="an_6:32">6:32</span> Un viņi, iekāpuši laivā, aizbrauca savrup
vientuļā vietā.

<span id="an_6:33">6:33</span> Un tie redzēja viņus aizbraucam, un
daudzi uzzināja to. Un tie kājām no visām pilsētām saskrēja tur,
aizsteidzoties viņiem priekšā.

<span id="an_6:34">6:34</span> Un Jēzus, izkāpdams malā, redzēja daudz
ļaužu; un Viņam kļuva to žēl, jo tie bija kā avis, kam nav gana; un Viņš
daudz mācīja tos.

<span id="an_6:35">6:35</span> Un kad pienāca vēla stunda, Viņa mācekļi
piegāja un sacīja: Šī vieta ir tuksnešaina, un diena jau pagājusi;

<span id="an_6:36">6:36</span> Atlaid viņus, lai tie iet tuvākajās sētās
un miestos un lai pērk sev barību ēšanai!

<span id="an_6:37">6:37</span> Bet Viņš atbildēja tiem un sacīja: Dodiet
jūs viņiem ēst! Un tie sacīja Viņam: Mēs iesim un nopirksim par divi
simts dēnārijiem maizi un dosim viņiem ēst.

<span id="an_6:38">6:38</span> Un Viņš sacīja tiem: Cik maizes jums ir?
Ejiet un palūkojiet! Un viņi uzzinājuši sacīja: Piecas un divas zivis.

<span id="an_6:39">6:39</span> Un Viņš tiem pavēlēja, lai tie visus
nosēdina zaļajā zālē.

<span id="an_6:40">6:40</span> Un apsēdās rindās pa simtiem un pa
piecdesmit.

<span id="an_6:41">6:41</span> Un Viņš, paņēmis piecas maizes un divas
zivis, pacēla acis pret debesīm, svētīja un lauza maizi, un deva saviem
mācekļiem, lai tie viņiem liek priekšā; arī divas zivis Viņš sadalīja
visiem.

<span id="an_6:42">6:42</span> Un visi ēda un paēda.

<span id="an_6:43">6:43</span> Un tie savāca divpadsmit pilnus grozus ar
pārpalikušajām druskām un zivīm.

<span id="an_6:44">6:44</span> Bet to, kas ēda, bija pieci tūkstoši
vīru.

<span id="an_6:45">6:45</span> Un Viņš tūdaļ lika saviem mācekļiem kāpt
laivā un pirms Viņa pārcelties pāri jūrai uz Betsaidu, kamēr Viņš
atlaidīs ļaudis.

<span id="an_6:46">6:46</span> Un Viņš, atlaidis tos, uzgāja kalnā Dievu
lūgt.

<span id="an_6:47">6:47</span> Un kad vakars metās, laiva bija jūras
vidū un Viņš viens pats uz zemes.

<span id="an_6:48">6:48</span> Un Viņš redzēja tos strādājam airējot, jo
bija pretvējš; un ap ceturto nakts sardzes maiņu Viņš, iedams pa jūru,
gāja pie tiem un gribēja paiet tiem garām.

<span id="an_6:49">6:49</span> Bet tie, redzot Viņu pa jūras virsu
staigājam, noturēja Viņu par parādību un kliedza.

<span id="an_6:50">6:50</span> Jo visi Viņu redzēja un izbijās. Un Viņš
tūdaļ uzrunāja tos un tiem sacīja: Nomierinieties, es esmu,
nebīstieties!

<span id="an_6:51">6:51</span> Un Viņš iekāpa pie tiem laivā; un vējš
apklusa. Bet viņi vēl vairāk sevī brīnījās.

<span id="an_6:52">6:52</span> Jo viņi nesaprata notikumu ar maizēm; un
viņu sirdis bija akluma skartas.

<span id="an_6:53">6:53</span> Un pārcēlušies viņi nāca Ģenezaretes zemē
un piestājās malā.

<span id="an_6:54">6:54</span> Kad viņi izkāpa no laivas, ļaudis tūlīt
pazina Viņu.

<span id="an_6:55">6:55</span> Un tie skrēja pa visu to apgabalu un sāka
gultās nest tos, kas slimoja, turp, kur tie dzirdēja Viņu esam.

<span id="an_6:56">6:56</span> Un kur vien Viņš iegāja miestos vai
ciemos, vai pilsētās, visur tie lika neveselos ielās un lūdza Viņu
atļaut pieskarties Viņa drēbju šuvei; un kas Viņam pieskārās, tie kļuva
veseli.

<span id="an_7:1">7:1</span> Un pie Viņa sapulcējās farizeji un daži no
Jeruzalemes atnākušie rakstu mācītāji.

<span id="an_7:2">7:2</span> Un tie, redzēdami dažus no Viņa mācekļiem
netīrām, tas ir, nemazgātām rokām maizi ēdam, ņēma to ļaunā.

<span id="an_7:3">7:3</span> Jo farizeji un visi jūdi neēd, pirms tie,
turēdamies pie senču ieražām, nav vairākkārt nomazgājuši rokas.

<span id="an_7:4">7:4</span> Un tie, pārnākuši no tirgus, neēd, kamēr
nav mazgājušies; un ir vēl daudz cita, kas tiem uzdots pildīt: kā
biķeru, krūžu, vara trauku un guļamvietu mazgāšana.

<span id="an_7:5">7:5</span> Un farizeji un rakstu mācītāji jautāja
Viņam: Kāpēc Tavi mācekļi nedzīvo pēc senču ieražām, bet ēd maizi,
nemazgājuši rokas?

<span id="an_7:6">7:6</span> Bet Viņš tiem atbildēja un sacīja: Isajs
labi pravietojis par jums, liekuļiem, kā ir rakstīts: Šī tauta godina
mani lūpām, bet viņu sirdis ir tālu no manis.

<span id="an_7:7">7:7</span> Velti viņi mani cienī, mācot cilvēku
mācības un likumus. (Is.29,13)

<span id="an_7:8">7:8</span> Dieva bausli atmetuši, jūs pildāt cilvēku
ieražas: krūžu un kausu mazgāšanas un daudz ko citu šim līdzīgu jūs
darāt.

<span id="an_7:9">7:9</span> Un Viņš tiem sacīja: Vai labi, ka jūs Dieva
bausli padarāt nesaistošu, lai pildītu savas ieražas?

<span id="an_7:10">7:10</span> Jo Mozus saka: Godā savu tēvu un māti! Un
kas nolād tēvu un māti, tam būs mirt.

<span id="an_7:11">7:11</span> Bet jūs sakāt: Ja kāds sacītu tēvam un
mātei: Korban, tas ir: Upura dāvana lai būs tas, kas tev no manis varētu
par labu nākt,

<span id="an_7:12">7:12</span> Tad jūs neļaujat viņam vairs nekā darīt
sava tēva un mātes labā,

<span id="an_7:13">7:13</span> Atceldami Dieva vārdu ar jūsu ieražām, ko
jūs esat ieveduši. Un daudz šim līdzīga jūs darāt.

<span id="an_7:14">7:14</span> Un atkal Viņš, pieaicinājis ļaudis, tiem
sacīja: Klausieties mani visi un saprotiet!

<span id="an_7:15">7:15</span> Nekas cilvēku nevar sagānīt, kas no
ārienes viņā ieiet, bet kas no cilvēka iziet, tas ir, kas cilvēku
apgāna.

<span id="an_7:16">7:16</span> Ja kam ir ausis dzirdēšanai, lai dzird!

<span id="an_7:17">7:17</span> Un kad Viņš aizgāja no ļaudīm namā, Viņa
mācekļi jautāja Viņam par šo līdzību.

<span id="an_7:18">7:18</span> Un Viņš tiem sacīja: Tā arī jūs vēl esat
neprašas? Vai jūs nesaprotat, ka viss, kas no ārienes ieiet cilvēkā,
nevar to apgānīt?

<span id="an_7:19">7:19</span> Jo tas neieiet viņa sirdī, bet nonāk
vēderā un iziet laukā, tīrīdams katru barību.

<span id="an_7:20">7:20</span> Bet Viņš sacīja: Kas no cilvēka iziet,
tas apgāna cilvēku.

<span id="an_7:21">7:21</span> Jo no iekšienes, no cilvēka sirds iziet
ļaunās domas, laulības pārkāpšana, nešķīstības, slepkavības.

<span id="an_7:22">7:22</span> Zādzības, mantkārība, blēdības, viltība,
nekaunība, skaudīga acs, Dieva zaimošana, lepnība, vieglprātība.

<span id="an_7:23">7:23</span> Visi šie ļaunumi iziet no iekšienes; un
tie apgāna cilvēku.

<span id="an_7:24">7:24</span> Un Viņš cēlies aizgāja no turienes uz
Tiras un Sidonas apgabalu; un, iegājis kādā namā, Viņš vēlējās, lai
neviens to nezinātu; bet Viņš nevarēja palikt apslēpts.

<span id="an_7:25">7:25</span> Un tūdaļ kāda sieviete, kuras meitiņa
bija ļaunā gara apsēsta, izdzirdusi par Viņu, iegāja un krita pie Viņa
kājām.

<span id="an_7:26">7:26</span> Bet šī sieviete bija pagāniete, pēc
dzimuma sirofeniķiete. Un tā lūdza Viņu, lai Viņš izdzen ļauno garu no
viņas meitas.

<span id="an_7:27">7:27</span> Viņš tai sacīja: Pagaidi, lai vispirms
bērni tiek paēdināti, jo nav labi atņemt maizi bērniem un nomest to
sunīšiem.

<span id="an_7:28">7:28</span> Bet tā atbildēja un sacīja Viņam: Jā gan,
Kungs, jo arī sunīši ēd zem galda no bērnu druskām.

<span id="an_7:29">7:29</span> Un Viņš tai sacīja: Šī vārda dēļ ej!
Ļaunais gars ir izgājis no tavas meitas.

<span id="an_7:30">7:30</span> Un tā, nogājusi savās mājās, atrada
meitiņu gultā guļam; un ļaunais gars viņu bija atstājis.

<span id="an_7:31">7:31</span> Un atkal Viņš, izgājis no Tiras robežām,
nāca caur Sidonu pie Galilejas jūras desmit pilsētu robežās.

<span id="an_7:32">7:32</span> Un pie Viņa atveda kurlmēmo un lūdza
Viņu, lai Viņš tam uzliek roku.

<span id="an_7:33">7:33</span> Un Viņš, paņēmis to savrup no ļaudīm,
ielika savus pirkstus tā ausīs; un Viņš izspļāvis aizskāra tā mēli.

<span id="an_7:34">7:34</span> Un Viņš, pacēlis acis pret debesīm,
nopūtās un sacīja tam: Efeta, tas ir: atveries!

<span id="an_7:35">7:35</span> Un tūdaļ viņa ausis atvērās, un viņa
mēles saite atraisījās, un viņš runāja pareizi.

<span id="an_7:36">7:36</span> Un Viņš tiem pavēlēja par to nevienam
nesacīt. Bet jo vairāk Viņš liedza, jo vairāk tie sludināja.

<span id="an_7:37">7:37</span> Un jo vairāk tie brīnījās, sacīdami: Viņš
visu labi darījis: kurliem deva dzirdi un mēmiem - spējas runāt.

<span id="an_8:1">8:1</span> Tanīs dienās, kad daudz ļaužu bija kopā un
tiem nebija ko ēst, Viņš, saaicinājis mācekļus, sacīja tiem:

<span id="an_8:2">8:2</span> Man žēl šo ļaužu, jo, lūk, viņi jau trīs
dienas paliek pie manis, un viņiem nav ko ēst.

<span id="an_8:3">8:3</span> Un ja es tos atlaidīšu mājās neēdušus, tie
ceļā nonīks, jo daži no viņiem nākuši no tālienes.

<span id="an_8:4">8:4</span> Un Viņa mācekļi atbildēja Viņam: Kas šos
var paēdināt ar maizi še, tuksnesī?

<span id="an_8:5">8:5</span> Un Viņš jautāja tiem: Cik jums ir maizes?
Tie atbildēja: Septiņas.

<span id="an_8:6">8:6</span> Un Viņš pavēlēja ļaudīm apmesties zemē. Un,
paņēmis septiņas maizes, Viņš pateicās, lauza un deva tās saviem
mācekļiem, lai viņi ceļ priekšā; un viņi cēla tās ļaudīm priekšā.

<span id="an_8:7">8:7</span> Un viņiem bija nedaudz zivtiņu; un tās Viņš
svētīja un pavēlēja celt priekšā.

<span id="an_8:8">8:8</span> Un viņi ēda un paēda, un pielasīja ar
atlikušajām druskām septiņus grozus.

<span id="an_8:9">8:9</span> Bet to, kas ēda, bija tūkstoši četri; un
tad Viņš tos atlaida.

<span id="an_8:10">8:10</span> Un tūdaļ Viņš ar saviem mācekļiem,
iekāpis laivā, nonāca Dalmanutas robežās.

<span id="an_8:11">8:11</span> Un farizeji izgājuši sāka strīdēties ar
Viņu un, Viņu kārdinādami, prasīja no Viņa zīmi no debesīm.

<span id="an_8:12">8:12</span> Un Viņš nopūtās savā garā un sacīja: Ko
šī cilts meklē zīmi? Patiesi es jums saku: šai ciltij nekāda zīme netiks
dota.

<span id="an_8:13">8:13</span> Un Viņš, tos atlaidis, atkal iekāpa laivā
un pārcēlās otrā malā.

<span id="an_8:14">8:14</span> Un viņi bija aizmirsuši paņemt līdz
maizi; un viņiem laivā nebija vairāk līdz kā viena maize.

<span id="an_8:15">8:15</span> Un Viņš tiem piekodināja un sacīja:
Skatieties un sargieties no farizeju rauga un Heroda rauga!

<span id="an_8:16">8:16</span> Un viņi domāja un savā starpā runāja: Tas
tāpēc, ka mums nav maizes.

<span id="an_8:17">8:17</span> To nomanīdams, Jēzus sacīja viņiem: Ko
jūs domājat, ka jums maizes nav? Vai jūs vēl nemanāt, nedz noprotat? Vai
jums sirds vēl nocietināta?

<span id="an_8:18">8:18</span> Jums ir acis, bet jūs neredzat; jums ir
ausis, bet jūs nedzirdat? Un jūs neatminaties,

<span id="an_8:19">8:19</span> Kad es piecas maizes lauzu pieciem
tūkstošiem, cik grozu jūs savācāt pilnus druskām? Tie Viņam saka:
Divpadsmit.

<span id="an_8:20">8:20</span> Kad es lauzu septiņas maizes četriem
tūkstošiem: cik grozu jūs savācāt ar druskām? Un tie sacīja Viņam:
Septiņus.

<span id="an_8:21">8:21</span> Un Viņš tiem sacīja: Kā tad jūs vēl
nesaprotat?

<span id="an_8:22">8:22</span> Un viņi nonāca Betsaidā; un pie Viņa
atveda neredzīgo un lūdza Viņu, lai Viņš tam pieskartos.

<span id="an_8:23">8:23</span> Un Viņš, paņēmis neredzīgo aiz rokas,
izveda to ārpus miesta; ar siekalām apslapinājis viņa acis un uzlicis
tam savas rokas, Viņš jautāja, vai viņš ko redzot?

<span id="an_8:24">8:24</span> Un tas, atvēris acis, sacīja: Es redzu
cilvēkus kā kokus staigājam.

<span id="an_8:25">8:25</span> Tad Viņš atkal uzlika rokas uz tā acīm;
un tas sāka redzēt. Un tas kļuva vesels, tā ka visu skaidri redzēja.

<span id="an_8:26">8:26</span> Un Viņš sūtīja to mājās, sacīdams: Ej
savās mājās un, kad ieiesi miestā, nesaki nevienam!

<span id="an_8:27">8:27</span> Un Jēzus un Viņa mācekļi aizgāja uz
Filipa Cesarijas miestiem; un Viņš ceļā jautāja saviem mācekļiem, tiem
sacīdams: Ko ļaudis saka? Kas es esmu?

<span id="an_8:28">8:28</span> Tie atbildēja Viņam un sacīja: Jānis
Kristītājs, citi Elijs, bet citi ka viens no praviešiem.

<span id="an_8:29">8:29</span> Tad Viņš tiem sacīja: Bet par ko jūs mani
turat? Pēteris atbildēja un sacīja Viņam: Tu esi Kristus.

<span id="an_8:30">8:30</span> Un Viņš tiem piekodināja, lai tie par
Viņu nevienam nekā nesaka.

<span id="an_8:31">8:31</span> Un Viņš sāka tos mācīt, ka Cilvēka Dēlam
būs daudz jācieš un jākļūst vecāko un augsto priesteru, un rakstu
macītāju atmestam un nonāvētam, un pēc trim dienām Viņš celsies no
miroņiem.

<span id="an_8:32">8:32</span> Un Viņš runāja šos vārdus atklāti. Un
Pēteris, paņēmis savrup Viņu, sāka Viņu apsaukt.

<span id="an_8:33">8:33</span> Viņš, pagriezies un savus mācekļus
uzlūkojis, piedraudēja Pēterim, sacīdams: Atkāpies no manis, sātan, jo
tu neizproti dievišķo, bet cilvēcīgo!

<span id="an_8:34">8:34</span> Un Viņš, pieaicinājis ļaudis līdz ar
saviem mācekļiem, sacīja tiem: Ja kas man grib sekot, lai aizliedz pats
sevi, lai ņem savu krustu un seko man!

<span id="an_8:35">8:35</span> Un kas savu dzīvību grib glābt, tas to
pazaudēs; bet kas savu dzīvību pazaudēs manis un evaņģēlija labad, tas
to izglābs.

<span id="an_8:36">8:36</span> Jo kāds labums cilvēkam, ja viņš
iemantotu visu pasauli, bet savai dvēselei darīs zaudējumu?

<span id="an_8:37">8:37</span> Vai kādu maiņas pretvērtību cilvēks dos
par savu dvēseli?

<span id="an_8:38">8:38</span> Ja kas manis un manu vārdu dēļ kaunēsies
šīs laulības pārkāpējas un grēcīgās cilts priekšā, tā dēļ arī Cilvēks
Dēls kaunēsies, kad Viņš ar saviem eņģeļiem nāks sava Tēva godībā.

<span id="an_8:39">8:39</span> Un Viņš tiem sacīja: Patiesi es jums
saku, ka daži no šeit stāvošajiem nāvi nebaudīs, pirms tie nebūs
redzējuši Dieva valstību spēkā atnākam.

<span id="an_9:1">9:1</span> Un pēc sešām dienām Jēzus ņēma līdz Pēteri
un Jēkabu, un Jāni un veda viņus vienus savrup augstā kalnā, un tika
apskaidrots viņu priekšā.

<span id="an_9:2">9:2</span> Un Viņa drēbes kļuva spožas un ļoti baltas
kā sniegs, kādas neviens balinātājs virs zemes nevar izbalināt.

<span id="an_9:3">9:3</span> Un viņiem parādījās Elijs ar Mozu un runāja
ar Jēzu.

<span id="an_9:4">9:4</span> Un Pēteris griezās pie Jēzus un sacīja:
Mācītāj, labi mums šeit būt; mēs taisīsim trīs teltis: Tev vienu, Mozum
vienu un Elijam vienu!

<span id="an_9:5">9:5</span> Jo viņš nezināja, ko viņš runāja, jo tie
bija pārbijušies.

<span id="an_9:6">9:6</span> Un padebess tos apēnoja, un no padebess
nāca balss, sacīdama: Šis ir mans vismīļais Dēls; klausiet Viņu!

<span id="an_9:7">9:7</span> Un viņi, tūdaļ apskatījušies, vairs nevienu
pie sevis neredzēja, kā tikai Jēzu.

<span id="an_9:8">9:8</span> Un Viņš, tiem no kalna nokāpjot, pavēlēja
nevienam par redzēto nestāstīt, pirms Cilvēka Dēls nebūs no miroņiem
augšāmcēlies.

<span id="an_9:9">9:9</span> Un viņi vārdu paturēja sevī, savā starpā
pārrunādami, kas tas ir, kad Viņš būs no miroņiem augšāmcēlies.

<span id="an_9:10">9:10</span> Un tie jautāja Viņam, sacīdami: Kā tad
farizeji un rakstu mācītāji saka, ka iepriekš jānāk Elijam?

<span id="an_9:11">9:11</span> Viņš atbildēja un sacīja tiem: Elijs,
protams, iepriekš atnācis, visu atjaunos, tāpat kā arī par Cilvēka Dēlu
ir rakstīts, ka Viņam daudz būs jācieš un jātop nicinātam?

<span id="an_9:12">9:12</span> Bet es jums saku, ka arī Elijs ir nācis,
un tie viņam darīja, ko gribēdami, kā par to rakstīts.

<span id="an_9:13">9:13</span> Un Viņš, atnācis pie saviem mācekļiem,
redzēja lielu ļaužu pulku ap tiem un rakstu mācītājus, strīdoties ar
viņiem.

<span id="an_9:14">9:14</span> Un tiklīdz visi ļaudis ieraudzīja Jēzu,
tie brīnījās un nobijās, un pieskrējuši sveicināja Viņu.

<span id="an_9:15">9:15</span> Un Viņš jautāja tiem: Ko jūs savā starpā
strīdaties?

<span id="an_9:16">9:16</span> Un viens no ļaužu pulka atbildēja un
sacīja: Mācītāj, es atvedu pie Tevis savu mēmā gara apsēsto dēlu.

<span id="an_9:17">9:17</span> Un kur vien tas viņu sagrābj, tas to met
zemē, un viņš puto un griež zobus, un sastingst. Un es Taviem mācekļiem
sacīju, lai viņi to izdzen, bet viņi nevarēja.

<span id="an_9:18">9:18</span> Viņš tiem atbildēja un sacīja: Ak,
neticīgā cilts! Cik ilgi es pie jums būšu? Cik ilgi es jūs cietīšu?
Vediet to pie manis!

<span id="an_9:19">9:19</span> Un viņi to atveda. Un kad Viņš to
redzēja, gars tūdaļ to raustīja; un tas, zemē nokritis, putodamies
vārtījās.

<span id="an_9:20">9:20</span> Un Viņš jautāja tā tēvam: Cik ilgs laiks
ir, kamēr tam tā noticis? Un tas atbildēja: No bērnības.

<span id="an_9:21">9:21</span> Un bieži tas viņu metis ugunī un ūdenī,
lai viņu nogalinātu. Bet ja Tu ko spēj, tad palīdzi un apžēlojies par
mums!

<span id="an_9:22">9:22</span> Bet Jēzus viņam sacīja: Ja tu spēj ticēt.
Kas tic, tam viss iespējams.

<span id="an_9:23">9:23</span> Un tūdaļ zēna tēvs iesaucās un raudādams
sacīja: Es ticu, Kungs, palīdzi manai neticībai!

<span id="an_9:24">9:24</span> Un Jēzus, redzēdams ļaudis sapulcējoties,
piedraudēja nešķīstajam garam un sacīja tam: Tu kurlais un mēmais gars,
es tev pavēlu: izej no viņa un vairs tanī neieej!

<span id="an_9:25">9:25</span> Un tas, kliegdams un stipri viņu
raustīdams, izgāja no tā; un viņš kļuva kā mironis, tā ka daudzi sacīja:
Viņš ir miris.

<span id="an_9:26">9:26</span> Bet Jēzus, satvēris viņu aiz rokas,
pacēla to; un viņš piecēlās.

<span id="an_9:27">9:27</span> Un kad Viņš iegāja namā, mācekļi,
vienatnē būdami, jautāja Viņam: Kāpēc mēs to nespējām izdzīt?

<span id="an_9:28">9:28</span> Un Viņš tiem sacīja: Šī suga citādi nevar
tikt izdzīta, kā tikai Dievu lūdzot un gavējot.

<span id="an_9:29">9:29</span> Un tie, izgājuši no turienes, gāja cauri
Galilejai; un Viņš nevēlējās, lai kāds par to zinātu.

<span id="an_9:30">9:30</span> Bet Viņš mācīja savus mācekļus un sacīja
tiem: Cilvēka Dēls tiks nodots ļaužu rokās; un tie Viņu nonāvēs; un pēc
nogalināšanas Viņš trešajā dienā augšāmcelsies.

<span id="an_9:31">9:31</span> Bet tie šo vārdu nesaprata un baidījās
Viņam jautāt.

<span id="an_9:32">9:32</span> Un viņi nonāca Kafarnaumā. Kad viņi bija
namā, Viņš jautāja tiem: Par ko jūs ceļā runājāt?

<span id="an_9:33">9:33</span> Bet viņi klusēja, jo tie ceļā savā starpā
bija strīdējušies, kurš no tiem lielāks.

<span id="an_9:34">9:34</span> Un Viņš, apsēdies, piesauca tos
divpadsmit un sacīja tiem: Ja kas grib būt pirmais, tas būs no visiem
pēdējais un visu kalps.

<span id="an_9:35">9:35</span> Un Viņš ņēma bērnu, novietoja to viņu
vidū un, to apskāvis, sacīja tiem:

<span id="an_9:36">9:36</span> Kas vienu no šiem bērniem uzņem manā
vārdā, tas mani uzņem; bet kas mani uzņem, tas neuzņem mani, bet to, kas
mani sūtījis.

<span id="an_9:37">9:37</span> Jānis Viņam atbildēja un sacīja: Mācītāj,
mēs redzējām kādu, kas mums neseko, Tavā vārdā ļaunos garus izdzenam; un
mēs viņam aizliedzām.

<span id="an_9:38">9:38</span> Bet Jēzus sacīja: Neliedziet viņam, jo
neviens nedara manā vārdā brīnumu, kas tūdaļ varētu par mani ļaunu
runāt.

<span id="an_9:39">9:39</span> Jo kas nav pret jums, tas ir ar jums.

<span id="an_9:40">9:40</span> Jo kas jums pasniegs manā vārdā dzeršanai
biķeri ūdens, tāpēc, ka jūs Kristum piederat, patiesi es jums saku, tam
viņa alga nezudīs.

<span id="an_9:41">9:41</span> Un ja kas apgrēcina vienu no šiem
mazajiem, kas uz mani tic, tam būtu labāk, ja tam kaklā piekārtu
dzirnakmeni un iemestu viņu jūrā.

<span id="an_9:42">9:42</span> Un ja tevi apgrēcina tava roka, nocērt
to: labāk tev kroplim ieiet dzīvībā, nekā ar divām rokām ieiet ellē,
neizdzēšamā ugunī,

<span id="an_9:43">9:43</span> Kur viņu tārps nemirst un uguns
neizdziest.

<span id="an_9:44">9:44</span> Un ja tava kāja tevi apgrēcina, tad
nocērt to: labāk tev klibam ieiet mūžīgā dzīvībā, nekā tev divas kājas
un tiec iemests ellē, neizdzēšamā ugunī,

<span id="an_9:45">9:45</span> Kur viņu tārps nemirst un uguns
neizdziest.

<span id="an_9:46">9:46</span> Un ja tava acs tevi apgrēcina, izrauj to:
labāk tev ir kā vienacim ieiet Dieva valstībā, nekā tev divas acis un tu
tiec iemests elles ugunī,

<span id="an_9:47">9:47</span> Kur viņu tārps nemirst un uguns
neizdziest.

<span id="an_9:48">9:48</span> Jo ikviens ugunī taps sālīts, un katrs
upuris tiks sālī sālīts.

<span id="an_9:49">9:49</span> Sāls ir laba, bet ja sāls paliek
nederīga, ar ko jūs to padarīsiet derīgu? Turiet sāli sevī un uzturiet
mieru savā starpā!

<span id="an_10:1">10:1</span> Un Viņš, cēlies no turienes, nāca Jūdejas
robežās, viņpus Jordānai; un atkal ļaužu pulki sapulcējās pie Viņa; un
Viņš kā parasti mācīja tos.

<span id="an_10:2">10:2</span> Un farizeji pienāca un, Viņu kārdinādami,
jautāja: Vai vīrs drīkst šķirties no sievas?

<span id="an_10:3">10:3</span> Bet Viņš atbildēdams sacīja tiem: Ko
Mozus jums pavēlējis?

<span id="an_10:4">10:4</span> Tie sacīja: Mozus atļāvis rakstīt
šķiršanās grāmatu un šķirties. (5.Moz.24,1)

<span id="an_10:5">10:5</span> Jēzus atbildēja un sacīja viņiem: Jūsu
cietsirdības dēļ viņš jums šo likumu rakstījis.

<span id="an_10:6">10:6</span> Bet no radīšanas sākuma Dievs viņus
radīja kā vīrieti un sievieti. (1.Moz.1,27)

<span id="an_10:7">10:7</span> Tāpēc cilvēks atstās savu tēvu un māti un
paliks pie savas sievas. (1.Moz.2,24; Mt.19,5; 1.Kor.7,10; Ef.5,31)

<span id="an_10:8">10:8</span> Un tie būs divi vienā miesā. Tātad viņi
jau nav divi, bet viena miesa. (1.Kor.6,16)

<span id="an_10:9">10:9</span> Tāpēc, ko Dievs savienojis, to cilvēkam
nebūs šķirt.

<span id="an_10:10">10:10</span> Un Viņa mācekļi mājās atkal jautāja
Viņam par to pašu.

<span id="an_10:11">10:11</span> Un Viņš tiem sacīja: Ja kas no savas
sievas šķiras un citu precē, tas pārkāpj laulību ar viņu.

<span id="an_10:12">10:12</span> Un ja sieva šķiras no sava vīra un
iziet pie cita, tā pārkāpj laulību. (Lk.16,18; 1.Kor.7,10-11)

<span id="an_10:13">10:13</span> Un Viņam atnesa bērniņus, lai Viņš tiem
pieskartos, bet mācekļi norāja nesējus.

<span id="an_10:14">10:14</span> Jēzus, tos redzēdams, saīga un sacīja
viņiem: Laidiet bērniņus pie manis nākt un neliedziet viņiem, jo tādiem
pieder Dieva valstība.

<span id="an_10:15">10:15</span> Patiesi, es jums saku: kas Dieva
valstību nepieņem kā bērns, tas tanī neieies. (Mt.18,3)

<span id="an_10:16">10:16</span> Un Viņš tos apskāva un, uzlicis tiem
rokas, tos svētīja.

<span id="an_10:17">10:17</span> Un kad Viņš bija izgājis ceļā, kāds
piesteidzās un, ceļos pret Viņu nometies, lūdza Viņu: Labais Mācītāj,
kas man jādara, lai es iemantotu mūžīgo dzīvošanu?

<span id="an_10:18">10:18</span> Bet Jēzus sacīja viņam: Kāpēc tu mani
sauc par labo? Neviens nav labais, kā vienīgi Dievs.

<span id="an_10:19">10:19</span> Tu baušļus zini: tev nebūs laulību
pārkāpt, tev nebūs nokaut, tev nebūs zagt, tev nebūs nepatiesu liecību
dot, tev nebūs krāpt, tev būs tēvu un māti godāt!

<span id="an_10:20">10:20</span> Bet tas atbildēja un sacīja Viņam:
Mācītāj, no savas jaunības es esmu visu to pildījis.

<span id="an_10:21">10:21</span> Bet Jēzus, uzlūkodams viņu, iemīlēja to
un sacīja tam: Viena tev trūkst: ej, pārdod visu, kas tev ir, un atdod
nabagiem, un tev būs manta debesīs; un nāc, seko man!

<span id="an_10:22">10:22</span> Tas, noskumis par šo vārdu, aizgāja
bēdīgs, jo viņam bija daudz īpašumu.

<span id="an_10:23">10:23</span> Un Jēzus apskatījies sacīja saviem
mācekļiem: Cik grūti tiem, kam bagātība, ieiet Dieva valstībā!

<span id="an_10:24">10:24</span> Bet mācekļi iztrūkās par Viņa vārdiem.
Bet Jēzus atkal atbildēdams, sacīja tiem: Bērniņi, cik grūti ieiet Dieva
valstībā tiem, kas paļaujas uz naudu!

<span id="an_10:25">10:25</span> Vieglāk kamielim iziet caur adatas aci
nekā bagātam ieiet Dieva valstībā.

<span id="an_10:26">10:26</span> Tie vēl vairāk brīnījās un savā starpā
runāja: Un kas tad var kļūt pestīts?

<span id="an_10:27">10:27</span> Un Jēzus, viņus uzlūkodams, sacīja: Tas
nav iespējams cilvēkiem, bet ne Dievam, jo Dievam viss ir iespējams.
(Mt.19,26)

<span id="an_10:28">10:28</span> Un Pēteris sāka Viņam runāt: Lūk, mēs
visu atstājām un sekojām Tev. (Mt.19,27;Lk.18,28)

<span id="an_10:29">10:29</span> Jēzus atbildēdams sacīja: Patiesi es
jums saku: nav neviena, kas manis un evaņģēlija dēļ būtu atstājis namu
vai brāļus, vai māsas, vai tēvu, vai māti, vai bērnus, vai tīrumus,

<span id="an_10:30">10:30</span> Kas tagad, šinī laikā, nesaņemtu
simtkārt tik daudz, kaut caur vajāšanām, namus un brāļus, un māsas, un
mātes, un bērnus, un tīrumus, un nākošajā laikā mūžīgo dzīvi.

<span id="an_10:31">10:31</span> Bet daudzi pirmie būs pēdējie, un
pēdējie būs pirmie. (Mt.19,30)

<span id="an_10:32">10:32</span> Bet viņi bija ceļā, iedami uz
Jeruzalemi; un Jēzus gāja viņiem pa priekšu; un tie, iztrūkušies un
baidīdamies, sekoja. Un Viņš atkal, pieaicinājis tos divpadsmit, sāka
tiem runāt par to, kas Viņam notiks. (Mt.20,17; Lk.18,31)

<span id="an_10:33">10:33</span> Jo, lūk, mēs ejam uz Jeruzalemi, un
Cilvēka Dēls tiks nodots augstajiem priesteriem un rakstu mācītājiem, un
vecākajiem; un tie Viņu notiesās nāvē un nodos pagāniem;

<span id="an_10:34">10:34</span> Un tie Viņu izsmies un apspļaudīs Viņu,
un šaustīs Viņu, un nonāvēs Viņu, un trešajā dienā Viņš augšāmcelsies.

<span id="an_10:35">10:35</span> Un Zebedeja dēli, Jēkabs un Jānis,
piegājuši pie Viņa, sacīja: Mācītāj, mēs vēlamies, lai Tu mums darītu,
ko vien mēs lūgsim!

<span id="an_10:36">10:36</span> Bet Viņš tiem sacīja: Ko jūs vēlaties,
lai es jums darītu?

<span id="an_10:37">10:37</span> Tie sacīja: Dod mums, lai mēs Tavā
godībā sēdētu viens tavā labajā, otrs Tavā kreisajā pusē!

<span id="an_10:38">10:38</span> Bet Jēzus viņiem sacīja: Jūs nezināt,
ko lūdzat. Vai jūs varat dzert to biķeri, ko es dzeru, un tapt kristīti
kristībā, kurā es tieku kristīts?

<span id="an_10:39">10:39</span> Bet tie Viņam sacīja: Mēs varam! Bet
Jēzus viņiem sacīja: Biķeri, kuru es dzeru, jūs gan dzersiet un tapsiet
kristīti kristībā, kurā es topu kristīts,

<span id="an_10:40">10:40</span> Bet sēdēt pie manas labās vai kreisās
rokas man nepiederas dot jums, bet kuriem tas ir sataisīts.

<span id="an_10:41">10:41</span> Kad tie desmit to dzirdēja, tie ņēma to
Jēkabam un Jānim ļaunā.

<span id="an_10:42">10:42</span> Bet Jēzus tos pieaicināja un sacīja
viņiem: Jūs zināt, ka tie, kas tiek uzskatīti par tautu valdniekiem,
valda pār tām; un viņu valdnieki izmanto varu pār tām.

<span id="an_10:43">10:43</span> Bet tā lai nav jūsu starpā, bet kas
grib tapt lielāks, lai ir jūsu sulainis!

<span id="an_10:44">10:44</span> Bet kas no jums grib būt pirmais, lai
ir visu kalps!

<span id="an_10:45">10:45</span> Jo arī Cilvēka Dēls nav nācis, lai
Viņam kalpotu, bet lai Viņš kalpotu un dotu savu dzīvību daudzo
atpestīšanai.

<span id="an_10:46">10:46</span> Un tie nonāca Jērikā; un Viņam ar
saviem mācekļiem un daudz ļaudīm no Jērikas izejot, Bartimejs, Timeja
dēls, būdams neredzīgs, sēdēja ceļmalā un ubagoja.

<span id="an_10:47">10:47</span> Viņš, izdzirdis, ka tas ir Jēzus no
Nācaretes, sāka saukt un sacīja: Jēzu, Dāvida Dēls, apžēlojies par mani!

<span id="an_10:48">10:48</span> Un daudzi to apsauca, lai viņš paliktu
klusu. Bet viņš vēl skaļāk sauca: Dāvida Dēls, apžēlojies par mani!

<span id="an_10:49">10:49</span> Un Jēzus apstājies lika viņu pasaukt.
Un tie sauca neredzīgo, sacīdami viņam: Nebīsties, celies, Viņš tevi
sauc!

<span id="an_10:50">10:50</span> Tas, nometis savu mēteli, cēlās un nāca
pie Viņa.

<span id="an_10:51">10:51</span> Un Jēzus, uzrunādams, sacīja viņam: Ko
tu gribi, lai es tev daru? Bet aklais sacīja Viņam: Mācītāj, lai es
redzu!

<span id="an_10:52">10:52</span> Bet Jēzus viņam sacīja: Ej, tava ticība
tevi glābusi. Un tūdaļ tas redzēja un ceļā Viņam sekoja.

<span id="an_11:1">11:1</span> Un Viņš, kad tie tuvojās Jeruzalemei un
Betānijai pie Olīvkalna, sūtīja divus no saviem mācekļiem

<span id="an_11:2">11:2</span> Un sacīja viņiem: Ejiet miestā, kas jūsu
priekšā! Un jūs, ieiedami tur, tūdaļ atradīsiet piesietu kumeļu, uz kura
vēl neviens cilvēks līdz šim nav sēdējis; atraisiet to un atvediet!

<span id="an_11:3">11:3</span> Un ja kāds jums sacīs, ko jūs darāt, tad
sakiet, ka Kungam tā vajag! Un tūdaļ viņš to atlaidīs šurp.

<span id="an_11:4">11:4</span> Un nogājuši viņi atrada kumeļu, piesietu
ārā pie durvīm uz ceļa; un viņi atraisīja to.

<span id="an_11:5">11:5</span> Un daži, kas tur stāvēja, sacīja viņiem:
Ko jūs darāt, atraisīdami kumeļu?

<span id="an_11:6">11:6</span> Viņi tiem sacīja, kā Jēzus bija
pavēlējis; un tie viņus atlaida.

<span id="an_11:7">11:7</span> Un viņi atveda kumeļu pie Jēzus un uzlika
tam savas drēbes; un Viņš sēdās tanī.

<span id="an_11:8">11:8</span> Bet daudzi izklāja savas drēbes ceļā; bet
citi cirta zarus no kokiem un klāja tos ceļā;

<span id="an_11:9">11:9</span> Un tie, kas gāja priekšā, un tie, kas
sekoja, kliedza, sacīdami: Hozanna!

<span id="an_11:10">11:10</span> Slavēts, kas nāk Kunga vārdā! Slavēta
lai ir mūsu tēva Dāvida valstība, kas nāk! Hozanna augstībā!

<span id="an_11:11">11:11</span> Un Viņš iegāja Jeruzalemē, dievnamā; un
Viņš, visu apskatījis, vakara stundai jau iestājoties, ar tiem
divpadsmit izgāja uz Betāniju.

<span id="an_11:12">11:12</span> Un otrā dienā, kad tie izgāja no
Betānijas,Viņš bija izsalcis.

<span id="an_11:13">11:13</span> Un Viņš, ieraudzījis tālienē vīģes
koku, kam bija lapas, gāja, vai tanī ko neatrastu; un Viņš, piegājis pie
tā, neatrada nekā, kā tikai lapas, jo vēl nebija vīģu laiks.

<span id="an_11:14">11:14</span> Un Viņš ierunājās un sacīja tam: Lai ne
mūžam neviens no tevis augļus neēd! Un Viņa mācekļi to dzirdēja.

<span id="an_11:15">11:15</span> Un viņi iegāja Jeruzalemē. Un Viņš,
iegājis dievnamā, sāka dzīt ārā tos, kas pārdeva un pirka svētnīcā; un
Viņš apgāza naudas mainītāju galdus un baložu pārdevēju solus.

<span id="an_11:16">11:16</span> Un Viņš neļāva, lai kāds nestu kādu
trauku caur svētnīcu.

<span id="an_11:17">11:17</span> Un Viņš mācīja, sacīdams tiem: Vai nav
rakstīts: manu namu sauks par lūgšanas namu visām tautām? Bet jūs to
esat padarījuši par slepkavu bedri.

<span id="an_11:18">11:18</span> To dzirdot, augstie priesteri un rakstu
mācītāji meklēja, kā Viņu nonāvēt, bet baidījās Viņa, jo viss ļaužu
pulks brīnījās par Viņa mācību.

<span id="an_11:19">11:19</span> Un Viņš, vakaram metoties, izgāja no
pilsētas.

<span id="an_11:20">11:20</span> Un no rīta, garām iedami, tie redzēja
vīģes koku nokaltušu līdz saknēm.

<span id="an_11:21">11:21</span> Un Pēteris atminējies sacīja Viņam:
Mācītāj, lūk, vīģes koks, kuru Tu nolādēji, ir nokaltis.

<span id="an_11:22">11:22</span> Un Jēzus atbildēja un sacīja viņam:
Ticiet Dievam!

<span id="an_11:23">11:23</span> Patiesi es jums saku: ja kas sacīs šim
kalnam: celies un meties jūrā, un nešaubīsies savā sirdī, bet ticēs, ka
tas notiks, ko viņš saka, tad tas viņam tā notiks.

<span id="an_11:24">11:24</span> Tāpēc es jums saku: visu, ko jūs, Dievu
lūgdami, lūgsiet, ticiet, ka jūs saņemsiet; un tas jums notiks.

<span id="an_11:25">11:25</span> Un piedodiet, kad jūs stāvat, Dievu
lūgdami, ja jums kas ir pret citu, lai arī jūsu Tēvs, kas ir debesīs,
piedotu jums jūsu grēkus.

<span id="an_11:26">11:26</span> Bet ja jūs nepiedosiet, arī jūsu Tēvs,
kas ir debesīs, nepiedos jums jūsu grēkus. (Mt.6,14-15)

<span id="an_11:27">11:27</span> Un viņi atkal atnāca Jeruzalemē. Un
Viņam svētnīcā staigājot, augstie priesteri un rakstu mācītāji, un
vecākie pienāca pie Viņa

<span id="an_11:28">11:28</span> Un sacīja Viņam: Kā varā Tu šo dari? Un
kas Tev šo varu devis, lai Tu to darītu?

<span id="an_11:29">11:29</span> Bet Jēzus atbildēja un sacīja viņiem:
Es arī jautāšu jums vienu vārdu, un jūs atbildiet man! Un tad es jums
pateikšu, kā varā es to daru.

<span id="an_11:30">11:30</span> Atbildiet man: vai Jāņa kristība bija
no debesīm, vai no cilvēkiem?

<span id="an_11:31">11:31</span> Bet viņi savā starpā pārdomāja un
sacīja: Ja mēs teiksim: no debesīm, Viņš mums sacīs, kāpēc tad mēs
neticējām viņam?

<span id="an_11:32">11:32</span> Ja mēs sacīsim: no cilvēkiem, mums
jābaidās no tautas, jo visi par Jāni domāja, ka viņš patiesi ir
pravietis.

<span id="an_11:33">11:33</span> Un viņi atbildēja un sacīja Jēzum: Mēs
nezinām. Un Jēzus atbildēja un sacīja viņiem: Arī es jums neteikšu, kā
varā es to daru.

<span id="an_12:1">12:1</span> Un Viņš iesāka runāt tiem līdzībās: Kāds
cilvēks iestādīja vīna dārzu un apžogoja to ar sētu, un izraka vīna
spiedi, un uztaisīja torni, un iznomāja to vīna dārzniekiem, un
aizceļoja tālumā.

<span id="an_12:2">12:2</span> Un savā laikā viņš sūtīja pie
strādniekiem kalpu, lai saņemtu no strādniekiem vīna dārza augļus.

<span id="an_12:3">12:3</span> Tie, satvēruši viņu, sita un aizsūtīja
tukšā.

<span id="an_12:4">12:4</span> Un atkal viņš sūtīja pie tiem citu kalpu;
bet tie ievainoja viņu galvā un apsmēja.

<span id="an_12:5">12:5</span> Un viņš atkal sūtīja citu; un tie to
nonāvēja, un vēl citus, no kuriem dažus sita, bet citus nogalināja.

<span id="an_12:6">12:6</span> Vēl viņam bija viens dēls, kas tam bija
ļoti mīļš, un beigās viņš to sūtīja pie tiem, sacīdams: mana dēla taču
tie kaunēsies.

<span id="an_12:7">12:7</span> Bet vīna dārza strādnieki runāja savā
starpā: Šis ir mantinieks; nāciet, nonāvēsim viņu, un mantojums būs
mūsu!

<span id="an_12:8">12:8</span> Un tie, satvēruši viņu, to nogalināja un
izmeta no vīna dārza ārā.

<span id="an_12:9">12:9</span> Ko tad darīs vīna kalna kungs? Viņš nāks
un nogalinās dārzniekus un savu vīna dārzu izdos citiem.

<span id="an_12:10">12:10</span> Vai jūs neesat lasījuši Rakstos:
Akmens, ko nama cēlāji atmeta, ir kļuvis stūrakmens. (Ps 117,22;
Is.23,16; Mt.21,42; Apd.4,11; Rom.9,33; 1.Pēt.2,7)

<span id="an_12:11">12:11</span> To Kungs ir darījis; un mūsu acīs tas
ir apbrīnošanas cienīgs.

<span id="an_12:12">12:12</span> Un tie meklēja Viņu aizturēt, bet
baidījās ļaužu, jo tie noprata, ka Viņš šo līdzību viņiem runājis. Un
tie, atstājuši Viņu, aizgāja.

<span id="an_12:13">12:13</span> Un tie sūtīja pie Viņa dažus no
farizejiem un herodiešiem, lai Viņu pieķertu vārdos.

<span id="an_12:14">12:14</span> Tie atnākuši sacīja Viņam: Mācītāj, mēs
zinām, ka Tu esi patiess un neiztopi nevienam, jo Tu neuzlūko cilvēka
vaigu, bet māci Dieva ceļus patiesībā; vai pienākas maksāt ķeizaram
nodokli, vai lai nemaksājam?

<span id="an_12:15">12:15</span> Bet Viņš, pazīdams to viltību, tiem
sacīja: Kam jūs mani kārdināt? Atnesiet man denāriju, lai es to redzu!

<span id="an_12:16">12:16</span> Un tie atnesa Viņam. Un Viņš sacīja
tiem: Kā šis attēls un uzraksts? Tie saka Viņam: Ķeizara.

<span id="an_12:17">12:17</span> Bet Jēzus atbildēja tiem un sacīja: Tad
atdodiet ķeizaram, kas ir ķeizara, un Dievam, kas ir Dieva! Un tie
brīnījās par Viņu. (Rom 13,7)

<span id="an_12:18">12:18</span> Un saduceji, kas saka, ka
augšāmcelšanās neesot, nāca pie Viņa un jautāja Viņam, sacīdami:

<span id="an_12:19">12:19</span> Mācītāj, Mozus mums rakstījis: ja kam
brālis mirst un atstāj sievu, bet bērnus neatstāj, tad lai tā brālis
precē viņa sievu un rada brālim pēcnācējus.

<span id="an_12:20">12:20</span> Tad nu bija septiņi brāļi. Un pirmais
apprecēja sievu un, neatstājis pēcnācējus, nomira.

<span id="an_12:21">12:21</span> Un otrs apprecēja viņu; un arī tas,
neatstājis pēcnācējus, nomira. Tāpat arī trešais.

<span id="an_12:22">12:22</span> Līdzīgā kārtā viņu apprecēja visi
septiņi, bet pēcnācējus neatstāja. Beidzot pēc visiem nomira arī sieva.

<span id="an_12:23">12:23</span> Tad nu augšāmceļoties, kad viņi
augšāmcelsies, kuram no viņiem šī sieva piederēs, jo septiņiem tā bijusi
sieva?

<span id="an_12:24">12:24</span> Un Jēzus atbildēja un sacīja viņiem:
Vai jūs nemaldāties, nepazīdami nedz Rakstus, nedz Dieva spēku?

<span id="an_12:25">12:25</span> Jo kad tie no miroņiem augšāmcelsies,
viņi nedz precēsies, nedz taps precēti, bet būs kā eņģeļi debesīs.

<span id="an_12:26">12:26</span> Bet par mirušajiem, ka viņi celsies
augšām, vai neesat lasījuši Mozus grāmatā, kā Dievs tam pie ērkšķu krūma
runājis, sacīdams: Es esmu Ābrahama Dievs un Īzāka Dievs, un Jēkaba
Dievs?

<span id="an_12:27">12:27</span> Viņš nav mirušo, bet dzīvo Dievs. Un tā
jūs ļoti maldāties.

<span id="an_12:28">12:28</span> Un pienāca viens no rakstu mācītājiem,
kas bija noklausījies viņu sarunā, un, redzēdams to, ka Viņš labi tiem
atbildējis, jautāja Viņam: Kurš ir no visiem augstākais bauslis?

<span id="an_12:29">12:29</span> Bet Jēzus atbildēja viņam: Augstākais
bauslis no visiem ir: klausies, Izraēl, Kungs tavs Dievs ir vienīgais
Dievs.

<span id="an_12:30">12:30</span> Un tev būs Kungu savu Dievu mīlēt no
visas savas sirds un no visas savas dvēseles, un no visa sava prāta, un
no visa sava spēka. Šis ir augstākais bauslis!

<span id="an_12:31">12:31</span> Bet otrs ir šim līdzīgs: tev būs mīlēt
savu tuvāko kā sevi pašu. Cita baušļa, lielāka par šo, vairs nav.
(3.Moz.19,18; Mt.22,39; Rom.13,9; Gal.5,14; Jēk.2,8)

<span id="an_12:32">12:32</span> Un rakstu mācītājs Viņam sacīja: Labi,
Mācītāj! Tu patiesību teici, ka viens ir Dievs, un nav cita, kā Viņš
vien.

<span id="an_12:33">12:33</span> Un Viņu mīlēt no visas sirds un no visa
prāta, un no visas dvēseles, un no visa spēka, un savu tuvāko mīlēt kā
sevi pašu, tas ir vairāk par visiem dedzināmajiem un citiem upuriem.

<span id="an_12:34">12:34</span> Bet Jēzus, redzēdams, ka viņš gudri
atbildējis, sacīja viņam: Tu neesi tālu no Dieva valstības. Un neviens
neuzdrošinājās Viņam vairs jautāt.

<span id="an_12:35">12:35</span> Un Jēzus, mācīdams svētnīcā, atbildēja
un sacīja: Kā rakstu mācītāji saka, ka Kristus ir Dāvida dēls?

<span id="an_12:36">12:36</span> Jo pats Dāvids, Svētā Gara apgaismots,
saka: Kungs sacīja manam Kungam: sēdies pie manas labās rokas, iekams es
Tavus ienaidniekus lieku par paklāju Tavām kājām.

<span id="an_12:37">12:37</span> Taču pats Dāvids sauc Viņu par Kungu,
un kā tad Tas ir viņa dēls? Un lielais ļaužu pulks Viņu labprāt
klausījās.

<span id="an_12:38">12:38</span> Un Viņš savā mācībā sacīja tiem:
Sargieties no rakstu mācītājiem, kam patīk staigāt garos svārkos un
saņemt sveicinājumus tirgus laukumos,

<span id="an_12:39">12:39</span> Un sinagogās sēdēt goda vietās, un
pirmajās vietās mielastos,

<span id="an_12:40">12:40</span> Kas garu lūgšanu iemesla dēļ aprij
atraitņu namus; šie saņems smagāku sodu.

<span id="an_12:41">12:41</span> Un Jēzus, sēdēdams iepretim upuru
lādei, redzēja, ka ļaudis meta naudu upuru lādē; un daudzi bagātie meta
daudz.

<span id="an_12:42">12:42</span> Bet viena nabaga atraitne atnākusi
iemeta divas artavas, kas ir viens kvadrants,

<span id="an_12:43">12:43</span> Un Viņš, pieaicinājis savus mācekļus,
tiem sacīja: Patiesi es jums saku, ka šī nabaga atraitne vairāk iemetusi
nekā visi, kas upuru lādē tika metuši.

<span id="an_12:44">12:44</span> Jo visi meta no tā, kas viņiem bija
lieks, bet šī upurēja no savas nabadzības visu, kas tai bija, - visu
savu uzturu.

<span id="an_13:1">13:1</span> Un Viņam izejot no svētnīcas, viens no
Viņa mācekļiem sacīja Viņam: Mācītāj, lūk, kādi akmeņi un kādas celtnes!

<span id="an_13:2">13:2</span> Un Jēzus atbildēdams sacīja viņam: Vai tu
redzi visas šīs lielās celtnes? Akmens uz akmens nepaliks, kas netaptu
sagrauts. (Lk 19,44; 21,6)

<span id="an_13:3">13:3</span> Un kad Viņš sēdēja iepretim svētnīcai
Olīvkalnā, Pēteris un Jēkabs, un Jānis, un Andrejs atsevišķi jautāja
Viņam:

<span id="an_13:4">13:4</span> Saki mums, kad tas notiks un kāda zīme
būs, kad tas viss sāks piepildīties?

<span id="an_13:5">13:5</span> Un Jēzus atbildēdams sāka viņiem runāt:
Skatieties, ka jūs kāds nepieviļ!

<span id="an_13:6">13:6</span> Jo daudzi nāks manā vārdā, sacīdami: Es
tas esmu, un daudzus pievils.

<span id="an_13:7">13:7</span> Bet kad jūs dzirdēsiet par kariem un karu
nostāstus, nebīstieties, jo tam ir jānotiek, bet vēl nav gals.

<span id="an_13:8">13:8</span> Jo tauta celsies pret tautu, un valsts
pret valsti, un vietām būs zemestrīces un bads. Tas būs bēdu sākums.

<span id="an_13:9">13:9</span> Bet paši sevī skatieties! Jo viņi jūs
nodos tiesai un sinagogās jūs šaustīs, un manis dēļ jūs stāsieties
valdnieku un ķēniņu priekšā viņiem par liecību.

<span id="an_13:10">13:10</span> Un pirms tā jātop evaņģēlijam
pasludinātam visām tautām.

<span id="an_13:11">13:11</span> Un kad viņi jūs vedīs nodošanai,
iepriekš nedomājiet par to, kas jums būs jārunā; bet kas jums tanī
stundā tiks dots, to runājiet, jo jūs neesat tie, kas runā, bet Svētais
Gars.

<span id="an_13:12">13:12</span> Bet brālis nodos nāvei brāli un tēvs
dēlu; un bērni sacelsies pret vecākiem un nonāvēs viņus.

<span id="an_13:13">13:13</span> Un mana vārda dēļ jūs visi ienīdīs. Bet
kas izturēs līdz galam, tas izglābsies.

<span id="an_13:14">13:14</span> Bet kad redzēsiet izpostīšanas
negantību esam, kur nevajag, kas to lasa, lai saprot! - tad, kas ir
Jūdejā, lai bēg kalnos!

<span id="an_13:15">13:15</span> Un kas uz jumta, tas lai nenokāpj namā
un lai neieiet kaut ko paņemt savās mājās!

<span id="an_13:16">13:16</span> Un kas būs tīrumā, lai neatgriežas
atpakaļ paņemt savas drēbes!

<span id="an_13:17">13:17</span> Bet bēdas grūtniecēm un zīdītājām tanīs
dienās!

<span id="an_13:18">13:18</span> Bet lūdziet Dievu, lai tas nenotiek
ziemā!

<span id="an_13:19">13:19</span> Jo tanīs dienās būs tādas apspiešanas,
kādas nav bijušas no iesākuma līdz šim, kamēr Dievs pasauli radījis, un
arī vairs nebūs.

<span id="an_13:20">13:20</span> Un ja Kungs šīs dienas nesaīsinātu,
neviena miesa netiktu izglābta, bet izvēlēto dēļ, kurus Viņš ir
izredzējis, Viņš šīs dienas saīsinājis.

<span id="an_13:21">13:21</span> Un ja kāds tad jums sacīs: Lūk, še ir
Kristus, lūk, tur, tad neticiet!

<span id="an_13:22">13:22</span> Jo celsies viltus kristi un viltus
pravieši, un darīs zīmes un brīnumus, lai pieviltu, ja tas iespējams,
arī izredzētos.

<span id="an_13:23">13:23</span> Bet to jūs ievērojiet! Lūk, es esmu
jums to visu iepriekš pateicis.

<span id="an_13:24">13:24</span> Bet tanīs dienās pēc tām apspiešanām
saule aptumšosies, un mēness nedos vairs savu spīdumu,

<span id="an_13:25">13:25</span> Un zvaigznes kritīs no debesīm, un
debess stiprumi sakustēsies.

<span id="an_13:26">13:26</span> Un tad redzēs Cilvēka Dēlu nākam
padebešos lielā spēkā un godībā.

<span id="an_13:27">13:27</span> Un tad Viņš sūtīs savus eņģeļus un
sapulcinās savus izredzētos no četriem vējiem, no zemes gala līdz debesu
augstumiem.

<span id="an_13:28">13:28</span> Bet mācieties līdzību no vīģes koka!
Kad jau tā zari kļūst maigi un lapas plaukst, tad ziniet, ka vasara
tuvu.

<span id="an_13:29">13:29</span> Tā arī jūs, kad redzēsiet to notiekam,
ziniet, ka Viņš tuvu durvju priekšā.

<span id="an_13:30">13:30</span> Patiesi es jums saku: Šī cilts
neizzudīs, iekams viss tas notiks.

<span id="an_13:31">13:31</span> Debess un zeme zudīs, bet mani vārdi
nezudīs.

<span id="an_13:32">13:32</span> Bet par šo dienu vai stundu neviens
nezina: ne eņģeļi debesīs, ne Dēls, tikai Tēvs.

<span id="an_13:33">13:33</span> Skatieties, esiet modri un lūdziet
Dievu, jo jūs nezināt, kad tas laiks būs.

<span id="an_13:34">13:34</span> Tas ir tā: cilvēks, aizceļodams tālumā,
atstāja savu namu un deva saviem kalpiem varu pār katru darbu, un durvju
sargam pavēlēja būt nomodā.

<span id="an_13:35">13:35</span> Tāpēc esiet nomodā, jo jūs nezināt, kad
nama Kungs nāks: vakarā vai nakts vidū, vai gaiļiem dziedot, vai agri no
rīta.

<span id="an_13:36">13:36</span> Ka viņš, nejauši atnākot, neatrod jūs
guļot.

<span id="an_13:37">13:37</span> Bet ko es jums saku, to es saku visiem:
Esiet nomodā!

<span id="an_14:1">14:1</span> Bet pēc divām dienām bija Lieldienas un
neraudzētās maizes svētki; un augstie priesteri un rakstu mācītāji
meklēja, kā Viņu viltīgi apcietināt un nonāvēt.

<span id="an_14:2">14:2</span> Bet viņi sacīja: Tikai ne svētku dienā,
lai kādreiz nesaceļas tautā nemiers!

<span id="an_14:3">14:3</span> Un kad Viņš bija Betānijā, Sīmaņa
spitālīgā namā, un, Viņam pie galda esot, nāca sieviete, kurai bija
alabastra trauks ar dārgu, tīras nardes svaidāmo eļļu, un, trauku
sasitusi, viņa izlēja to uz Viņa galvas.

<span id="an_14:4">14:4</span> Bet bija daži, kas sevī apskaitās un
sacīja: Kāpēc notikusi šī eļļas izšķērdība?

<span id="an_14:5">14:5</span> Jo varēja šo eļļu pārdot vairāk nekā par
trīs simti denārijiem un atdot nabagiem. Un tie kurnēja pret Viņu.

<span id="an_14:6">14:6</span> Bet Jēzus sacīja: Lieciet viņu mierā! Ko
jūs viņu apgrūtināt? Viņa man labu darbu darījusi.

<span id="an_14:7">14:7</span> Jo trūcīgie ir vienmēr pie jums, un, ja
jūs gribēsiet, varēsiet viņiem labu darīt; bet es neesmu vienmēr pie
jums.

<span id="an_14:8">14:8</span> Ko viņa varēja, to tā darīja; viņa jau
iepriekš svaidīja manu miesu apbedīšanai.

<span id="an_14:9">14:9</span> Patiesi es jums saku: kur vien visā
pasaulē sludinās šo evaņģēliju, viņas piemiņai tiks stāstīts, ko tā
darījusi.

<span id="an_14:10">14:10</span> Un viens no tiem divpadsmit, Jūdass
Iskariots, aizgāja pie augstajiem priesteriem, lai Viņu tiem nodotu.

<span id="an_14:11">14:11</span> Un kad viņi to dzirdēja, tie priecājās
un apsolīja viņam dot naudu. Un tas meklēja, kā Viņu nodot izdevīgā
brīdī.

<span id="an_14:12">14:12</span> Bet pirmā neraudzētās maizes dienā, kad
upurēja Lieldienu jēru, Viņa mācekļi sacīja Viņam: Kur tu vēlies, lai
mēs ejam un sagatavojam Tev Lieldienu maltīti?

<span id="an_14:13">14:13</span> Un Viņš sūtīja divus no saviem
mācekļiem un sacīja tiem: Ejiet pilsētā, un jūs sastaps cilvēks, kas nes
ūdens krūzi; sekojiet viņam!

<span id="an_14:14">14:14</span> Un kur viņš ieies, tur sakiet nama
kungam, ka Mācītājs jautā: kur ir man telpa, kur es ar saviem mācekļiem
varētu ēst Lieldienu jēru?

<span id="an_14:15">14:15</span> Un viņš jums ierādīs iekārtotu lielu
istabu; un tur sagatavojiet mums.

<span id="an_14:16">14:16</span> Un Viņa mācekļi aizgāja un iegāja
pilsētā, un atrada, kā Viņš tiem bija sacījis, un sagatavoja Lieldienas.

<span id="an_14:17">14:17</span> Vakaram iestājoties, Viņš atnāca ar
tiem divpadsmit.

<span id="an_14:18">14:18</span> Un kad viņi bija pie galda un ēda,
Jēzus sacīja: Patiesi es jums saku, ka viens no jums, kas kopā ar mani
ēd, nodos mani.

<span id="an_14:19">14:19</span> Un tie sāka skumt un cits pēc cita
jautāja: Vai es tas esmu?

<span id="an_14:20">14:20</span> Viņš tiem sacīja: Viens no tiem
divpadsmit, kas ar mani roku mērc bļodā.

<span id="an_14:21">14:21</span> Jo Cilvēka Dēls gan aiziet, kā par Viņu
ir rakstīts, bet bēdas tam cilvēkam, kas Cilvēka Dēlu nodod! Labāk būtu
šim cilvēkam, ja viņš nebūtu dzimis.

<span id="an_14:22">14:22</span> Un Jēzus, viņiem ēdot, paņēma maizi,
svētīja to, lauza, deva viņiem un sacīja: Ņemiet, šī ir mana Miesa.

<span id="an_14:23">14:23</span> Un Viņš ņēma biķeri, sacīja pateicību
un deva viņiem; un tie visi dzēra no tā.

<span id="an_14:24">14:24</span> Un Viņš tiem sacīja: Šīs ir manas
jaunās derības Asinis, kas par daudziem tiks izlietas.

<span id="an_14:25">14:25</span> Patiesi es jums saku, ka es jau vairs
nedzeršu no šiem vīna koka augļiem līdz tai dienai, kad es to no jauna
dzeršu Dieva valstībā.

<span id="an_14:26">14:26</span> Un viņi, slavas dziesmu nodziedājuši,
izgāja uz Olīvkalnu.

<span id="an_14:27">14:27</span> Un Jēzus sacīja viņiem: Jūs visi šinī
naktī ņemsiet apgrēcību no manis, jo ir rakstīts: Es sitīšu ganu un avis
tiks izklīdinātas.

<span id="an_14:28">14:28</span> Bet pēc tam, kad es no miroņiem būšu
uzcēlies, es pirms jums noiešu Galilejā.

<span id="an_14:29">14:29</span> Bet Pēteris sacīja Viņam: Un ja visi
ieļaunotos no Tevis, es tomēr ne.

<span id="an_14:30">14:30</span> Un Jēzus viņam sacīja: Patiesi es tev
saku, ka šodien, vēl šinī naktī, pirms gailis otrreiz dziedās, tu mani
trīskārt noliegsi.

<span id="an_14:31">14:31</span> Bet viņš runāja tālāk: Un ja man būtu
līdz ar Tevi jāmirst, es Tevi nenoliegšu. Tāpat arī visi runāja.

<span id="an_14:32">14:32</span> Un Viņš gāja uz muižu, kuru sauca
Ģetzemane. Un Viņš sacīja saviem mācekļiem: Sēdiet šeit, kamēr es lūgšu
Dievu!

<span id="an_14:33">14:33</span> Un Viņš ņēma sev līdz Pēteri un Jēkabu,
un Jāni, un iesāka baiļoties un skumt.

<span id="an_14:34">14:34</span> Un Viņš tiem sacīja: Mana dvēsele
noskumusi līdz nāvei. Palieciet šeit un esiet nomodā!

<span id="an_14:35">14:35</span> Un Viņš, nedaudz pagājis tālāk, krita
zemē un lūdza Dievu: ja tas varētu būt, lai šī stunda paietu Viņam
secen.

<span id="an_14:36">14:36</span> Un Viņš sacīja: Abba, Tēvs! Tev viss
iespējams, novērs šo biķeri no manis, tomēr ne ko es gribu, bet ko Tu.

<span id="an_14:37">14:37</span> Un Viņš atnāca un atrada tos guļam. Un
Viņš sacīja Pēterim: Sīmani, tu guli? Vai tu nevarēji vienu stundu būt
nomodā?

<span id="an_14:38">14:38</span> Esiet nomodā un lūdziet Dievu, lai jūs
nekristu kārdināšanā! Gars gan ir modrs, bet miesa vāja.

<span id="an_14:39">14:39</span> Un atkal Viņš nogāja un lūdza Dievu,
tos pašus vārdus sacīdams.

<span id="an_14:40">14:40</span> Un atgriezies Viņš atkal atrada tos
guļam, jo viņu acis bija smagas kļuvušas; un tie nezināja, ko Viņam
atbildēt.

<span id="an_14:41">14:41</span> Un Viņš atnāca trešoreiz un sacīja
tiem: Guliet jau un dusiet! Ir diezgan! Stunda ir pienākusi: lūk,
Cilvēka Dēls tiks nodots grēcinieku rokās.

<span id="an_14:42">14:42</span> Celieties, iesim! Lūk, kas mani nodos,
jau ir tuvu klāt!

<span id="an_14:43">14:43</span> Un, Viņam vēl runājot, no augstajiem
priesteriem un rakstu mācītājiem, un vecākajiem atnāca Jūdass Iskariots,
viens no tiem divpadsmit, un ar viņu liels ļaužu pūlis ar zobeniem un
rungām.

<span id="an_14:44">14:44</span> Bet Viņa nodevējs bija devis tiem zīmi,
sacīdams: Ko es skūpstīšu, tas ir Viņš, to gūstiet un vediet uzmanīgi!

<span id="an_14:45">14:45</span> Un kad Viņš atnāca, tas tūliņ, piegājis
pie Viņa, sacīja: Esi sveicināts, Rabbi! Un skūpstīja Viņu.

<span id="an_14:46">14:46</span> Un tie pacēla pret Viņu rokas un saņēma
Viņu.

<span id="an_14:47">14:47</span> Bet viens no tiem, kas ap Viņu stāvēja,
izvilcis zobenu, cirta augstā priestera kalpam un nocirta tam ausi.

<span id="an_14:48">14:48</span> Un Jēzus uzrunādams sacīja tiem: Jūs
esat izgājuši ar zobeniem un nūjām mani gūstīt it kā kādu slepkavu?

<span id="an_14:49">14:49</span> Ik dienas es biju pie jums svētnīcā un
mācīju; un jūs mani nesaņēmāt. Bet Rakstiem jāpiepildās.

<span id="an_14:50">14:50</span> Tad Viņa mācekļi, atstājuši Viņu, visi
aizbēga.

<span id="an_14:51">14:51</span> Bet kāds jauneklis, apjozis audeklā
kailo miesu, sekoja Viņam; un viņu satvēra;

<span id="an_14:52">14:52</span> Bet viņš, nometis audeklu, kails
aizbēga no tiem.

<span id="an_14:53">14:53</span> Un viņi atveda Jēzu pie augstā
priestera; un tur sapulcējās visi priesteri un rakstu mācītāji, un
vecākie.

<span id="an_14:54">14:54</span> Bet Pēteris sekoja Viņam no tālienes
līdz pat augstā priestera pagalma iekšienei un, sēdēdams ar kalpiem pie
uguns, sildījās.

<span id="an_14:55">14:55</span> Bet augstie priesteri un visa tiesa
meklēja liecību pret Jēzu, lai Viņu nodotu nāvei, bet neatrada.

<span id="an_14:56">14:56</span> Jo daudzi nepareizi liecināja pret
Viņu; bet liecības nesaskanēja.

<span id="an_14:57">14:57</span> Un daži cēlās un nepareizi liecināja
pret Viņu, sacīdami:

<span id="an_14:58">14:58</span> Mēs dzirdējām Viņu runājam: Es šo rokām
celto dievnamu noplēsīšu un trijās dienās uzcelšu citu, ne rokām celtu.

<span id="an_14:59">14:59</span> Bet viņu liecībā nebija saskaņas.

<span id="an_14:60">14:60</span> Un augstais priesteris, nostājies vidū,
jautāja Jēzum, sacīdams: Vai Tu nekā neatbildi uz to, ko viņi Tev
pārmet?

<span id="an_14:61">14:61</span> Bet Viņš klusēja un nekā neatbildēja.
Atkal augstais priesteris jautāja Viņam, sacīdams: Vai Tu esi Kristus,
augsti teicamā Dieva Dēls?

<span id="an_14:62">14:62</span> Bet Jēzus sacīja viņam: Es esmu; un jūs
redzēsiet Cilvēka Dēlu sēžam pie Dieva spēka labās rokas un nākam debesu
padebešos.

<span id="an_14:63">14:63</span> Tad augstais priesteris saplēsa savas
drēbes un sacīja: Kam mums vēl vajag liecinieku?

<span id="an_14:64">14:64</span> Jūs dzirdējāt zaimus! Kā jums šķiet? Un
tie visi Viņu notiesāja, ka Viņš esot pelnījis nāvi.

<span id="an_14:65">14:65</span> Un daži sāka apspļaudīt Viņu un,
aizklājuši Viņa vaigu, sita Viņu dūrēm, sacīdami Viņam: Pravieto! Un
kalpi sita Viņu sejā.

<span id="an_14:66">14:66</span> Un Pēterim apakšā pagalmā esot, nāca
viena no augstā priestera kalponēm

<span id="an_14:67">14:67</span> Un, redzēdama Pēteri sildāmies,
uzlūkoja viņu un sacīja: Arī tu biji ar Jēzu Nācarieti.

<span id="an_14:68">14:68</span> Bet viņš noliedza, sacīdams: Ne es
zinu, ne es saprotu, ko tu runā. Un viņš izgāja ārā, pagalma priekšā;
tad gailis dziedāja.

<span id="an_14:69">14:69</span> Bet kalpone, ieraudzījusi atkal viņu,
sāka runāt apkārtstāvošajiem: Šis ir viens no tiem.

<span id="an_14:70">14:70</span> Un viņš atkal noliedza. Un pēc brītiņa
tie, kas bija klāt, atkal sacīja Pēterim: Patiesi tu esi viens no
viņiem, jo tu esi galilejietis.

<span id="an_14:71">14:71</span> Bet viņš sāka lādēties un zvērēt: Es
nepazīstu to Cilvēku, par ko jūs runājat.

<span id="an_14:72">14:72</span> Un tūdaļ gailis otrreiz iedziedājās. Un
Pēteris atminējās vārdu, ko Jēzus viņam sacīja: Pirms nekā gailis
otrreiz dziedās, tu mani trīskārt noliegsi. Un viņš sāka raudāt.

<span id="an_15:1">15:1</span> Un tūdaļ rīta agrumā augstie priesteri ar
vecajiem un rakstu mācītājiem, un visa augstā tiesa apspriedās; un tie,
saistījuši Jēzu, aizveda Viņu un nodeva Pilātam.

<span id="an_15:2">15:2</span> Un Pilāts Viņam jautāja: Vai Tu esi jūdu
ķēniņš? Bet Viņš atbildēja un sacīja tam: Tu to saki!

<span id="an_15:3">15:3</span> Un augstie priesteri Viņu apsūdzēja
daudzās lietās.

<span id="an_15:4">15:4</span> Bet Pilāts atkal jautāja Viņam, sacīdams:
Vai Tu nekā neatbildi? Lūk, cik smagi viņi Tevi apsūdz!

<span id="an_15:5">15:5</span> Bet Jēzus neatbildēja vairs nekā, tā ka
Pilāts brīnījās.

<span id="an_15:6">15:6</span> Bet svētkos viņš mēdza tiem atlaist vienu
cietumnieku, kuru tie prasīja.

<span id="an_15:7">15:7</span> Bet bija viens, vārdā Baraba, kas ar
dumpiniekiem bija sagūstīts un kas dumpī bija izdarījis slepkavību.

<span id="an_15:8">15:8</span> Un ļaužu pūlis, sanācis augšā, sāka
prasīt, lai viņš tiem dara kā vienmēr.

<span id="an_15:9">15:9</span> Bet Pilāts atbildēja viņiem un sacīja:
Vai jūs vēlaties, lai jums atlaižu jūdu Ķēniņu?

<span id="an_15:10">15:10</span> Jo viņš zināja, ka augstie priesteri
aiz skaudības Viņu nodevuši.

<span id="an_15:11">15:11</span> Bet augstie priesteri kūdīja pūli, lai
labāk tiem atlaiž Barabu.

<span id="an_15:12">15:12</span> Bet Pilāts atkal uzrunāja viņus un
sacīja: Ko tad jūs vēlaties, lai es daru ar jūdu Ķēniņu?

<span id="an_15:13">15:13</span> Bet tie atkal kliedza: Sit Viņu krustā!

<span id="an_15:14">15:14</span> Bet Pilāts sacīja viņiem: Ko tad Viņš
ļaunu darījis? Bet tie vēl vairāk kliedza: Sit Viņu krustā!

<span id="an_15:15">15:15</span> Bet Pilāts, vēlēdamies ļaudīm iztapt,
atlaida tiem Barabu, bet Jēzu šaustīja un nodeva, lai Viņu sistu krustā.

<span id="an_15:16">15:16</span> Bet kareivji ieveda Viņu tiesas pagalmā
un sasauca kopā visu pulku.

<span id="an_15:17">15:17</span> Un tie apģērba Viņu purpura tērpā un,
nopinuši ērkšķu kroni, uzlika to Viņam.

<span id="an_15:18">15:18</span> Un tie sāka Viņu sveicināt: Sveiks,
jūdu Ķēniņ!

<span id="an_15:19">15:19</span> Un ar niedri sita Viņa galvu, un spļāva
Viņam, un, ceļus locīdami, pielūdza Viņu.

<span id="an_15:20">15:20</span> Un tie, kad bija Viņu izsmējuši,
novilka Viņam purpura drānas un ietērpa to Viņa paša drānās, un veda
Viņu, lai Viņu sistu krustā.

<span id="an_15:21">15:21</span> Un viņi piespieda kādu garāmejošo,
Kirēnes Sīmani, kas nāca no laukiem, Aleksandra un Rufa tēvu, lai tas
nestu Viņa krustu.

<span id="an_15:22">15:22</span> Un tie Viņu noveda uz Golgotas vietu,
kas tulkojumā nozīmē: Pieres vieta.

<span id="an_15:23">15:23</span> Un tie Viņam deva dzert vīnu, sajauktu
ar mirrēm, bet Viņš nepieņēma.

<span id="an_15:24">15:24</span> Un tie, piesituši Viņu krustā, izdalīja
Viņa drānas, mezdami kauliņus, kam ko saņemt.

<span id="an_15:25">15:25</span> Bet tā bija trešā stunda, kad Viņu
piesita krustā.

<span id="an_15:26">15:26</span> Un bija uzrakstīts Viņa vainas
apzīmējums: Jūdu Ķēniņš.

<span id="an_15:27">15:27</span> Un līdz ar Viņu tie sita krustā divus
slepkavas: vienu labajā, otru kreisajā pusē.

<span id="an_15:28">15:28</span> Tā izpildījās Raksti, kas saka: Un
ļaundariem Viņš tika pieskaitīts. (Is.53,12)

<span id="an_15:29">15:29</span> Un garāmgājēji zaimoja Viņu un,
kratīdami savas galvas, sacīja: Redzi, Tu, kas noplēs Dieva namu un
trijās dienās atkal to uzcel,

<span id="an_15:30">15:30</span> Nokāpdams no krusta, glāb pats sevi!

<span id="an_15:31">15:31</span> Līdzīgi arī augstie priesteri izsmēja
Viņu un ar rakstu mācītājiem savā starpā sarunājās: Citus Viņš glāba,
bet pats sevi nevar izglābt.

<span id="an_15:32">15:32</span> Lai Kristus, Izraēļa Ķēniņš, tagad
nokāpj no krusta, lai mēs, to redzēdami, ticētu! Arī tie, kas līdz ar
viņu bija krustā sisti, zaimoja Viņu.

<span id="an_15:33">15:33</span> Un sestajai stundai iestājoties, palika
tumšs visā zemē līdz pat devītajai stundai.

<span id="an_15:34">15:34</span> Un devītajā stundā Jēzus skaļā balsī
sauca, sacīdams: Eloi, Eloi, lema sabahtani! Tulkojumā: MansDievs, mans
Dievs, kāpēc Tu mani esi atstājis? (Ps.21,2; Mt.27,46)

<span id="an_15:35">15:35</span> Un daži no klātesošajiem, to
dzirdēdami, sacīja: Redzi, Viņš sauc Eliju. (Ps.21,2;Mt.27,46)

<span id="an_15:36">15:36</span> Bet viens aizsteidzās un, piesūcinājis
sūkli etiķī un piestiprinājis to niedrei, deva Viņam dzert, sacīdams:
Pagaidiet, redzēsim, vai Elijs nāks un noņems Viņu.

<span id="an_15:37">15:37</span> Bet Jēzus, stiprā balsī iesaucies,
atdeva savu Garu.

<span id="an_15:38">15:38</span> Un priekškars dievnamā pārplīsa divās
daļās no augšas līdz apakšai.

<span id="an_15:39">15:39</span> Bet simtnieks, kas iepretim stāvēja,
redzēdams, ka Viņš, tā saukdams, nomira, sacīja: Patiesi, šis Cilvēks
bija Dieva Dēls!

<span id="an_15:40">15:40</span> Bet bija tur arī sievietes, kas no
tālienes skatījās; starp viņām bija Marija Magdalēna un Marija, Jēkaba
Jaunākā un Jāzepa māte, un Salome.

<span id="an_15:41">15:41</span> Tās, kad Viņš bija Galilejā, sekoja
Viņam un kalpoja Viņam, un daudzas citas, kas atnāca Viņam līdz uz
Jeruzalemi.

<span id="an_15:42">15:42</span> Un kad vakars jau bija iestājies, jo
bija sagatavošanas diena, kas ir pirms sabata,

<span id="an_15:43">15:43</span> Nāca Jāzeps no Arimatejas, ievērojams
padomnieks, kas pats arī gaidīja Dieva valstību, un, iegājis droši pie
Pilāta, lūdza Jēzus miesas.

<span id="an_15:44">15:44</span> Bet Pilāts brīnījās, ka Viņš jau ir
nomiris. Un viņš, simtnieku pieaicinājis, jautāja tam: Vai Viņš jau
miris.

<span id="an_15:45">15:45</span> Un dabūjis to no simtnieka zināt, viņš
atvēlēja Jāzepam Jēzus miesas.

<span id="an_15:46">15:46</span> Bet Jāzeps, nopircis audeklu un noņēmis
Viņu, ietina audeklā un ielika Viņu kapā, kas bija izcirsts klintī, un
pievēla kapa durvīm akmeni.

<span id="an_15:47">15:47</span> Bet Marija Magdalēna un Marija, Jāzepa
māte, novēroja, kur Viņu noliek.

<span id="an_16:1">16:1</span> Un kad sabata diena bija pagājusi, Marija
Magdalēna un Marija, Jēkaba māte, un Salome pirka svaidāmās zāles, lai
ietu un svaidītu Jēzu.

<span id="an_16:2">16:2</span> Un pirmajā nedēļas dienā, ļoti agri, kad
saule jau bija uzlēkusi, viņas gāja uz kapu

<span id="an_16:3">16:3</span> Un runāja savā starpā: Kas mums novels
akmeni no kapa durvīm?

<span id="an_16:4">16:4</span> Un ieskatoties viņas redzēja, ka akmens
novelts; jo tas bija ļoti liels.

<span id="an_16:5">16:5</span> Un viņas, kapā iegājušas, redzēja baltās
drēbēs tērptu jaunekli, sēžot pa labi; un viņas izbijās.

<span id="an_16:6">16:6</span> Viņš sacīja tām: Nebīstieties! Jūs
meklējat Jēzu no Nācaretes, krustā sisto. Viņš ir augšāmcēlies. Viņa
šeit nav, redziet vietu, kur tie Viņu bija nolikuši.

<span id="an_16:7">16:7</span> Bet noejiet un sakiet Viņa mācekļiem un
Pēterim, ka Viņš pirms jums noies Galilējā; tur jūs Viņu redzēsiet, kā
Viņš jums sacījis.

<span id="an_16:8">16:8</span> Un izgājušas viņas bēga no kapa, jo
bailes un izmisums viņas pārņēma; un viņas nevienam nekā neteica, jo tās
baidījās.

<span id="an_16:9">16:9</span> Bet pirmajā nedēļas dienā, rīta agrumā
augšāmcēlies, Viņš vispirms parādījās Marijai Magdalēnai, no kuras Viņš
bija izdzinis septiņus ļaunos garus.

<span id="an_16:10">16:10</span> Viņa nogājusi pasludināja tiem, kas ar
Viņu bija, kas bija noskumuši un raudāja.

<span id="an_16:11">16:11</span> Un tie, dzirdēdami, ka Viņš dzīvs un ka
tā Viņu redzējusi, neticēja.

<span id="an_16:12">16:12</span> Bet pēc tam Viņš citā izskatā parādījās
uz ceļa diviem no viņiem, kas gāja uz laukiem.

<span id="an_16:13">16:13</span> Un šie nogājuši pasludināja to
pārējiem, bet arī šiem viņi neticēja.

<span id="an_16:14">16:14</span> Beigās Viņš parādījās, tiem vienpadsmit
pie galda esot, un norāja viņu neticību un cietsirdību, ka viņi neticēja
tiem, kas bija redzējuši Viņu augšāmcēlušos.

<span id="an_16:15">16:15</span> Un Viņš tiem sacīja: Ejiet pa visu
pasauli un sludiniet evaņģēliju visai radībai!

<span id="an_16:16">16:16</span> Kas ticēs un taps kristīts, tas būs
pestīts, bet kas neticēs, tas tiks pazudināts.

<span id="an_16:17">16:17</span> Bet tiem, kas ticēs, sekos šīs zīmes:
manā vārdā viņi izdzīs ļaunos garus, runās jaunās valodās;

<span id="an_16:18">16:18</span> Čūskas cilās; un ja kas dzers ko
nāvīgu, tas viņam nekaitēs; slimajiem viņi uzliks rokas, un tie kļūs
veseli.

<span id="an_16:19">16:19</span> Un Kungs Jēzus pēc tam, kad ar viņiem
bija runājis, tika uzņemts debesīs un sēd pie Dieva labās rokas.

<span id="an_16:20">16:20</span> Bet viņi gāja un sludināja visur; un
Kungs viņiem palīdzēja un mācību apstiprināja ar līdzejošajām zīmēm.

------------------------------------------------------------------------

[Next: Luke](luk)
