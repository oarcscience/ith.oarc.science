[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Next](mar) 

------------------------------------------------------------------------

### Latvian Bible: Matthew

<span id="an_1:1">1:1</span> Jēzus Kristus, Dāvida dēla, Ābrahama dēla,
cilts grāmata.

<span id="an_1:2">1:2</span> Ābrahams dzemdināja Īzāku. Un Īzāks
dzemdināja Jēkabu. Jēkabs dzemdināja Jūdu un viņa brāļus.

<span id="an_1:3">1:3</span> Jūda dzemdināja Faresu un Zāru no Tamāras;
Faress dzemdināja Esronu; Esrons dzemdināja Aramu;

<span id="an_1:4">1:4</span> Arams dzemdināja Aminadabu; un Aminadabs
dzemdināja Nāsonu; Nāsons dzemdināja Salmonu;

<span id="an_1:5">1:5</span> Salmons dzemdināja Boozu no Rahabas; Boozs
dzemdināja Obedu no Rutes; Obeds dzemdināja Jesi; Jese dzemdināja ķēniņu
Dāvidu;

<span id="an_1:6">1:6</span> Ķēniņš Dāvids dzemdināja Salomonu no tās,
kas bija Ūrija;

<span id="an_1:7">1:7</span> Salomons dzemdināja Roboamu; Roboams
dzemdināja Abiju; Abijs dzemdināja Azu;

<span id="an_1:8">1:8</span> Azs dzemdināja Jozafatu; Jozafats
dzemdināja Joramu; Jorams dzemdināja Oziju;

<span id="an_1:9">1:9</span> Ozijs dzemdināja Joatamu; Joatams
dzemdināja Ahazu; Ahazs dzemdināja Ezehiju;

<span id="an_1:10">1:10</span> Un Ezehijs dzemdināja Manasu; Manass
dzemdināja Amonu; Amons dzemdināja Josiju;

<span id="an_1:11">1:11</span> Josijs dzemdināja Jehoniju un viņa brāļus
Babilonas verdzībā.

<span id="an_1:12">1:12</span> Pēc Babilonas verdzības Jehonijs
dzemdināja Salatiēlu; Salatiēls dzemdināja Zorobabelu;

<span id="an_1:13">1:13</span> Zorobabels dzemdināja Abiudu; Abiuds
dzemdināja Eliakimu; Eliakims dzemdināja Azoru;

<span id="an_1:14">1:14</span> Azors dzemdināja Sadoku; Sadoks
dzemdināja Ahimu; un Ahims dzemdināja Eliudu;

<span id="an_1:15">1:15</span> Un Eliuds dzemdināja Eleazaru; un
Eleazars dzemdināja Matanu; un Matans dzemdināja Jēkabu;

<span id="an_1:16">1:16</span> Bet Jēkabs dzemdināja Jāzepu, Marijas
vīru, no kuras dzimis Jēzus, kas top saukts Kristus.

<span id="an_1:17">1:17</span> Visas paaudzes tātad no Ābrahama līdz
Dāvidam ir četrpadsmit paaudzes; un no Dāvida līdz Babilonas verdzībai
ir četrpadsmit paaudzes; un no Babilonas verdzības līdz Kristum
četrpadsmit paaudzes.

<span id="an_1:18">1:18</span> Bet ar Kristus dzimšanu bija tā: kad Viņa
māte Marija tika saderināta ar Jāzepu, iekams viņi sagāja kopā,
izrādījās, ka viņa savās miesās ieņēmusi no Svētā Gara.

<span id="an_1:19">1:19</span> Bet Jāzeps, viņas vīrs, būdams taisnīgs
un negribēdams viņai neslavu celt, gribēja viņu slepeni atstāt.

<span id="an_1:20">1:20</span> Bet kamēr viņš par to domāja, lūk, Kunga
eņģelis parādījās viņam sapnī, sacīdams: Jāzep, Dāvida dēls, nebīsties
pieņemt savu sievu Mariju, jo kas viņā iedzimis, ir no Svētā Gara.

<span id="an_1:21">1:21</span> Viņa dzemdēs Dēlu, un tu nosauksi Viņu
vārdā Jēzus, jo Viņš atpestīs savu tautu no tās grēkiem.

<span id="an_1:22">1:22</span> Bet tas viss ir noticis, lai piepildītos,
ko Kungs runājis caur pravieti, kas saka:

<span id="an_1:23">1:23</span> Lūk, jaunava ieņems savās miesās un
dzemdēs Dēlu, un nosauks Viņu vārdā Emanuēls, kas ir tulkots: Dievs ar
mums.

<span id="an_1:24">1:24</span> Bet Jāzeps, uzmodies no miega, darīja tā,
kā Kunga eņģelis bija viņam pavēlējis, un pieņēma savu sievu.

<span id="an_1:25">1:25</span> Un viņš to neatzina, kamēr viņa dzemdēja
savu pirmdzimto Dēlu, nosaucot Viņu vārdā Jēzus.

<span id="an_2:1">2:1</span> Kad Jēzus ķēniņa Heroda laikā bija dzimis
jūdu Betlēmē, gudrie no austrumiem aizgāja uz Jeruzalemi,

<span id="an_2:2">2:2</span> Sacīdami: Kur ir piedzimušais jūdu Ķēniņš?
Jo mēs redzējām Viņa zvaigzni austrumos un atnācām Viņu pielūgt.

<span id="an_2:3">2:3</span> Ķēniņš Herods, izdzirdis to, izbijās, un
visa Jeruzaleme līdz ar viņu.

<span id="an_2:4">2:4</span> Un viņš, sapulcinājis visus augstos
priesterus un tautas rakstu mācītājus, iztaujāja tos, kur Kristum bija
jāpiedzimst.

<span id="an_2:5">2:5</span> Un viņi tam sacīja: Jūdu Betlēmē, jo tā
pravietis rakstījis:

<span id="an_2:6">2:6</span> Un tu, Betlēme, jūdu zeme, necik neesi
mazāka par Jūdas lielpilsētām, jo no tevis izies Vadonis, kas valdīs pār
manu Izraēļa tautu.

<span id="an_2:7">2:7</span> Tad Herods, slepeni pieaicinājis gudros,
rūpīgi iztaujāja viņus par zvaigznes laiku, kas bija parādījusies tiem.

<span id="an_2:8">2:8</span> Un, sūtīdams viņus uz Betlēmi, sacīja:
Ejiet un rūpīgi iztaujājiet par Bērnu, un, kad jūs atradīsiet, ziņojiet
man, lai arī es aizgājis pielūdzu Viņu!

<span id="an_2:9">2:9</span> Šie, uzklausījuši ķēniņu, aizgāja. Un, lūk,
zvaigzne, ko viņi redzēja austrumos, gāja tiem pa priekšu, līdz atnākusi
apstājās augšā, kur atradās Bērns.

<span id="an_2:10">2:10</span> Bet viņi, ieraudzījuši zvaigzni,
priecājās lielā priekā.

<span id="an_2:11">2:11</span> Un tie, iegājuši mājā, atrada Bērnu un
Viņa māti Mariju; un Viņu, zemē nometušies, pielūdza; un tie, atvēruši
savas mantas, upurēja Viņam zeltu, vīraku un mirres.

<span id="an_2:12">2:12</span> Un viņi, sapnī saņēmuši atbildi
neatgriezties pie Heroda, pa citu ceļu aizgāja savā zemē.

<span id="an_2:13">2:13</span> Kad viņi bija aizgājuši, lūk, tā Kunga
eņģelis parādījās Jāzepam sapnī, sacīdams: Celies un ņem Bērnu un Viņa
Māti, un bēdz uz Ēģipti, un paliec tur, kamēr es tev sacīšu, jo notiks,
ka Herods meklēs Bērnu nonāvēšanai!

<span id="an_2:14">2:14</span> Viņš, uzcēlies naktī, paņēma Bērnu un
Viņa māti un aizgāja uz Ēģipti.

<span id="an_2:15">2:15</span> Un viņš bija tur līdz Heroda nāvei, lai
izpildītos, ko Kungs ir sacījis caur pravieti, kas priekšsludināja: No
Ēģiptes es aicināju savu Dēlu.

<span id="an_2:16">2:16</span> Tad Herods, redzēdams, ka viņu gudrie
izsmējuši, ļoti dusmojās, aizsūtīja un nogalināja visus bērnus, kuri
bija Betlēmē un visā tās apkārtnē, sākot ar diviem gadiem un jaunākus,
saskaņā ar laiku, kādu viņš iztaujāja gudrajiem.

<span id="an_2:17">2:17</span> Tad izpildījās, ko bija teicis pravietis
Jeremijs, kas sacīja:

<span id="an_2:18">2:18</span> Raudu un vaimanu balss bija dzirdama
Ramā; Rahele apraud savus bērnus un nav iepriecināma, jo viņu vairs nav.

<span id="an_2:19">2:19</span> Bet pēc Heroda nāves, lūk, Kunga eņģelis
Ēģiptē parādījās Jāzepam sapnī un sacīja:

<span id="an_2:20">2:20</span> Celies un ņem Bērnu un Viņa māti, un ej
uz Izraēļa zemi, jo miruši ir tie, kas tiecās pēc Bērna dvēseles.

<span id="an_2:21">2:21</span> Un viņš piecēlās, ņēma Bērnu un Viņa māti
un iegāja Izraēļa zemē.

<span id="an_2:22">2:22</span> Bet izdzirdis, ka Arhelaus valda Jūdejā,
sava tēva Heroda vietā, viņš baidījās tur iet un, sapnī pamācīts,
aizgāja Galilejas daļā.

<span id="an_2:23">2:23</span> Un nogājis Viņš dzīvoja pilsētā, kura
saucās Nācarete, lai izpildītos, ko pravietis bija sacījis: Viņš tiks
saukts Nācarietis.

<span id="an_3:1">3:1</span> Tanīs dienās nāca Jānis Kristītājs,
mācīdams Jūdejas tuksnesī

<span id="an_3:2">3:2</span> Un sacīdams: Gandariet par grēkiem, jo
debesvalstība tuvu!

<span id="an_3:3">3:3</span> Šis ir tas, par ko min pravietis Isajs,
sacīdams: Saucēja balss tuksnesī: sagatavojiet Kunga ceļu, dariet
taisnas Viņa tekas!

<span id="an_3:4">3:4</span> Bet pašam Jānim bija uzvalks no kamieļu
spalvām un ādas josta ap viņa gurniem; viņa ēdiens sastāvēja no siseņiem
un meža medus.

<span id="an_3:5">3:5</span> Tad izgāja pie viņa Jeruzaleme, visa Jūdeja
un viss apgabals ap Jordānu;

<span id="an_3:6">3:6</span> Un viņi, atzinuši savus grēkus, pieņēma no
viņa kristību Jordānā.

<span id="an_3:7">3:7</span> Bet viņš, redzēdams daudz farizeju un
saduceju nākot pie kristības, sacīja tiem: čūsku izdzimums, kas norādīja
jums bēgt no nākamām dusmām?

<span id="an_3:8">3:8</span> Tad dariet gandarījuma cienīgus augļus!

<span id="an_3:9">3:9</span> Un nesakiet: Ābrahams ir mūsu tēvs, jo es
jums saku, ka Dieva varā ir no šiem akmeņiem radīt Ābrahama dēlus;

<span id="an_3:10">3:10</span> Jo cirvis jau pielikts pie koku saknēm.
Tātad katrs koks, kas nenes labus augļus, tiks nocirsts un ugunī
iemests.

<span id="an_3:11">3:11</span> Jo es kristīju jūs ar ūdeni grēku
nožēlošanai, bet kas pēc manis nāks, ir varenāks par mani. Es neesmu
cienīgs Viņam kurpes nest; Viņš jūs kristīs Svētajā Garā un ar uguni.

<span id="an_3:12">3:12</span> Vēteklis ir Viņa rokā: un Viņš iztīrīs
savu klonu, un Viņš sakrās kviešus savā šķūnī, bet pelavas sadedzinās
neizdzēšamā ugunī.

<span id="an_3:13">3:13</span> Tad atnāca Jēzus no Galilejas uz Jordānu
pie Jāņa, lai tas Viņu kristītu.

<span id="an_3:14">3:14</span> Bet Jānis atturēja Viņu, sacīdams: Man
jāsaņem kristību no Tevis, bet Tu nāc pie manis?

<span id="an_3:15">3:15</span> Bet Jēzus atbildēdams sacīja viņam: Lai
tas tā notiek! Tā taču mums pienākas izpildīt visu taisnību! Tad viņš to
pieļāva.

<span id="an_3:16">3:16</span> Pēc kristības Jēzus tūliņ izkāpa no
ūdens, un, lūk, debess atvērās, un Viņš redzēja Dieva Garu baloža veidā
nolaižamies uz sevi.

<span id="an_3:17">3:17</span> Un, lūk, balss no debesīm sacīja: Šis ir
mans mīļais Dēls, kurš man labpatīk.

<span id="an_4:1">4:1</span> Tad Gars aizveda Jēzu tuksnesī, lai Viņš
tiktu velna kārdināts.

<span id="an_4:2">4:2</span> Un Viņš pēc tam, kad četrdesmit dienas un
četrdesmit naktis bija gavējis, izsalka.

<span id="an_4:3">4:3</span> Un kārdinātājs piestājās un sacīja Viņam:
Ja Tu esi Dieva Dēls, saki, lai šie akmeņi kļūst maize!

<span id="an_4:4">4:4</span> Viņš atbildēja un sacīja: Ir rakstīts:
cilvēks nedzīvo no maizes vien, bet no ikviena vārda, kas iziet no Dieva
mutes.

<span id="an_4:5">4:5</span> Tad velns ņēma Viņu sev līdz svētajā
pilsētā un novietoja Viņu svētnīcas jumta galā,

<span id="an_4:6">4:6</span> Un sacīja Viņam: Ja Tu esi Dieva Dēls, tad
meties zemē! Jo ir rakstīts: Viņš saviem eņģeļiem pavēlējis par Tevi un
viņi Tevi nesīs uz rokām, lai Tu kādreiz pie akmens nepiedauzītu savu
kāju.

<span id="an_4:7">4:7</span> Jēzus viņam sacīja: Atkal ir rakstīts:
nekārdini Dievu, savu Kungu!

<span id="an_4:8">4:8</span> Atkal velns ņēma Viņu līdz ļoti augstā
kalnā un rādīja Viņam visas pasaules valstis un to godību,

<span id="an_4:9">4:9</span> Un sacīja Viņam: To visu es Tev došu, ja
Tu, zemē mezdamies, mani pielūgsi.

<span id="an_4:10">4:10</span> Tad Jēzus saka viņam: Atkāpies, sātan! Jo
ir rakstīts: pielūdz Dievu, savu Kungu, un Viņam vienam kalpo!

<span id="an_4:11">4:11</span> Tad velns Viņu atstāja; un, lūk, eņģeļi
piesteidzās un kalpoja Viņam.

<span id="an_4:12">4:12</span> Bet kad Jēzus dzirdēja, ka Jānis ir
nodots, Viņš atgriezās Galilejā.

<span id="an_4:13">4:13</span> Un Viņš, atstājis Nācaretes pilsētu,
aizgāja dzīvot Kafarnaumā pie jūras, Zabulona un Neftalima robežās,

<span id="an_4:14">4:14</span> Lai izpildītos tas, ko pravietis Isaja
sacījis:

<span id="an_4:15">4:15</span> Zabulona zeme un Neftalima zeme, piejūras
ceļš Aizjordānijā, pagānu Galileja,

<span id="an_4:16">4:16</span> Tauta, kas sēdēja tumsā, redz lielu
gaišumu; un tiem, kas sēdēja nāves ēnas valstī, ir uzaususi gaisma.

<span id="an_4:17">4:17</span> No tā laika Jēzus iesāka sludināt un
sacīt: Gandariet par grēkiem, jo debesvalstība atnākusi!

<span id="an_4:18">4:18</span> Bet Jēzus, staigādams gar Galilejas jūru,
redzēja divus brāļus: Sīmani, kas tiek saukts Pēteris, un Andreju, tā
brāli, izmetam tīklus jūrā, jo viņi bija zvejnieki.

<span id="an_4:19">4:19</span> Un Viņš tiem sacīja: Sekojiet man, un es
jūs padarīšu par cilvēku zvejniekiem.

<span id="an_4:20">4:20</span> Un viņi tūdaļ atstāja tīklus un gāja
Viņam līdz.

<span id="an_4:21">4:21</span> Un no turienes iedams tālāk, Viņš redzēja
citus divus brāļus: Jēkabu, Zebedeja dēlu, un Jāni, tā brāli, lāpot
tīklus laivā kopā ar savu tēvu Zebedeju: un Viņš tos aicināja.

<span id="an_4:22">4:22</span> Un viņi, atstājuši tūdaļ tīklus un tēvu,
sekoja Viņam.

<span id="an_4:23">4:23</span> Un Jēzus gāja pa visu Galileju, mācīdams
viņu sinagogās un sludinādams valstības evaņģēliju, un dziedinādams
tautu no visām slimībām un visām sērgām.

<span id="an_4:24">4:24</span> Un Viņa slava izpaudās visā Sīrijā; un
tie nesa pie Viņa visus neveselos, dažādu slimību un ciešanu pārņemtos
un ļaunā gara apsēstos, un triekas skartos, un mēnessērdzīgos; un Viņš
tos izdziedināja.

<span id="an_4:25">4:25</span> Un lieli ļaužu pulki no Galilejas un
Dekapoles, un Jeruzalemes, no Jūdejas un Aizjordānijas gāja Viņam līdz.

<span id="an_5:1">5:1</span> Kad Jēzus redzēja ļaužu pulkus, Viņš uzkāpa
kalnā; un, kad Viņš bija atsēdies, mācekļi piegāja pie Viņa.

<span id="an_5:2">5:2</span> Un Viņš, atdarījis savu muti, mācīja tos,
sacīdams:

<span id="an_5:3">5:3</span> Svētīgi ir garā nabadzīgie, jo viņu ir
debesvalstība.

<span id="an_5:4">5:4</span> Svētīgi ir lēnprātīgie, jo viņi iemantos
zemi.

<span id="an_5:5">5:5</span> Svētīgi ir tie, kas raud, jo viņi tiks
iepriecināti.

<span id="an_5:6">5:6</span> Svētīgi ir tie, kas alkst un slāpst
taisnības, jo viņi tiks piepildīti.

<span id="an_5:7">5:7</span> Svētīgi ir žēlsirdīgie, jo viņi tiks
apžēloti.

<span id="an_5:8">5:8</span> Svētīgi ir sirdsšķīstie, jo viņi skatīs
Dievu.

<span id="an_5:9">5:9</span> Svētīgi ir miermīlīgie, jo viņi sauksies
Dieva bērni.

<span id="an_5:10">5:10</span> Svētīgi ir tie, kas cieš vajāšanu
taisnības dēļ, jo viņu ir debesvalstība.

<span id="an_5:11">5:11</span> Svētīgi esat jūs, ja jūs manis dēļ lamās
un vajās, un visu ļaunu netaisni par jums runās.

<span id="an_5:12">5:12</span> Priecājieties un līksmojieties, jo jūsu
alga ir liela debesīs! Tā viņi ir vajājuši praviešus, kas dzīvoja pirms
jums.

<span id="an_5:13">5:13</span> Jūs esat zemes sāls. Bet ja sāls zaudē
savas spējas, ar ko tad sālīs? Tā neder vairs nekam, tikai izmešanai
ārā, lai cilvēki to samītu.

<span id="an_5:14">5:14</span> Jūs esat pasaules gaisma. Pilsēta, kas
celta kalnā, nav paslēpjama.

<span id="an_5:15">5:15</span> Tāpat, iededzinājis sveci, neviens neliek
to zem pūra, bet svečturī, lai tā dotu gaismu visiem, kas atrodas mājā.

<span id="an_5:16">5:16</span> Tā lai jūsu gaisma spīd cilvēkiem: lai
viņi redz jūsu labos darbus un godā jūsu Tēvu, kas ir debesīs.

<span id="an_5:17">5:17</span> Nedomājiet, ka es atnācu atcelt baušļus
un praviešus: es neatnācu atcelt, bet izpildīt.

<span id="an_5:18">5:18</span> Patiesi es jums saku: kamēr debess un
zeme pāries, no baušļiem nepāries neviens jota un neviena zīmīte, kamēr
viss izpildīsies.

<span id="an_5:19">5:19</span> Kas vienu no šiem vismazākajiem baušļiem
atmet un tā mācīs cilvēkus, tas debesvalstībā sauksies par mazāko; bet
kas pildīs un mācīs, tas tiks saukts liels debesvalstībā.

<span id="an_5:20">5:20</span> Es jums saku: ja jūsu taisnība nebūs
lielāka kā rakstu mācītāju un farizeju, jūs debesvalstībā neieiesiet.

<span id="an_5:21">5:21</span> Jūs dzirdējāt, ka senčiem ir sacīts: Tev
nebūs nokaut, bet kas nokauj, tiks nodots tiesai.

<span id="an_5:22">5:22</span> Bet es jums saku, ka ikviens, kas
dusmojas uz savu brāli, tiks nodots tiesai. Bet kas sacīs savam brālim:
nelga, tiks nodots augstākai tiesai. Bet kas viņam sacīs: neprātis, tiks
sodīts elles ugunī.

<span id="an_5:23">5:23</span> Bet ja tu nes savu dāvanu pie altāra un
tur atminēsi, ka tavam brālim ir kas pret tevi,

<span id="an_5:24">5:24</span> Atstāj tur savu dāvanu altāra priekšā,
ej, samierinies iepriekš ar savu brāli, un tad nāc un upurē savu dāvanu.

<span id="an_5:25">5:25</span> Esi piekāpīgs savam pretiniekam bez
kavēšanās, kamēr tu vēl esi ceļā ar viņu, lai pretinieks nenodod tevi
tiesnesim, un tiesnesis nenodod tevi tiesas izpildītājam un tevi neiemet
cietumā.

<span id="an_5:26">5:26</span> Patiesi es tev saku, ka no turienes tu
neizkļūsi, kamēr nebūsi samaksājis pēdējo artavu.

<span id="an_5:27">5:27</span> Jūs esat dzirdējuši, ka senčiem ir
sacīts: tev nebūs laulību pārkāpt.

<span id="an_5:28">5:28</span> Bet es jums saku, ka ikviens, kas uzskata
sievieti, iekārodams viņu, jau savā sirdī pārkāpis laulību ar to.

<span id="an_5:29">5:29</span> Ja tava labā acs apgrēcina tevi, izrauj
to un aizmet no sevis projām, jo labāk tev zaudēt vienu no saviem
locekļiem, nekā visa tava miesa tiek iemesta ellē.

<span id="an_5:30">5:30</span> Un ja tava labā roka tevi apgrēcina, cērt
to nost un met no sevis projām, jo labāk tev zaudēt vienu no saviem
locekļiem, nekā visa tava miesa tiek iemesta peklē.

<span id="an_5:31">5:31</span> Bet ir arī sacīts: kas savu sievu grib
atstāt, lai dod viņai šķiršanās rakstu.

<span id="an_5:32">5:32</span> Bet es jums saku, ka ikviens, kas atstāj
savu sievu, izņemot laulības pārkāpšanas gadījumu, padara viņu par
laulības pārkāpēju; un kas atstātu precē, pārkāpj laulību.

<span id="an_5:33">5:33</span> Vēl jūs esat dzirdējuši, ka senčiem
sacīts: tev nebūs nepatiesi zvērēt, bet izpildīt to, ko Kungam esi
zvērējis.

<span id="an_5:34">5:34</span> Bet es jums saku: nezvēriet nemaz: ne pie
debesīm, jo tās ir Dieva tronis,

<span id="an_5:35">5:35</span> Ne pie zemes, jo tā ir Viņa kāju balsts,
ne pie Jeruzalemes, jo tā ir lielā ķēniņa pilsēta!

<span id="an_5:36">5:36</span> Arī pie savas galvas nezvēri, jo tu
nevari nevienu matu padarīt baltu vai melnu!

<span id="an_5:37">5:37</span> Bet jūsu runai jābūt: jā, jā! nē, nē! Kas
vairāk par to, ir no ļauna.

<span id="an_5:38">5:38</span> Jūs esat dzirdējuši, ka sacīts: aci pret
aci, zobu pret zobu.

<span id="an_5:39">5:39</span> Bet es jums saku: nepretojieties
ļaunumam, bet ja kāds tev sit labajā vaigā, pagriez viņam arī kreiso!

<span id="an_5:40">5:40</span> Un tam, kas grib ar tevi iet tiesā un
paņemt tavus svārkus, atstāj viņam arī mēteli!

<span id="an_5:41">5:41</span> Bet kas spiedīs tevi tūkstoš soļus līdz
iet, ej ar viņu vēl citus divus!

<span id="an_5:42">5:42</span> Dod tam, kas no tevis lūdz, un
nenovērsies no tā, kas grib aizņemties!

<span id="an_5:43">5:43</span> Jūs esat dzirdējuši, ka ir sacīts: mīli
savu tuvāko un nīsti savu ienaidnieku!

<span id="an_5:44">5:44</span> Bet es jums saku: mīliet savus
ienaidniekus, dariet labu tiem, kas jūs ienīst, un lūdziet Dievu par
tiem, kas jūs vajā un godu laupa,

<span id="an_5:45">5:45</span> Lai jūs būtu tā Tēva bērni, kas debesīs,
kas liek savai saulei uzlēkt pār labajiem un ļaunajiem un lietum līt pār
taisnīgajiem un netaisnīgajiem!

<span id="an_5:46">5:46</span> Ja jūs mīlēsiet tos, kas jūs mīl, kādu
algu jūs par to saņemsiet? Vai arī muitnieki tā nedara?

<span id="an_5:47">5:47</span> Un ja jūs sveicināsiet tikai savus
brāļus, ko jūs darāt sevišķu? Vai arī pagāni tā nedara?

<span id="an_5:48">5:48</span> Tāpēc esiet pilnīgi, kā arī jūsu
Debestēvs ir pilnīgs!

<span id="an_6:1">6:1</span> Uzmaniet, lai jūs savu taisnību nedarītu
cilvēku priekšā, lai viņi jūs redzētu, jo tad jūs nesaņemsiet algu no
jūsu Tēva, kas ir debesīs.

<span id="an_6:2">6:2</span> Tātad, ja dosi nabagiem dāvanas, nebazūnē
savā priekšā, kā to dara liekuļi sinagogās un ielās, lai cilvēki viņus
cildinātu! Patiesi es jums saku: viņi savu algu saņēmuši.

<span id="an_6:3">6:3</span> Bet kad tu dosi nabagiem dāvanas, tad lai
nezina tava kreisā roka, ko dara labā.

<span id="an_6:4">6:4</span> Lai paliek tava dāvana noslēpumā; un tavs
Tēvs, kas redz noslēpumus, atalgos tevi.

<span id="an_6:5">6:5</span> Un kad lūdziet Dievu, neesiet kā liekuļi,
kuriem patīk sinagogās un ielu stūros stāvot, Dievu lūgt, lai cilvēki
redzētu! Patiesi, viņi savu algu saņēmuši.

<span id="an_6:6">6:6</span> Bet tu, kad lūgsi Dievu, ieej savā kambarī
un, durvis aizslēdzis, pielūdz savu Tēvu slepenībā, un tavs Tēvs, kas
redz slepenībā, atalgos tevi.

<span id="an_6:7">6:7</span> Lūdzot Dievu, nerunājiet daudz kā pagāni,
kas domā, ka daudzo vārdu dēļ tiks uzklausīti!

<span id="an_6:8">6:8</span> Nekļūstiet viņiem līdzīgi, jo jūsu Tēvs,
pirms jūs lūdziet Viņu, zina, kas jums vajadzīgs!

<span id="an_6:9">6:9</span> Lūdziet Dievu tā: Tēvs mūsu, kas esi
debesīs, svētīts lai top Tavs vārds!

<span id="an_6:10">6:10</span> Lai atnāk Tava valstība! Tavs prāts lai
notiek kā debesīs, tā arī virs zemes!

<span id="an_6:11">6:11</span> Mūsu dienišķo maizi dod mums šodien!

<span id="an_6:12">6:12</span> Un piedod mums mūsu parādus, kā arī mēs
piedodam saviem parādniekiem!

<span id="an_6:13">6:13</span> Un neieved mūs kārdināšanā, bet atpestī
mūs no ļauna! Amen.

<span id="an_6:14">6:14</span> Ja jūs piedosiet cilvēkiem viņu vainas,
arī Debestēvs piedos jums jūsu grēkus.

<span id="an_6:15">6:15</span> Bet ja jūs nepiedosiet cilvēkiem, jūsu
Tēvs nepiedos jums jūsu grēkus.

<span id="an_6:16">6:16</span> Bet kad jūs gavējat, neesiet noskumuši kā
liekuļi! Viņi pārvērš savu seju, lai cilvēki redzētu, ka viņi gavē.
Patiesi es jums saku: viņi savu algu saņēmuši.

<span id="an_6:17">6:17</span> Bet tu, kad gavē, svaidi savu galvu un
nomazgā savu seju,

<span id="an_6:18">6:18</span> Lai nerādītos kā gavētājs cilvēku, bet
gan tava Tēva priekšā, kas ir noslēpumā! Un tavs Tēvs, kas redz
slepenībā, atalgos tevi.

<span id="an_6:19">6:19</span> Nekrājiet sev mantu virs zemes, kur rūsa
un kodes bojā un kur zagļi izrok un zog!

<span id="an_6:20">6:20</span> Bet krājiet mantu debesīs, kur nedz rūsa,
nedz kodes bojā un kur zagļi neizrok un nezog!

<span id="an_6:21">6:21</span> Jo kur tava manta, tur ir arī tava sirds.

<span id="an_6:22">6:22</span> Tavas miesas gaisma ir tava acs. Ja tava
acs būs vesela, tad visa tava miesa būs gaiša.

<span id="an_6:23">6:23</span> Bet ja tava acs būs ļauna, tad visa tava
miesa būs tumša. Ja nu gaisma, kas tevī, ir tumsa, cik lielai tad jābūt
pašai tumsai?

<span id="an_6:24">6:24</span> Neviens nevar diviem kungiem kalpot: vai
nu vienu ienīdīs un otru mīlēs, vai pie viena turēsies un otru atmetīs.
Jūs nevarat kalpot Dievam un mamonai.

<span id="an_6:25">6:25</span> Tāpēc es jums saku: nebīstieties par savu
dzīvību, ko jūs ēdīsiet, nedz arī par savu miesu, ar ko ģērbsieties! Vai
dzīvība nav vairāk kā barība un miesa vairāk kā apģērbs?

<span id="an_6:26">6:26</span> Skatieties debess putnos: ne tie sēj, ne
tie pļauj, ne šķūņos krauj, un jūsu Debestēvs tos uztur. Vai jūs neesat
daudz vairāk nekā viņi?

<span id="an_6:27">6:27</span> Bet kas no jums var pie sava auguma
pielikt vienu olekti?

<span id="an_6:28">6:28</span> Un ko jūs raizējaties apģērba dēļ?
Skatieties lauka lilijās, kā tās aug: ne tās strādā, ne tās vērpj.

<span id="an_6:29">6:29</span> Bet es jums saku, ka pat Salomons visā
savā godībā nebija tā tērpts, kā viena no tām.

<span id="an_6:30">6:30</span> Ja nu lauka zāli, kas šodien ir, bet rīt
to krāsnī met, Dievs tā ģērbj, cik daudz vairāk jūs, jūs mazticīgie?

<span id="an_6:31">6:31</span> Tāpēc neraizējieties jautādami: ko mēs
ēdīsim, ko dzersim vai ar ko ģērbsimies?

<span id="an_6:32">6:32</span> Jo to visu meklē pagāni. Jo jūsu Tēvs
zina, ka tā visa jums vajag.

<span id="an_6:33">6:33</span> Meklējiet tāpēc vispirms Dieva valstību
un Viņa taisnību, un viss tas tiks jums dots klāt.

<span id="an_6:34">6:34</span> Tāpēc neraizējieties par rītdienu!
Rītdiena rūpēsies pati par sevi. Katrai dienai pietiek savu rūpju.

<span id="an_7:1">7:1</span> Netiesājiet, lai jūs netiktu tiesāti!

<span id="an_7:2">7:2</span> Kādu tiesu jūs spriedīsiet, tāda jums tiks
spriesta, un ar kādu mēru jūs mērīsiet, ar tādu jums tiks atmērīts.

<span id="an_7:3">7:3</span> Bet ko tu raugi skabargu sava brāļa acī,
bet baļķi savā acī neredzi?

<span id="an_7:4">7:4</span> Vai arī kā tu vari sacīt savam brālim:
atļauj man izvilkt skabargu no tavas acs! Un, lūk, baļķis ir tavā acī?

<span id="an_7:5">7:5</span> Liekuli, izmet vispirms baļķi no savas acs
un tad lūko izvilkt skabargu no sava brāļa acs!

<span id="an_7:6">7:6</span> Nedodiet svētumu suņiem un nemetiet pērles
cūkām, ka viņas kādreiz tās nesamītu kājām un atgriezušās jūs
nesaplosītu!

<span id="an_7:7">7:7</span> Lūdziet, un jums tiks dots, meklējiet, un
jūs atradīsiet, klauvējiet, un jums tiks atvērts!

<span id="an_7:8">7:8</span> Jo katrs, kas lūdz, saņem, kas meklē -
atrod, un kas klauvē, tam tiek atvērts.

<span id="an_7:9">7:9</span> Vai starp jums ir cilvēks, kas pasniegtu
savam dēlam akmeni, ja tas lūgtu maizi?

<span id="an_7:10">7:10</span> Vai arī kas dotu čūsku, ja viņš lūgtu
zivi?

<span id="an_7:11">7:11</span> Ja tad jūs, kas esat ļauni, protat saviem
bērniem dot labas dāvanas, cik daudz vairāk jūsu Tēvs, kas debesīs, dos
labu tiem, kas Viņu lūdz!

<span id="an_7:12">7:12</span> Tātad visu, ko jūs vēlaties, lai cilvēki
jums darītu, dariet jūs viņiem, jo tā ir bauslība un pravieši!

<span id="an_7:13">7:13</span> Ieejiet caur šaurajiem vārtiem, jo plaši
ir vārti un plats ir ceļš, kas ved pazušanā; un ir daudzi, kas pa to
iet.

<span id="an_7:14">7:14</span> Cik šauri ir vārti un šaurs ir ceļš, kas
ved dzīvībā! Un tikai nedaudzi to atrod.

<span id="an_7:15">7:15</span> Sargieties no viltīgajiem praviešiem, kas
nāk pie jums avju drēbēs, bet iekšienē ir plēsīgi vilki!

<span id="an_7:16">7:16</span> No viņu augļiem jūs tos pazīsiet. Vai no
ērkšķiem novāc vīnogas, vai vīģes no dadžiem?

<span id="an_7:17">7:17</span> Tā katrs labs koks dod labus augļus, bet
nelabs koks dod nelabus augļus.

<span id="an_7:18">7:18</span> Labs koks nevar dot nelabus augļus, un
nelabs koks nevar dot labus augļus.

<span id="an_7:19">7:19</span> Katrs koks, kas nedod labus augļus, tiek
nocirsts un ugunī iemests.

<span id="an_7:20">7:20</span> Tātad pēc to augļiem jūs pazīsiet tos.

<span id="an_7:21">7:21</span> Ne katrs, kas man saka: Kungs! Kungs!
ieies debesvalstībā, bet kas izpilda mana Tēva gribu, kas debesīs, tas
ieies debesvalstībā.

<span id="an_7:22">7:22</span> Daudzi man sacīs tanī dienā: Kungs,
Kungs, vai ne Tavā vārdā mēs pravietojām un Tavā vārdā neizdzinām ļaunos
garus, un Tavā vārdā nedarījām daudz brīnumu?

<span id="an_7:23">7:23</span> Un tad es viņiem pasludināšu: Es nekad
jūs neesmu pazinis; atkāpieties no manis, jūs ļaundari!

<span id="an_7:24">7:24</span> Tātad katrs, kas šos manus vārdus dzird
un tos izpilda, būs līdzīgs prātīgajam vīram, kas savu namu cēlis uz
klints.

<span id="an_7:25">7:25</span> Un lija lietus, un nāca plūdi, un pūta
vēji, un gāzās pār šo māju, bet tā nesagruva, jo tā bija celta uz
klints.

<span id="an_7:26">7:26</span> Un katrs, kas šos vārdus dzird, bet tos
neizpilda, būs līdzīgs neprātīgajam vīram, kas savu māju cēla uz
smiltīm.

<span id="an_7:27">7:27</span> Un lija lietus, un nāca plūdi, un pūta
vēji, un gāzās pār šo māju, un tā sagruva; un tās posts bija liels.

<span id="an_7:28">7:28</span> Un notika, kad Jēzus pabeidza šos vārdus,
ka ļaudis brīnījās par Viņa mācību.

<span id="an_7:29">7:29</span> Jo Viņš tos mācīja kā tāds, kam ir vara,
un ne tā kā rakstu mācītāji un farizeji.

<span id="an_8:1">8:1</span> Kad Viņš nokāpa no kalna, Viņam sekoja
daudz ļaužu.

<span id="an_8:2">8:2</span> Un, lūk, spitālīgais atnācis pielūdza Viņu,
sacīdams: Kungs, ja Tu gribi, Tu vari mani šķīstīt.

<span id="an_8:3">8:3</span> Jēzus, izstiepis savu roku, pieskārās viņam
un sacīja: Es gribu, topi tīrs! Un viņš kļuva tīrs no savas spitālības.

<span id="an_8:4">8:4</span> Un Jēzus sacīja viņam: Pielūko, ka tu par
to nesaki nevienam, bet ej, parādies priesterim un upurē dāvanu, kādu
Mozus pavēlējis viņiem par liecību!

<span id="an_8:5">8:5</span> Bet kad Viņš bija iegājis Kafarnaumā, kāds
virsnieks piegāja pie Viņa un lūdza Viņu,

<span id="an_8:6">8:6</span> Sacīdams: Kungs, mans kalps, triekas
skarts, guļ mājās un ļoti cieš.

<span id="an_8:7">8:7</span> Un Jēzus sacīja tam: Es iešu un
izdziedināšu viņu.

<span id="an_8:8">8:8</span> Virsnieks atbildēdams sacīja: Kungs, es
neesmu cienīgs, ka Tu nāc zem mana jumta, bet saki tikai vārdu, un mans
kalps kļūs vesels.

<span id="an_8:9">8:9</span> Jo arī es esmu cilvēks, pakļauts
priekšniecībai. Es saku vienam no maniem padotajiem kareivjiem: ej, un
viņš iet; un citam: nāc, un viņš nāk; un manam kalpam: dari to, un viņš
dara.

<span id="an_8:10">8:10</span> To dzirdēdams, Jēzus brīnījās un sacīja
tiem, kas Viņam sekoja: Patiesi es jums saku: tādu ticību Izraēlī es
neesmu atradis!

<span id="an_8:11">8:11</span> Bet es jums saku, ka daudzi nāks no
austrumiem un rietumiem un novietosies ar Ābrahamu un Īzāku, un Jēkabu
debesu valstībā.

<span id="an_8:12">8:12</span> Bet valstības bērni tiks izmesti ārējā
tumsā; tur būs raudāšana un zobu griešana.

<span id="an_8:13">8:13</span> Un Jēzus sacīja virsniekam: Ej, lai
notiek tev, kā tu esi ticējis! Un tanī pat stundā kalps kļuva vesels.

<span id="an_8:14">8:14</span> Un kad Jēzus atnāca Pētera mājā, Viņš
redzēja tā sievasmāti guļam drudzī.

<span id="an_8:15">8:15</span> Un Viņš pieskārās tās rokai, un drudzis
atstāja to; un tā uzcēlās un kalpoja viņiem.

<span id="an_8:16">8:16</span> Vakaram iestājoties, atnesa pie Viņa
daudzus ļaunā gara apsēstos, un ar vārdu Viņš izdzina garus un
dziedināja visus, kas bija slimi,

<span id="an_8:17">8:17</span> Lai izpildītos pravieša Isaja vārdi, kas
saka: Viņš uzņēma mūsu vājības un nesa mūsu slimības.

<span id="an_8:18">8:18</span> Bet Jēzus, redzēdams ap sevi daudz ļaužu,
pavēlēja pārcelties otrā krastā.

<span id="an_8:19">8:19</span> Un kāds rakstu mācītājs pienācis sacīja
Viņam: Mācītāj, es sekošu Tev, kurp vien tu iesi.

<span id="an_8:20">8:20</span> Un Jēzus sacīja viņam: Lapsām ir alas,
debesu putniem - ligzdas, bet Cilvēka Dēlam nav kur nolikt galvu.

<span id="an_8:21">8:21</span> Viens cits no Viņa mācekļiem sacīja
Viņam: Kungs, atļauj man vispirms aiziet un apglabāt savu tēvu!

<span id="an_8:22">8:22</span> Bet Jēzus atbildēja viņam: Seko man un
atstāj mirušajiem apglabāt savus mirušos!

<span id="an_8:23">8:23</span> Tad Viņš iekāpa laivā, un mācekļi sekoja
Viņam.

<span id="an_8:24">8:24</span> Un, lūk, jūrā sacēlās liela vētra, tā ka
viļņi parplūdināja laivu, bet Viņš gulēja.

<span id="an_8:25">8:25</span> Un Viņa mācekļi gāja un modināja Viņu,
sacīdami: Kungs, glāb mūs, mēs ejam bojā!

<span id="an_8:26">8:26</span> Un Jēzus saka viņiem: Kāpēc bīstaties,
jūs mazticīgie? Tad uzcēlies Viņš pavēlēja vētrai un jūrai, un iestājās
pilnīgs klusums.

<span id="an_8:27">8:27</span> Tad ļaudis brīnījās, sacīdami: Kas Viņš
ir, jo Viņam vētra un jūra paklausa?

<span id="an_8:28">8:28</span> Un kad Viņš ieradās otrā krastā,
geraziešu zemē, atsteidzās pie Viņa divi ļaunā gara apsēstie, kas iznāca
no kapsētas. Tie bija ļoti mežonīgi, tā ka neviens nevarēja iet pa šo
ceļu.

<span id="an_8:29">8:29</span> Un, lūk, viņi kliedza, sacīdami: Kas mums
ar Tevi, Jēzu, Dieva Dēls? Vai Tu atnāci šeit, lai mūs pirms laika
mocītu?

<span id="an_8:30">8:30</span> Bet netālu no viņiem ganījās liels cūku
bars.

<span id="an_8:31">8:31</span> Un ļaunie gari lūdza Viņu, sacīdami: Ja
Tu mūs izdzen no šejienes, sūti mūs cūku barā!

<span id="an_8:32">8:32</span> Un Viņš sacīja: Ejiet! Un tie izgājuši
iegāja cūkās; un, lūk, viss ganāmpulks strauji metās no nogāzes jūrā un
ūdenī dabūja galu.

<span id="an_8:33">8:33</span> Gani bēga un, iegājuši pilsētā,
pastāstīja visu, arī par tiem, kas bija ļaunā gara apsēsti.

<span id="an_8:34">8:34</span> Un, lūk, visa pilsēta izgāja Jēzum pretim
un lūdza, ieraudzījuši Viņu, lai Viņš aizietu no to robežām.

<span id="an_9:1">9:1</span> Un Viņš, iekāpis laivā, pārcēlās pāri un
ieradās savā pilsētā.

<span id="an_9:2">9:2</span> Un, lūk, pie Viņa atnesa paralizēto, kas
gulēja gultā. Un Jēzus, redzēdams viņu ticību, sacīja paralizētajam:
Uzticies, dēls, tavi grēki tev piedoti!

<span id="an_9:3">9:3</span> Bet, lūk, daži no rakstu mācītājiem paši
sevī domāja: Šis zaimo Dievu.

<span id="an_9:4">9:4</span> Kad Jēzus redzēja to domas, Viņš sacīja: Ko
jūs domājat ļaunu savās sirdīs?

<span id="an_9:5">9:5</span> Ko vieglāk pateikt: tavi grēki tev piedoti,
vai sacīt: celies un staigā?

<span id="an_9:6">9:6</span> Bet lai jūs zinātu, ka Cilvēka Dēlam ir
vara virs zemes grēkus piedot, - tad Viņš sacīja paralizētajam: Celies,
ņem savu gultu un ej savās mājās!

<span id="an_9:7">9:7</span> Un viņš cēlās un gāja savās mājās.

<span id="an_9:8">9:8</span> Ļaudis, redzot to, nobijās un godināja
Dievu, kas tādu varu devis cilvēkiem.

<span id="an_9:9">9:9</span> Un kad Jēzus no turienes gāja tālāk, Viņš
redzēja cilvēku, Mateju vārdā, sēžot muitnīcā. Un Viņš sacīja tam: Seko
man! Un tas uzcēlies sekoja Viņam.

<span id="an_9:10">9:10</span> Un notika, kad Viņš atradās mājā pie
galda, lūk, daudzi muitnieki un grēcinieki nāca un novietojās kopā ar
Jēzu un Viņa mācekļiem.

<span id="an_9:11">9:11</span> Farizeji, to redzēdami, sacīja Viņa
mācekļiem: Kāpēc jūsu Mācītājs ēd kopā ar muitniekiem un grēciniekiem?

<span id="an_9:12">9:12</span> To redzot, Jēzus sacīja: Veseliem nav
vajadzīgs ārsts, bet gan slimiem.

<span id="an_9:13">9:13</span> Ejiet un mācieties saprast, ko tas
nozīmē: Es vēlos žēlsirdību, bet ne upuri! Es neesmu nācis aicināt
taisnīgos, bet gan grēciniekus.

<span id="an_9:14">9:14</span> Tad atnāca Jāņa mācekļi pie Viņa un
jautāja: Kāpēc mēs un farizeji bieži gavējam, bet Tavi mācekļi negavē?

<span id="an_9:15">9:15</span> Un Jēzus sacīja viņiem: Vai var kāzu
viesi būt noskumuši, kamēr līgavainis ir pie viņiem? Bet nāks dienas,
kad līgavaini atraus no viņiem; tad viņi gavēs.

<span id="an_9:16">9:16</span> Neviens neliek jaunas drānas ielāpu uz
vecām drēbēm, jo tas drēbēs izplīsīs visā savā platumā, un plīsums būs
vēl sliktāks.

<span id="an_9:17">9:17</span> Arī jaunu vīnu nelej vecos maisos, citādi
maisi pārplīsīs; un vīns izlīs, un maisi ies bojā. Bet jaunu vīnu lej
jaunos maisos, tad abi uzglabāsies.

<span id="an_9:18">9:18</span> Kamēr Viņš to runāja tiem, lūk, kāds
priekšnieks atnāca un pielūdza Viņu, sacīdams: Kungs, mana meita tikko
nomira, bet nāc, uzliec viņai savu roku, un tā dzīvos!

<span id="an_9:19">9:19</span> Un Jēzus uzcēlies sekoja viņam kopā ar
saviem mācekļiem.

<span id="an_9:20">9:20</span> Un, lūk, sieviete, kas divpadsmit gadus
slimoja ar asins noplūšanu, no mugurpuses pienāca un pieskārās Viņa
drēbju vīlei.

<span id="an_9:21">9:21</span> Jo viņa sacīja sevī: Ja tikai es
pieskaršos Viņa drēbēm, es kļūšu vesela.

<span id="an_9:22">9:22</span> Bet Jēzus, atgriezies un ieraudzījis
viņu, sacīja: Uzticies, meita, tava ticība tevi izdziedināja! Un no šī
brīža sieviete kļuva vesela.

<span id="an_9:23">9:23</span> Un kad Jēzus atnāca priekšnieka mājā un
redzēja stabulnieku un trokšņotāju pūli, Viņš sacīja:

<span id="an_9:24">9:24</span> Atkāpieties, jo meitiņa nav mirusi, bet
guļ! Un tie Viņu izsmēja.

<span id="an_9:25">9:25</span> Un kad pūlis bija izdzīts, Viņš iegāja un
saņēma viņas roku, un meitiņa uzcēlās.

<span id="an_9:26">9:26</span> Un šī ziņa izplatījās visā tanī zemē.

<span id="an_9:27">9:27</span> Un kad Jēzus no turienes gāja tālāk,
Viņam sekoja divi aklie, saukdami un sacīdami: Dāvida Dēls, apžēlojies
par mums!

<span id="an_9:28">9:28</span> Bet tiklīdz Viņš bija atnācis mājās,
aklie piegāja pie Viņa. Un Jēzus sacīja viņiem: Vai jūs ticat, ka es
varu jums līdzēt? Tie atbildēja: Jā gan, Kungs!

<span id="an_9:29">9:29</span> Tad Viņš skāra to acis, sacīdams: Kā jūs
ticējāt, tā jums lai notiek!

<span id="an_9:30">9:30</span> Un viņu acis atvērās; un Jēzus viņiem
piekodināja, sacīdams: Lūkojiet, ka neviens to nezinātu!

<span id="an_9:31">9:31</span> Bet tie aizgājuši godināja Viņu visā tanī
apkārtnē.

<span id="an_9:32">9:32</span> Kad tie bija aizgājuši, lūk, atnesa vienu
mēmu, ļaunā gara apsēstu cilvēku.

<span id="an_9:33">9:33</span> Kad ļaunais gars bija izdzīts, mēmais
sāka runāt, bet ļaudis brīnījās, sacīdami: Nekad vēl Izraēlī nav bijusi
tāda parādība.

<span id="an_9:34">9:34</span> Bet farizeji sacīja: Ar velnu virsnieka
spēku Viņš izdzen ļaunos garus.

<span id="an_9:35">9:35</span> Un Jēzus apstaigāja visas pilsētas un
miestus, mācīdams viņu sinagogās un sludinādams valstības evaņģēliju, un
dziedinādams katru slimību un katru vājību.

<span id="an_9:36">9:36</span> Bet, redzot ļaudis, Viņam kļuva to žēl,
jo viņi bija apspiesti kā avis, kam nav gana.

<span id="an_9:37">9:37</span> Tad Viņš sacīja saviem mācekļiem: Pļauja
gan liela, bet strādnieku maz.

<span id="an_9:38">9:38</span> Tāpēc lūdziet pļaujas Kungu, lai Viņš
sūta strādniekus savā pļaujā!

<span id="an_10:1">10:1</span> Un Viņš, pieaicinājis savus divpadsmit
mācekļus, deva tiem varu izdzīt ļaunos garus un dziedināt katru slimību
un katru vājību.

<span id="an_10:2">10:2</span> Bet divpadsmit apustuļu vārdi ir
sekojoši: pirmais ir Sīmanis, saukts Pēteris, un viņa brālis Andrejs;

<span id="an_10:3">10:3</span> Jēkabs, Zebedeja dēls, un viņa brālis
Jānis; Filips un Bērtulis, Toms un muitnieks Matejs. Jēkabs, Alfeja
dēls, un Tadejs.

<span id="an_10:4">10:4</span> Sīmanis Kanānietis un Jūdass Iskariots,
kas Viņu nodeva.

<span id="an_10:5">10:5</span> Jēzus sūtīja šos divpadsmit un pavēlēja
viņiem, sacīdams: Ceļu uz pagāniem nestaigājiet un samariešu pilsētās
neieejiet,

<span id="an_10:6">10:6</span> Bet drīzāk ejiet pie Izraēļa nama
pazudušajām avīm!

<span id="an_10:7">10:7</span> Ejiet un sludiniet, sacīdami:
Debesvalstība ir tuvu klāt.

<span id="an_10:8">10:8</span> Dziediniet slimos, uzmodiniet mirušos,
spitālīgos dariet tīrus, izdzeniet ļaunos garus! Bez maksas esat
saņēmuši, bez maksas dodiet!

<span id="an_10:9">10:9</span> Neturiet savās jostās ne zeltu, ne
sudrabu, ne naudu,

<span id="an_10:10">10:10</span> Ne ceļa somu, ne divus svārkus, ne
kurpes, ne spieķi, jo strādnieks ir sava uztura cienīgs!

<span id="an_10:11">10:11</span> Bet kurā pilsētā vai ciemā jūs ieiesit,
pajautājiet, kas tanī cienīgs; tur arī palieciet, kamēr iziesiet!

<span id="an_10:12">10:12</span> Ieejot mājā, sveiciniet to, sacīdami:
miers šai mājai!

<span id="an_10:13">10:13</span> Un ja šī māja būs tā cienīga, jūsu
miers nāks pār to; bet ja tā nebūs cienīga, jūsu miers atgriezīsies
jūsos.

<span id="an_10:14">10:14</span> Bet kas jūs neuzņems un jūsu vārdos
neklausīsies, izejot no tā mājas vai pilsētas arā, nokratiet putekļus no
savām kājām!

<span id="an_10:15">10:15</span> Patiesi es jums saku: sodomiešu un
gomoriešu zemei būs vieglāk tiesas dienā nekā šai pilsētai.

<span id="an_10:16">10:16</span> Lūk, es jūs sūtu kā avis starp vilkiem.
Tāpēc esiet gudri kā čūskas un vienkārši kā baloži!

<span id="an_10:17">10:17</span> Sargieties no cilvēkiem: viņi nodos jūs
tiesai, jūs šaustīs savās sinagogās.

<span id="an_10:18">10:18</span> Manis dēļ jūs vedīs valdnieku un ķēniņu
priekšā viņiem un pagāniem par liecību.

<span id="an_10:19">10:19</span> Bet kad jūs nodos, nedomājiet, ko un kā
runāt! Tanī brīdī tiks jums dots, kas jums jārunā.

<span id="an_10:20">10:20</span> Ne jūs esat tie, kas runā, bet jūsu
Tēva gars, kas runā jūsos.

<span id="an_10:21">10:21</span> Jo brālis nodos nāvē brāli, un tēvs -
savu bērnu; un bērni sacelsies pret saviem vecākiem un viņus nonāvēs.

<span id="an_10:22">10:22</span> Un visi jūs ienīdīs mana vārda dēļ, bet
kas izturēs līdz galam, būs pestīts.

<span id="an_10:23">10:23</span> Bet kad jūs vajās vienā pilsētā,
bēdziet otrā! Patiesi es jums saku: jūs nebeigsiet ar Izraēļa pilsētām,
iekams atnāks Cilvēka Dēls.

<span id="an_10:24">10:24</span> Māceklis nav pārāks par mācītāju, nedz
kalps par savu kungu.

<span id="an_10:25">10:25</span> Māceklim pietiek, ja viņš kļūst tāds kā
viņa mācītājs, un kalps - kā viņa kungs. Ja nama tēvu sauca par
Belcebulu, tad jo vairāk viņa mājiniekus.

<span id="an_10:26">10:26</span> Tomēr nebīstieties no viņiem, jo nekas
nav noslēpts, kas neatklāsies, un nekas nav slepens, kas nekļūs zināms.

<span id="an_10:27">10:27</span> Ko es jums saku tumsā, par to jūs
runājiet gaismā; un ko jūs dzirdat ausī, to sludiniet no jumtiem!

<span id="an_10:28">10:28</span> Nebīstieties no tā, kas nokauj miesu,
bet dvēseli nespēj nonāvēt! Bet vairāk bīstieties no tā, kas spēj
dvēseli un miesu pazudināt ellē!

<span id="an_10:29">10:29</span> Vai divus zvirbuļus nepērk par vienu
grasi? Bet neviens no tiem nekrīt bez jūsu Tēva (ziņas).

<span id="an_10:30">10:30</span> Pat mati uz jūsu galvas visi
saskaitīti.

<span id="an_10:31">10:31</span> Nebīstieties, jo jūs esat labāki nekā
daudzi zvirbuļi!

<span id="an_10:32">10:32</span> Katru, kas mani atzīst cilvēku priekšā,
es atzīšu sava Tēva priekšā, kas ir debesīs.

<span id="an_10:33">10:33</span> Bet kas mani noliegs cilvēku priekšā,
to es noliegšu sava Tēva priekšā, kas ir debesīs.

<span id="an_10:34">10:34</span> Nedomājiet, ka es atnācu nest mieru
virs zemes! Es neatnācu nest mieru, bet šķēpu.

<span id="an_10:35">10:35</span> Jo es nācu šķirt dēlu no viņa tēva,
meitu no viņas mātes un vedeklu no viņas vīramātes.

<span id="an_10:36">10:36</span> Un viņa mājnieki būs cilvēka
ienaidnieki.

<span id="an_10:37">10:37</span> Kas mīl tēvu vai māti vairāk nekā mani,
nav manis cienīgs; un kas mīl dēlu vai meitu vairāk nekā mani, nav manis
cienīgs.

<span id="an_10:38">10:38</span> Kas neņem savu krustu un neseko man,
nav manis cienīgs.

<span id="an_10:39">10:39</span> Kas savu dzīvību iegūst, pazaudē to;
bet kas savu dzīvību pazaudēs manis dēļ, atradīs to.

<span id="an_10:40">10:40</span> Kas jūs uzņem, tas uzņem mani; un kas
mani uzņem, tas uzņem to, kas mani sūtījis.

<span id="an_10:41">10:41</span> Kas uzņem pravieti pravieša vārdā,
saņems pravieša algu; un kas uzņem taisnīgo taisnīgā vārdā, saņems
taisnīgā algu.

<span id="an_10:42">10:42</span> Un kas dos dzert vienam no šiem
mazajiem kaut glāzi auksta ūdens mācekļa vārdā, patiesi es jums saku:
viņš savu algu nezaudēs.

<span id="an_11:1">11:1</span> Un kad Jēzus bija beidzis mācīt savus
divpadsmit mācekļus, notika, ka Viņš no šejienes aizgāja, lai mācītu un
sludinātu viņu pilsētās.

<span id="an_11:2">11:2</span> Bet Jānis, dzirdēdams cietumā par Kristus
darbiem, nosūtīja divus no saviem mācekļiem

<span id="an_11:3">11:3</span> Un sacīja Viņam: Vai Tu esi tas, kam bija
jānāk, vai lai citu gaidām?

<span id="an_11:4">11:4</span> Un Jēzus, atbildēdams viņiem, sacīja:
Ejiet un ziņojiet Jānim, ko jūs dzirdējāt un redzējāt!

<span id="an_11:5">11:5</span> Akli redz, tizli staigā, spitalīgie kļūst
tīri, kurli dzird, miroņi ceļas augšām, nabagiem tiek sludināts
evaņģēlijs.

<span id="an_11:6">11:6</span> Un svētīgs ir tas, kas no manis
neapgrēcinās.

<span id="an_11:7">11:7</span> Bet viņiem aizejot, Jēzus sāka runāt
ļaudīm par Jāni: Ko jūs gājāt tuksnesī skatīt? Vai vēja šķobītu niedri?

<span id="an_11:8">11:8</span> Bet ko jūs gājāt skatīt? Vai mīkstās
drēbēs tērptu cilvēku? Lūk, kas tērpjas mīkstās drēbēs, tie dzīvo ķēniņu
pilīs.

<span id="an_11:9">11:9</span> Bet ko jūs gājāt skatīt? Vai pravieti?
Jā, es saku jums, un vairāk nekā pravieti.

<span id="an_11:10">11:10</span> Šis ir tas, par ko rakstīts: lūk, es
sūtu savu eņģeli pirms Tava vaiga, kas sagatavos Tavu ceļu pirms Tevis.

<span id="an_11:11">11:11</span> Patiesi es jums saku: starp dzimušajiem
no sievietēm neviens nav lielāks nācis par Jāni Kristītāju; bet mazākais
debesvalstībā ir lielāks par viņu.

<span id="an_11:12">11:12</span> No Jāņa Kristītāja laikiem līdz šim
debesvalstība cieš varu: un tie, kas varu lieto, iegūst to.

<span id="an_11:13">11:13</span> Jo visi pravieši un bauslība līdz pat
Jānim pravietoja.

<span id="an_11:14">11:14</span> Un ja jūs gribat pieņemt: viņš ir
Elijs, kam bija jānāk.

<span id="an_11:15">11:15</span> Kam ausis dzirdēšanai, lai dzird!

<span id="an_11:16">11:16</span> Bet kam lai es pielīdzinu šo cilti?
Viņa līdzīga bērniem, kas tirgus laukumā sēd un, kliegdami sev
līdzīgajiem,

<span id="an_11:17">11:17</span> Saka: Mēs jums spēlējām, bet jūs
nedejojāt; mēs jums dziedājām raudu dziesmas, bet jūs neraudājāt.

<span id="an_11:18">11:18</span> Jo atnāca Jānis: ne ēda, ne dzēra, bet
tie saka, ka viņā ļaunais gars.

<span id="an_11:19">11:19</span> Atnāca Cilvēka Dēls; Viņš ēd un dzer,
un tie saka: lūk, cilvēks, kas rijējs un dzērājs, muitnieku un
grēcinieku draugs! Un to bērni attaisnoja viņu gudrību.

<span id="an_11:20">11:20</span> Tad Viņš sāka pārmest tām pilsētām,
kurās bija darīti daudzi brīnumi, ka tās neatgriežas no grēkiem.

<span id="an_11:21">11:21</span> Bēdas tev, Horacina! Bēdas tev,
Betsaida! Jo, ja Tirā un Sidonā būtu notikuši tie brīnumi, kas tika
darīti jūsos, viņi sen jau maisos un pelnos nožēlotu grēkus.

<span id="an_11:22">11:22</span> Bet es jums saku: Tirai un Sidonai
tiesas dienā tiks vieglāk piedots nekā jums.

<span id="an_11:23">11:23</span> Un tu, Kafarnauma, vai tu pacelsies
līdz debesīm? Līdz pat ellei tu nokritīsi, jo, ja Sodomā būtu darīti tie
brīnumi, kas notika tevī, tā noteikti paliktu līdz šai dienai.

<span id="an_11:24">11:24</span> Tomēr es jums saku: Sodomas zemei
tiesas dienā būs vieglāk nekā tev.

<span id="an_11:25">11:25</span> Tanī laikā Jēzus atbildēdams sacīja: Es
godinu Tevi, Tēvs, debess un zemes Kungs, ka Tu noslēpi to mācītiem un
gudriem, bet atklāji to mazajiem.

<span id="an_11:26">11:26</span> Jā, Tēvs, jo tas Tev tā labpatika.

<span id="an_11:27">11:27</span> Mans Tēvs man visu atdevis. Un neviens
nepazīst Dēlu kā tikai Tēvs; un neviens nepazīst Tēvu kā tikai Dēls, un
kam Dēls grib to atklāt.

<span id="an_11:28">11:28</span> Nāciet pie manis visi, kas pūlaties un
esat apgrūtināti! Es jūs atspirdzināšu.

<span id="an_11:29">11:29</span> Ņemiet manu jūgu uz sevis un mācieties
no manis, jo es esmu lēnprātīgs un pazemīgu sirdi; un jūs atradīsiet
mieru savām dvēselēm.

<span id="an_11:30">11:30</span> Jo mans jūgs ir tīkams, un mana nasta
viegla.

<span id="an_12:1">12:1</span> Tanī laikā Jēzus gāja sabatā caur druvu.
Viņa mācekļi, būdami izsalkuši, sāka raut vārpas un ēst.

<span id="an_12:2">12:2</span> Farizeji, to redzēdami, sacīja Viņam:
Lūk, Tavi mācekļi dara to, ko sabatā nepienākas darīt!

<span id="an_12:3">12:3</span> Bet Viņš sacīja tiem: Vai jūs neesat
lasījuši, ko darīja Dāvids un tie, kas bija ar viņu, kad tas bija
izsalcis?

<span id="an_12:4">12:4</span> Kā viņš iegāja Dieva namā un ēda upura
maizi, kuru viņam un arī tiem, kas ar viņu bija, ēst nepienācās, bet
tikai vienīgi priesteriem?

<span id="an_12:5">12:5</span> Vai, atkal, jūs nelasījāt bauslībā, ka
priesteri svētnīcā sabatā lauž sabata mieru un ir bezvainīgi?

<span id="an_12:6">12:6</span> Bet es jums saku: šeit ir lielāks nekā
svētnīca.

<span id="an_12:7">12:7</span> Ja jūs saprastu, ko tas nozīmē: es vēlos
žēlsirdību, bet ne upuri, tad jūs nekad nepazudinātu nevainīgos;

<span id="an_12:8">12:8</span> Jo Cilvēka Dēls ir arī sabata kungs.

<span id="an_12:9">12:9</span> Un Viņš aizgāja no turienes un iegāja
viņu sinagogā.

<span id="an_12:10">12:10</span> Un, lūk, tur bija cilvēks ar nokaltušu
roku. Lai Viņu apvainotu, tie jautāja Viņam, sacīdami: Vai sabatā
atļauts dziedināt?

<span id="an_12:11">12:11</span> Bet Viņš sacīja tiem: Kurš cilvēks no
jums, kam viena avs un tā sabatā iekrīt bedrē, neņemtu un neizvilktu to?

<span id="an_12:12">12:12</span> Cilvēks ir daudz labāks par avi. Tāpēc
arī atļauts sabatā labu darīt.

<span id="an_12:13">12:13</span> Tad Viņš sacīja cilvēkam: Izstiep savu
roku! Un viņš izstiepa; un tā bija kļuvusi vesela kā otra.

<span id="an_12:14">12:14</span> Bet farizeji, izgājuši ārā, sazvērējās
pret Viņu, kā to nogalināt.

<span id="an_12:15">12:15</span> Jēzus, zinādams to, aizgāja no
turienes. Un daudzi sekoja Viņam, un Viņš tos visus izdziedināja.

<span id="an_12:16">12:16</span> Un Viņš pavēlēja, lai tie Viņu
neatklāj,

<span id="an_12:17">12:17</span> Lai izpildītos pravieša Isaja vārdi,
kas saka:

<span id="an_12:18">12:18</span> Šis ir mans kalps, kuru es izredzēju,
mans mīlulis, pie kā manai dvēselei labpatika. Es likšu uz Viņu savu
garu, un Viņš pasludinās tautām tiesu.

<span id="an_12:19">12:19</span> Viņš nenaidosies un netrokšņos, un
neviens ielās Viņa balsi nedzirdēs.

<span id="an_12:20">12:20</span> Viņš ielauztu niedri nenolauzīs un
kvēlošu degli neizdzēsīs, kamēr nebūs licis taisnībai uzvarēt.

<span id="an_12:21">12:21</span> Un Viņa vārds ir tautu cerība.

<span id="an_12:22">12:22</span> Tad atveda pie Viņa ļaunā gara apsēsto,
kas bija akls un mēms; un Viņš to izdziedināja tā, ka tas varēja runāt
un redzēt.

<span id="an_12:23">12:23</span> Un visi ļaudis brīnījās un sacīja: Vai
tik Viņš nav Dāvida Dēls?

<span id="an_12:24">12:24</span> Bet farizeji, to dzirdēdami, sacīja:
Viņš neizdzen ļaunos garus citādi kā tikai ar Belcebulu, velnu
virsnieku.

<span id="an_12:25">12:25</span> Jēzus, zinādams viņu domas, tiem
sacīja: Ikviena valsts, kura pati sevī sašķēlusies, iznīks; un ikviena
pilsēta vai māja, kura pati sevī sašķēlusies, nepastāvēs.

<span id="an_12:26">12:26</span> Ja nu sātans izdzen sātanu, tad viņš
pats sevī sašķēlies: kā tad pastāvēs viņa valsts?

<span id="an_12:27">12:27</span> Ja tad es ļaunos garus izdzenu ar
Belcebulu, ar ko tad izdzen jūsu dēli? Tāpēc viņi būs jūsu tiesātāji.

<span id="an_12:28">12:28</span> Bet ja es izdzenu sātanus ar Dieva
garu, tad pie jums atnākusi Dieva valstība.

<span id="an_12:29">12:29</span> Un kā var kāds ieiet stipra cilvēka
mājā un izlaupīt viņa mantu, ja iepriekš nesasien stipro? Un tad tā māju
izlaupīs.

<span id="an_12:30">12:30</span> Kas nav ar mani, tas ir pret mani; kas
ar mani nesakrāj, tas izšķiež.

<span id="an_12:31">12:31</span> Tāpēc es jums saku: Katrs grēks un
zaimi cilvēkiem tiks piedots; bet zaimi pret Garu netiks piedoti.

<span id="an_12:32">12:32</span> Un ja kāds sacīs vārdu pret Cilvēka
Dēlu, tam tiks piedots, bet kas runās pret Svēto Garu, tam netiks
piedots ne šinī, ne nākošajā pasaulē.

<span id="an_12:33">12:33</span> Vai nu jūs koku atzīstat par labu un tā
augļus par labiem, vai atzīstat koku par nelabu un tā augļus par
nelabiem, jo koku pazīst pēc tā augļiem.

<span id="an_12:34">12:34</span> Čūsku izdzimums, kā jūs varat runāt
labu, būdami ļauni? Jo no sirds pārpilnības runā mute.

<span id="an_12:35">12:35</span> Labs cilvēks no dārgumu krātuves iznes
labu mantu, bet ļauns cilvēks no ļaunumu krātuves iznes ļaunu.

<span id="an_12:36">12:36</span> Bet es jums saku, ka cilvēki par katru
nevajadzīgu vārdu, ko tie izrunā, dos norēķinu tiesas dienā.

<span id="an_12:37">12:37</span> Jo pēc taviem vārdiem tevi attaisnos un
pēc taviem vārdiem tevi pazudinās.

<span id="an_12:38">12:38</span> Tad daži rakstu mācītāji un farizeji
atbildēja Viņam, sacīdami: Mācītāj, mēs vēlamies no Tevis redzēt
brīnumu!

<span id="an_12:39">12:39</span> Viņš atbildēja tiem un sacīja: Ļauna un
laulības pārkāpēja cilts meklē zīmi, bet cita zīme netiks dota kā tikai
pravieša Jonasa zīme.

<span id="an_12:40">12:40</span> Kā Jonass trīs dienas un trīs naktis
bija lielzivs iekšās, tā Cilvēka Dēls trīs dienas un trīs naktis būs
zemes klēpī.

<span id="an_12:41">12:41</span> Ninīves vīri stāsies tiesā pret šo
cilti un notiesās to, jo viņi, Jonasam sludinot, atgriezās no grēkiem.
Un, lūk, šeit ir vairāk kā Jonass.

<span id="an_12:42">12:42</span> Dienvidu ķēniņiene stāsies tiesā pret
šo cilti un notiesās to, jo viņa nāca no pasaules malas, lai dzirdētu
Salomona gudrību, bet šeit ir vairāk kā Salomons.

<span id="an_12:43">12:43</span> Kad ļaunais gars iziet no cilvēka, tas
klejo, meklēdams mieru, bet neatrod to.

<span id="an_12:44">12:44</span> Tad viņš saka: Es atgriezīšos savā
mājā, no kuras es izgāju. Un atnācis, viņš atrod to neaizņemtu,
izslaucītu ar slotu un uzpostu.

<span id="an_12:45">12:45</span> Tad viņš aiziet un paņem līdz septiņus
garus, kas ļaunāki par viņu; un iegājuši tie tur dzīvo; un šī cilvēka
pēdējais stāvoklis kļūst ļaunāks nekā pirmais. Tā tas notiks arī šai
ļaunajai ciltij.

<span id="an_12:46">12:46</span> Kamēr Viņš vēl runāja ļaudīm, lūk, Viņa
māte un Viņa brāļi stāvēja ārā, vēlēdamies ar Viņu runāt.

<span id="an_12:47">12:47</span> Kāds Viņam sacīja: Lūk, Tava māte un
Tavi brāļi stāv ārā un meklē Tevi.

<span id="an_12:48">12:48</span> Bet Viņš atbildēja tam, kas Viņam
paziņoja, sacīdams: Kas ir mana māte un kas mani brāļi?

<span id="an_12:49">12:49</span> Un Viņš, izstiepis roku pār saviem
mācekļiem, sacīja: Lūk, mana māte un mani brāļi!

<span id="an_12:50">12:50</span> Jo kas izpilda mana Tēva prātu, kas
debesīs, tas ir mans brālis un māsa, un māte.

<span id="an_13:1">13:1</span> Tanī dienā Jēzus izgāja no mājas un
apsēdās jūrmalā.

<span id="an_13:2">13:2</span> Un daudz ļaužu sapulcējās ap Viņu. Tāpēc
Viņš iekāpa laivā un apsēdās. Visi ļaudis stāvēja krastā.

<span id="an_13:3">13:3</span> Un Viņš daudz runāja tiem līdzībās,
sacīdams: Lūk, sējējs izgāja sēt.

<span id="an_13:4">13:4</span> Viņam sējot, cita nokrita ceļmalā, un
debess putni nāca un to apēda.

<span id="an_13:5">13:5</span> Cita krita akmenājā, kur nebija daudz
zemes, un tūliņ uzdīga, jo tā nebija dziļi zemē.

<span id="an_13:6">13:6</span> Kad uzlēca saule, tā novīta un nokalta,
jo tai nebija saknes.

<span id="an_13:7">13:7</span> Bet cita krita starp ērkšķiem, un ērkšķi
uzauga un to nomāca.

<span id="an_13:8">13:8</span> Bet cita krita labā zemē un nesa augļus:
cita simtkārtīgus, cita sešdesmitkārtīgus, cita trīsdesmitkārtīgus.

<span id="an_13:9">13:9</span> Kam ausis dzirdēšanai, lai dzird!

<span id="an_13:10">13:10</span> Un Viņa mācekļi piegājuši sacīja Viņam:
Kāpēc Tu tiem runā līdzībās?

<span id="an_13:11">13:11</span> Viņš atbildēja un sacīja tiem: Jums
dots saprast debesvalstības noslēpumus, bet viņiem nav dots.

<span id="an_13:12">13:12</span> Jo kam ir, tam tiks dots, lai būtu
pārpilnībā, bet kam nav, no tā tiks atņemts arī tas, kas viņam ir.

<span id="an_13:13">13:13</span> Tāpēc es runāju viņiem līdzībās, jo tie
redzēdami neredz, dzirdēdami nedzird un arī nesaprot.

<span id="an_13:14">13:14</span> Un izpildīsies viņos Isaja
pravietojums, kas saka: ar dzirdi jūs dzirdēsiet, bet nesapratīsiet;
skatīdamies redzēsiet, bet nesaredzēsiet.

<span id="an_13:15">13:15</span> Jo šīs tautas sirds ir nocietināta, un
ar ausīm viņi grūti dzird, un savas acis viņi aizver, lai acīm neredzētu
un ar ausīm nedzirdētu, un sirdī nesaprastu un neatgrieztos, lai es
viņus izdziedinātu.

<span id="an_13:16">13:16</span> Svētīgas ir jūsu acis, jo tās redz, un
jūsu ausis, jo tās dzird.

<span id="an_13:17">13:17</span> Patiesi es jums saku: daudzi pravieši
un taisnīgie vēlējās redzēt, ko jūs redzat, bet nav redzējuši, un
dzirdēt, ko jūs dzirdat, un nedzirdēja.

<span id="an_13:18">13:18</span> Tad nu klausieties līdzību par sējēju!

<span id="an_13:19">13:19</span> Pie ikviena, kas vārdu par valstību
dzird, bet to nesaprot, nāk ļaunais un izrauj to, kas bija iesēts viņa
sirdī. Šis ir tas, kas ceļmalā bija iesēts.

<span id="an_13:20">13:20</span> Bet iesētais akmenājā ir tas, kas vārdu
dzird un tūliņ to priekā pieņem.

<span id="an_13:21">13:21</span> Bet tanī nav saknes, tas nav pastāvīgs.
Tiklīdz sākas bēdas un vajāšanas vārda dēļ, viņš tūdaļ ieļaunojas.

<span id="an_13:22">13:22</span> Bet starp ērkšķiem sētais ir tas, kas
vārdu dzird, bet šīs pasaules rūpes un bagātības viltība nomāc vārdu; un
viņš nenes augļus.

<span id="an_13:23">13:23</span> Bet labā zemē sētais ir tas, kas vārdu
dzird un to saprot, un nes augļus: cits simtkārtīgus, cits
sešdesmitkārtīgus, bet cits trīsdesmitkārtīgus.

<span id="an_13:24">13:24</span> Citu līdzību Viņš teica tiem, sacīdams:
Debesvalstība pielīdzināma cilvēkam, kas labu sēklu iesēja savā tīrumā.

<span id="an_13:25">13:25</span> Bet kamēr ļaudis gulēja, atnāca viņa
ienaidnieks un iesēja nezāli starp kviešiem, un aizgāja.

<span id="an_13:26">13:26</span> Bet kad labība uzauga un deva augļus,
tad parādījās arī nezāle.

<span id="an_13:27">13:27</span> Tad pienāca nama tēva kalpi un sacīja
viņam: Kungs, vai tu neiesēji labu sēklu savā tīrumā? No kurienes tad
radās nezāle?

<span id="an_13:28">13:28</span> Viņš tiem sacīja: Cilvēks, ienaidnieks,
to padarīja. Bet kalpi sacīja viņam: Ja vēlies, mēs iesim un to
izravēsim.

<span id="an_13:29">13:29</span> Bet viņš sacīja: Nē, lai jūs, ravējot
nezāli, kopā ar to neizrautu arī kviešus.

<span id="an_13:30">13:30</span> Ļaujiet abiem augt līdz pļaujas laikam!
Un pļaujas laikā es teikšu pļāvējiem: savāciet vispirms nezāli un
sasieniet to kūlīšos sadedzināšanai, bet kviešus sakraujiet manā šķūnī.

<span id="an_13:31">13:31</span> Vēl citu līdzību Viņš tiem stāstīja,
sacīdams: Debesvalstība pielīdzināma sinepju graudam, ko cilvēks paņēma
un iesēja savā tīrumā.

<span id="an_13:32">13:32</span> Šī gan ir mazākā no visām sēklām, bet
kad tā izaug, tā lielāka par visiem dārza stādiem un kļūst koks, tā ka
debess putni nāk un dzīvo tā zaros.

<span id="an_13:33">13:33</span> Citu līdzību Viņš tiem sacīja:
Debesvalstība pielīdzināma raugam, ko sieviete ņem un iejauc trijos
mēros miltu, iekams viss sarūgst.

<span id="an_13:34">13:34</span> Šo visu Jēzus runāja ļaudīm līdzībās;
un bez līdzībām Viņš tiem nerunāja nekā,

<span id="an_13:35">13:35</span> Lai piepildītos, ko pravietis
priekšsludinājis, sacīdams: Es atdarīšu savu muti līdzībās, atklāšu to,
kas no pasaules radīšanas bija apslēpts.

<span id="an_13:36">13:36</span> Tad Viņš, atlaidis ļaudis, iegāja namā,
un Viņa mācekļi piegāja pie Viņa un sacīja: Izskaidro mums līdzību par
nezāli tīrumā!

<span id="an_13:37">13:37</span> Viņš atbildēja un sacīja tiem: Cilvēka
Dēls ir tas, kas sēj labo sēklu.

<span id="an_13:38">13:38</span> Bet tīrums ir pasaule, un labā sēkla -
valstības bērni, bet nezāle ir ļaunā bērni.

<span id="an_13:39">13:39</span> Bet ienaidnieks, kas to sējis, ir
sātans. Pļauja ir pasaules gals, bet pļāvēji ir eņģeļi.

<span id="an_13:40">13:40</span> Kā nezāles savāc un ugunī sadedzina, tā
tas notiks arī pasaules beigās.

<span id="an_13:41">13:41</span> Cilvēka Dēls izsūtīs savus eņģeļus, un
tie salasīs Viņa valstībā visus apgrēcības un netaisnības darītājus

<span id="an_13:42">13:42</span> Un iemetīs tos uguns krāsnī. Tur būs
raudāšana un zobu griešana.

<span id="an_13:43">13:43</span> Tad taisnīgie spīdēs kā saule sava Tēva
valstībā. Kam ausis dzirdēšanai, lai dzird!

<span id="an_13:44">13:44</span> Debesvalstība pielīdzināma tīrumā
apslēptai mantai, ko cilvēks atrod un paslēpj; un viņš, būdams priecīgs
par to, iet un pārdod visu, kas viņam ir, un pērk šo tīrumu.

<span id="an_13:45">13:45</span> Vēl debesvalstība pielīdzināma
tirgotājam, kas meklē labas pērles.

<span id="an_13:46">13:46</span> Un viņš, atradis vienu dārgu pērli,
aizgāja un pārdeva visu, kas viņam bija, un nopirka to.

<span id="an_13:47">13:47</span> Vēl debesvalstība pielīdzināma jūrā
izmestam tīklam, kas savāc visāda veida zivis.

<span id="an_13:48">13:48</span> Un viņi, kad tas bija pilns, izvilkuši
un krastā sēdēdami, labās savāca traukos, bet sliktās izmeta ārā.

<span id="an_13:49">13:49</span> Tā tas būs arī pasaules beigās: eņģeļi
izies un no taisnīgo vidus atšķirs ļaunos,

<span id="an_13:50">13:50</span> Un iemetīs viņus uguns krāsnī; tur būs
raudāšana un zobu griešana.

<span id="an_13:51">13:51</span> Vai jūs visu to sapratāt? Tie atbildēja
Viņam: Jā gan!

<span id="an_13:52">13:52</span> Viņš tiem sacīja: Tāpēc ikviens rakstu
mācītājs, kas mācīts debesvalstībai, pielīdzināms nama tēvam, kas no
sava mantu krājuma izceļ jauno un veco.

<span id="an_13:53">13:53</span> Un notika, kad Jēzus šīs līdzības bija
beidzis, ka Viņš aizgāja no turienes.

<span id="an_13:54">13:54</span> Un Viņš, nonācis savā dzimtenē, mācīja
tos viņu sinagogās tā, ka tie brīnījās un sacīja: No kurienes Viņam tāda
gudrība un spēks?

<span id="an_13:55">13:55</span> Vai Viņš nav galdnieka dēls? Vai Viņa
māte nesaucas Marija un Viņa brāļi Jēkabs un Jāzeps, un Sīmanis, un
Jūda?

<span id="an_13:56">13:56</span> Un vai Viņa māsas nav visas pie mums?
No kurienes tad Viņam tas viss?

<span id="an_13:57">13:57</span> Un tie ieļaunojās no Viņa. Bet Jēzus
sacīja viņiem: Pravietis nav bez cieņas, bet ne savā tēvzemē un savās
mājās.

<span id="an_13:58">13:58</span> Un Viņš tur nedarīja daudz brīnumu viņu
neticības dēļ.

<span id="an_14:1">14:1</span> Tanī laikā tetrarhs Herods dzirdēja
runājam par Jēzu,

<span id="an_14:2">14:2</span> Un viņš sacīja saviem ļaudīm: Šis ir
Jānis Kristītājs; viņš no miroņiem uzcēlies, un tāpēc viņā
brīnumdarītāja spēks.

<span id="an_14:3">14:3</span> Jo Herods sava brāļa sievas Herodijas dēļ
Jāni bija apcietinājs, saistījis un ieslodzījis cietumā.

<span id="an_14:4">14:4</span> Jo Jānis sacīja viņam: Nav brīv tev to
pie sevis atstāt.

<span id="an_14:5">14:5</span> Bet, gribēdams viņu nonāvēt, baidījās
tautas, jo tā atzina viņu par pravieti.

<span id="an_14:6">14:6</span> Heroda dzimšanas dienā Herodijas meita
dejoja viņu priekšā, un viņa patika Herodam.

<span id="an_14:7">14:7</span> Tāpēc viņš zvērēdams apsolīja dot tai
visu, ko vien viņa lūgs.

<span id="an_14:8">14:8</span> Un viņa, savas mātes pamācīta, sacīja:
Dod man šeit bļodā Jāņa Kristītāja galvu!

<span id="an_14:9">14:9</span> Un ķēniņš noskuma; bet zvēresta un to
dēļ, kas atradās pie galda, viņš pavēlēja dot.

<span id="an_14:10">14:10</span> Viņš sūtīja, lai Jānim cietumā nocērt
galvu.

<span id="an_14:11">14:11</span> Un viņa galvu atnesa bļodā un deva
meitenei; viņa to aiznesa savai mātei.

<span id="an_14:12">14:12</span> Un viņa mācekļi atnākuši paņēma tā
miesu un apbedīja to; tad viņi aizgāja un paziņoja Jēzum.

<span id="an_14:13">14:13</span> Kad Jēzus to dzirdēja, Viņš no turienes
laivā aizbrauca uz atsevišķu tuksnešainu vietu; bet ļaudis, to
dzirdēdami, no pilsētām sekoja Viņam kājām.

<span id="an_14:14">14:14</span> Un Viņš izkāpis redzēja daudz ļaužu; un
Viņš par tiem iežēlojās; un Viņš dziedināja viņu slimos.

<span id="an_14:15">14:15</span> Vakaram iestājoties, Viņa mācekļi
piegāja pie Viņa un sacīja: Vieta tuksnešaina, un stunda jau vēla;
atlaid ļaudis, lai tie iet miestos iepirkt sev barību!

<span id="an_14:16">14:16</span> Bet Jēzus viņiem sacīja: Nevajag viņiem
aiziet, dodiet jūs viņiem ēst!

<span id="an_14:17">14:17</span> Tie atbildēja Viņam: Mums šeit nekā
nav, bet ir tikai piecas maizes un divas zivis.

<span id="an_14:18">14:18</span> Un Viņš sacīja tiem: Atnesiet man tās
šurp!

<span id="an_14:19">14:19</span> Un Viņš, pavēlējis ļaudīm apmesties
zālē, paņēma piecas maizes un divas zivis; un Viņš, pacēlis acis pret
debesīm, svētīja un lauza, un pasniedza maizes mācekļiem, bet mācekļi -
ļaudīm.

<span id="an_14:20">14:20</span> Un visi ēda un paēda. Un savāca atlieku
druskas pilnus divpadsmit grozus.

<span id="an_14:21">14:21</span> Bet to, kas ēduši, skaitā bija pieci
tūkstoši vīriešu, neieskaitot sievietes un bērnus.

<span id="an_14:22">14:22</span> Un tūliņ Jēzus pamudināja mācekļus kāpt
laivā un pirms Viņa pārcelties otrā krastā, iekams Viņš atlaidīs ļaudis.

<span id="an_14:23">14:23</span> Un Viņš, ļaudis atlaidis, viens pats
uzkāpa kalnā lūgt Dievu. Vakaram iestājoties, Viņš bija tur viens pats.

<span id="an_14:24">14:24</span> Bet viļņi jūras vidū svaidīja laivu, jo
bija pretvējš.

<span id="an_14:25">14:25</span> Bet Viņš ceturtās nakts sardzes laikā,
iedams pa jūru, nāca pie tiem.

<span id="an_14:26">14:26</span> Un tie, redzot Viņu staigājam pa jūru,
iztrūkās un sacīja: Tā ir parādība. Un bailēs tie kliedza.

<span id="an_14:27">14:27</span> Un Jēzus tūliņ viņus uzrunāja,
sacīdams: Esiet droši! Es esmu, nebīstieties!

<span id="an_14:28">14:28</span> Bet Pēteris atbildēja un sacīja: Kungs,
ja Tu tas esi, pavēli man iet pie Tevis pa ūdens virsu!

<span id="an_14:29">14:29</span> Un Viņš sacīja: Nāc! Un Pēteris,
izkāpis no laivas, gāja pa ūdens virsu, lai ietu pie Jēzus.

<span id="an_14:30">14:30</span> Bet viņš, redzēdams stipro vēju,
izbijās un, kad sāka grimt, sauca, sacīdams: Kungs, glāb mani!

<span id="an_14:31">14:31</span> Un Jēzus, roku izstiepis, satvēra viņu
un sacīja: Mazticīgais, kāpēc tu šaubījies?

<span id="an_14:32">14:32</span> Un kad viņi iekāpa laivā, vētra
apklusa.

<span id="an_14:33">14:33</span> Bet tie, kas bija laivā, nāca un
pielūdza Viņu, sacīdami: Patiesi, Tu esi Dieva Dēls!

<span id="an_14:34">14:34</span> Un pārcēlušies viņi nonāca Ģenezaretes
zemē.

<span id="an_14:35">14:35</span> Un tā novada ļaudis, Viņu pazinuši,
izziņoja visā apgabalā; un tie atnesa pie Viņa visus savus slimniekus un
lūdza Viņu, lai atļauj pieskarties kaut Viņa drēbju vīlei. Un visi, kas
pieskārās, kļuva veseli.

<span id="an_15:1">15:1</span> Tad rakstu mācītāji un farizeji no
Jeruzalemes nāca pie Viņa un sacīja:

<span id="an_15:2">15:2</span> Kāpēc Tavi mācekļi pārkāpj senču ieražas?
Viņi nemazgā rokas pirms maizes ēšanas.

<span id="an_15:3">15:3</span> Bet Viņš tiem atbildēja un sacīja: Kāpēc
jūs pārkāpjat Dieva bausli savu ieražu labad? Jo Dievs sacīja:

<span id="an_15:4">15:4</span> Godā tēvu un māti, un kas tēvu vai māti
nievā, tam būs mirt!

<span id="an_15:5">15:5</span> Bet jūs sakāt: kas tēvam un mātei saka:
kas tev no manis par labu pienākas, lai ir upura dāvana,

<span id="an_15:6">15:6</span> Un tam vairs nav jāgodina savs tēvs un
sava māte. Un jūs apejat Dieva bausli savu ieražu dēļ.

<span id="an_15:7">15:7</span> Jūs, liekuļi! Isajs ir labi pravietojis
par jums, sacīdams:

<span id="an_15:8">15:8</span> Šī tauta godina mani ar lūpām, bet viņu
sirdis ir tālu no manis.

<span id="an_15:9">15:9</span> Bez pamata viņi mani godina, jo tie
sludina cilvēku mācības un likumus.

<span id="an_15:10">15:10</span> Un Viņš, sasaucis pie sevis ļaudis,
tiem sacīja: Klausieties un iegaumējiet:

<span id="an_15:11">15:11</span> Ne tas, kas mutē ieiet, sagāna cilvēku,
bet tas, kas no mutes iziet, sagāna cilvēku.

<span id="an_15:12">15:12</span> Tad Viņa mācekļi pienākuši sacīja
Viņam: Vai zini, ka farizeji, izdzirduši šos vārdus, krita apgrēcībā?

<span id="an_15:13">15:13</span> Bet Viņš atbildēja un sacīja: Visi
stādi, ko mans Debestēvs nav stādījis, tiks ar saknēm izrauti.

<span id="an_15:14">15:14</span> Atstājiet tos! Viņi ir akli un aklo
vadoņi. Bet kad aklais aklo vada, abi iekrīt bedrē.

<span id="an_15:15">15:15</span> Bet Pēteris atbildēja un sacīja Viņam:
Paskaidro mums šo līdzību!

<span id="an_15:16">15:16</span> Un Viņš sacīja: Vai arī jūs vēl
neizprotat?

<span id="an_15:17">15:17</span> Vai nesaprotat, ka viss, kas mutē
ieiet, noiet vēderā un tiek izmests laukā?

<span id="an_15:18">15:18</span> Bet kas no mutes iziet, tas nāk no
sirds, un tas sagāna cilvēku.

<span id="an_15:19">15:19</span> Jo no sirds iziet ļaunas domas,
slepkavība, laulības pārkāpšana, nešķīstība, zādzība, nepatiesa liecība,
zaimi.

<span id="an_15:20">15:20</span> Tas ir, kas sagāna cilvēku. Bet ēšana
nemazgātām rokām cilvēku nesagāna.

<span id="an_15:21">15:21</span> Un Jēzus, turieni atstājis, aizgāja
Tiras un Sidonas robežās.

<span id="an_15:22">15:22</span> Un, lūk, kanāniešu sieviete, no tās
puses atnākusi, sauca, sacīdama Viņam: Kungs, Dāvida Dēls, apžēlojies
par mani! Manu meitu šausmīgi moka ļaunais gars.

<span id="an_15:23">15:23</span> Bet Viņš tai neatbildēja ne vārda. Un
Viņa mācekļi pienāca, lūdza Viņu un sacīja: Atlaid viņu, jo tā sauc pēc
mums.

<span id="an_15:24">15:24</span> Bet Viņš atbildēja un sacīja: Es esmu
sūtīts vienīgi pie Izraēļa nama pazudušajām avīm.

<span id="an_15:25">15:25</span> Bet tā atnāca un pielūdza Viņu,
sacīdama: Kungs, palīdzi man!

<span id="an_15:26">15:26</span> Viņš atbildēja un sacīja: Nav labi
atņemt maizi bērniem un mest suņiem.

<span id="an_15:27">15:27</span> Bet Viņa atbildēja: Tiešām, Kungs,
tomēr arī sunīši ēd druskas, kas nokrīt no viņu kunga galda.

<span id="an_15:28">15:28</span> Tad Jēzus atbildēja un sacīja viņai:
Ak, sieviet, liela ir tava ticība. Lai notiek, kā esi vēlējusies! Un no
tā brīža viņas meita kļuva vesela.

<span id="an_15:29">15:29</span> Un Jēzus, iedams no turienes, gāja gar
Galilejas jūru; un, uzkāpis kalnā, Viņš tur apsēdās.

<span id="an_15:30">15:30</span> Un daudz ļaužu nāca pie Viņa un atveda
līdz mēmus, aklus, klibus, kropļus un daudz citus un nolika tos pie Viņa
kājām; un Viņš tos dziedināja.

<span id="an_15:31">15:31</span> Tā kā ļaudis, redzot mēmos runājam,
tizlos staigājam, aklos redzam, brīnījās un godināja Izraēļa Dievu.

<span id="an_15:32">15:32</span> Bet Jēzus, saaicinājis savus mācekļus,
sacīja: Man žēl šo ļaužu, jo jau trīs dienas tie palikuši pie manis, un
viņiem nav ko ēst. Es negribu viņus atlaist neēdušus, lai tie ceļā
nepagurtu.

<span id="an_15:33">15:33</span> Un mācekļi sacīja Viņam: No kurienes
mums šeit, tuksnesī, tik daudz maizes, lai paēdinātu tik daudz ļaužu?

<span id="an_15:34">15:34</span> Jēzus jautāja viņiem: Cik jums maizes?
Viņi atbildēja: Septiņas un dažas zivtiņas.

<span id="an_15:35">15:35</span> Un Viņš pavēlēja ļaudīm apmesties zemē.

<span id="an_15:36">15:36</span> Un Viņš, paņēmis septiņas maizes un
zivis, izteicis pateicības lūgšanu, lauza un deva saviem mācekļiem, bet
mācekļi deva tautai.

<span id="an_15:37">15:37</span> Un visi ēda un paēda. Un viņi savāca
septiņus grozus, pilnus ar pārpalikušajām druskām.

<span id="an_15:38">15:38</span> Bet to, kas ēda, bija četri tūkstoši
cilvēku, neieskaitot bērnus un sievietes.

<span id="an_15:39">15:39</span> Un Viņš, atlaidis ļaudis, iekāpa laivā
un nonāca Magedanas novadā.

<span id="an_16:1">16:1</span> Tad atnāca pie Viņa farizeji un saduceji
un, kārdinādami Viņu, lūdza, lai Viņš rāda tiem zīmi no debesīm.

<span id="an_16:2">16:2</span> Bet Viņš atbildēja un tiem sacīja:
Vakaram iestājoties, jūs sakāt: būs labs laiks, jo debesis sārtojas.

<span id="an_16:3">16:3</span> Un rītā: šodien būs negaiss, jo debess ir
sarkana un apmākusies.

<span id="an_16:4">16:4</span> Debess izskatu jūs protat izskaidrot, bet
laika zīmes nevarat saprast. Ļauna un laulības parkāpēja cilts meklē
zīmi, un neviena zīme viņai netiks dota, kā tikai pravieša Jonasa zīme.
Un, tos atstājis, Viņš aizgāja.

<span id="an_16:5">16:5</span> Un Viņa mācekļi, pārceldamies otrā
krastā, bija aizmirsuši līdzi paņemt maizi.

<span id="an_16:6">16:6</span> Viņš tiem sacīja: Uzmanieties un
sargieties no farizeju un saduceju rauga.

<span id="an_16:7">16:7</span> Bet viņi sevī nodomāja un sacīja: Mēs
taču maizi nepaņēmām līdzi.

<span id="an_16:8">16:8</span> Bet Jēzus, to zinādams, sacīja: Jūs,
mazticīgie, ko jūs sevī domājat, ka jums maizes nav?

<span id="an_16:9">16:9</span> Vai jūs vēl nesaprotat un neatminaties
piecas maizes pieciem tūkstošiem cilvēku, un cik grozu jūs vēl savācāt?

<span id="an_16:10">16:10</span> Un septiņas maizes četriem tūkstošiem
cilvēku, un cik grozu jūs vēl salasījāt?

<span id="an_16:11">16:11</span> Kāpēc jūs nesaprotat, ka es ne par
maizi jums sacīju: sargieties no farizeju un saduceju rauga?

<span id="an_16:12">16:12</span> Tad tie saprata, ka Viņš nebija licis
sargāties no maizes rauga, bet no farizeju un saduceju mācības.

<span id="an_16:13">16:13</span> Bet Jēzus nonāca Filipa Cesarijas
robežās un jautāja saviem mācekļiem, sacīdams: Par ko ļaudis uzskata
Cilvēka Dēlu?

<span id="an_16:14">16:14</span> Bet viņi atbildēja: Vieni par Jāni
Kristītāju, citi par Eliju, bet citi par Jeremiju vai vienu no
praviešiem.

<span id="an_16:15">16:15</span> Jēzus viņiem sacīja: Bet par ko jūs
mani uzskatāt?

<span id="an_16:16">16:16</span> Sīmanis Pēteris atbildēja un sacīja
Viņam: Tu esi Kristus, dzīvā Dieva Dēls.

<span id="an_16:17">16:17</span> Bet Jēzus atbildēja un sacīja viņam:
Svētīgs tu esi, Sīmani, Jonas dēls, jo miesa un asins tev to neatklāja,
bet mans Tēvs, kas debesīs.

<span id="an_16:18">16:18</span> Un es tev saku: Tu esi Pēteris, un uz
šīs klints es celšu savu Baznīcu, un elles vārti to neuzvarēs.

<span id="an_16:19">16:19</span> Un es tev došu debesvalstības atslēgas.
Un ko tu saistīsi virs zemes, tas būs saistīts arī debesīs; un ko tu
atraisīsi virs zemes, tas būs atraisīts arī debesīs.

<span id="an_16:20">16:20</span> Tad Viņš saviem mācekļiem pavēlēja, lai
nevienam nesaka, ka Viņš ir Jēzus Kristus.

<span id="an_16:21">16:21</span> No tā laika Jēzus sāka skaidrot saviem
mācekļiem, ka Viņam vajag iet uz Jeruzalemi un daudz ciest no vecākajiem
un rakstu mācītājiem, un augstajiem priesteriem, un tikt nonāvētam, un
trešajā dienā augšāmcelties.

<span id="an_16:22">16:22</span> Un Pēteris, ņēmis Viņu savrup, sāka
Viņam aizrādīt, sacīdams: Nost to no Tevis, Kungs! Lai tas ar Tevi
nenotiek!

<span id="an_16:23">16:23</span> Viņš pagriezās un sacīja Pēterim:
Atkāpies no manis, sātan! Tu esi man par apgrēcību, jo tu nedomā to, kas
ir Dieva, bet kas cilvēcīgs.

<span id="an_16:24">16:24</span> Tad Jēzus sacīja saviem mācekļiem: Ja
kas grib man sekot, lai aizliedz sevi, uzņemas savu krustu un seko man!

<span id="an_16:25">16:25</span> Jo kas grib savu dzīvību glābt, tas to
pazaudēs; bet kas savu dzīvību pazaudēs manis dēļ, tas to iegūs.

<span id="an_16:26">16:26</span> Jo ko tas līdz cilvēkam, ja viņš
iemantos visu pasauli, bet savā dvēselē cietīs zaudējumu? Vai kādu
izpirkumu cilvēks dos par savu dvēseli?

<span id="an_16:27">16:27</span> Jo Cilvēka Dēls nāks ar saviem eņģeļiem
sava Tēva godībā, un tad Viņš atdos ikvienam pēc tā darbiem.

<span id="an_16:28">16:28</span> Patiesi es jums saku, ka daži, kas šeit
stāv, nāvi nebaudīs, iekams viņi neredzēs Cilvēka Dēlu ieejam savā
valstībā.

<span id="an_17:1">17:1</span> Un pēc sešām dienām Jēzus ņēma Pēteri un
Jēkabu, un tā brāli Jāni un uzveda viņus savrup augstā kalnā,

<span id="an_17:2">17:2</span> Un tika apskaidrots viņu priekšā. Un Viņa
seja mirdzēja kā saule, bet Viņa drēbes kļuva baltas kā sniegs.

<span id="an_17:3">17:3</span> Un, lūk, viņiem parādījās Mozus un Elijs
un runāja ar Viņu.

<span id="an_17:4">17:4</span> Bet Pēteris atbildēdams sacīja Jēzum:
Kungs, labi mums šeit būt! Ja vēlies, mēs taisīsim šeit trīs teltis:
vienu Tev, vienu Mozum un vienu Elijam.

<span id="an_17:5">17:5</span> Viņam vēl runājot, lūk, spoža padebess
tos apēnoja. Un, lūk, balss padebesī sacīja: Šis ir mans mīļais Dēls,
kas man labpatīk. Viņu jūs klausiet!

<span id="an_17:6">17:6</span> Kad mācekļi to dzirdēja, viņi krita uz
sava vaiga un ļoti izbijās.

<span id="an_17:7">17:7</span> Bet Jēzus piegāja un pieskārās viņiem, un
sacīja tiem: Celieties un nebīstieties!

<span id="an_17:8">17:8</span> Bet viņi, pacēluši savas acis, neviena
neredzēja, kā vien tikai Jēzu.

<span id="an_17:9">17:9</span> Un viņiem, no kalna nokāpjot, Jēzus
pavēlēja, sacīdams: Nevienam nesakiet par šo pārādību, iekams Cilvēka
Dēls nebūs uzcēlies no miroņiem!

<span id="an_17:10">17:10</span> Un mācekļi Viņam jautāja, sacīdami: Ko
tad rakstu mācītāji saka, ka vispirms jānāk Elijam?

<span id="an_17:11">17:11</span> Bet Viņš tiem atbildēja, sacīdams:
Elijs gan nāks un visu sataisīs.

<span id="an_17:12">17:12</span> Bet es jums saku, ka Elijs jau atnāca,
un viņi to neatzina, bet darīja ar to visu, ko gribēja. Tā arī Cilvēka
Dēls cietīs no viņiem.

<span id="an_17:13">17:13</span> Tad mācekļi saprata, ka Viņš runāja
tiem par Jāni Kristītāju.

<span id="an_17:14">17:14</span> Un kad Viņš atnāca pie ļaudīm, pienāca
pie Viņa kāds cilvēks un, Viņa priekšā ceļos nometies, sacīja: Kungs,
apžēlojies par manu dēlu, jo viņš ir mēnessērdzīgs un tam ļoti jācieš,
jo viņš bieži krīt ugunī un bieži ūdenī.

<span id="an_17:15">17:15</span> Un es viņu atvedu pie Taviem mācekļiem,
bet tie nespēja viņu izdziedināt.

<span id="an_17:16">17:16</span> Bet Jēzus atbildēja un sacīja: Tu
neticīgā un negodīgā cilts, cik ilgi es vēl būšu ar jums? Cik ilgi vēl
cietīšu jūs? Atvediet viņu šeit pie manis!

<span id="an_17:17">17:17</span> Un Jēzus norāja viņu, un ļaunais gars
izgāja no tā; un no tās stundas zēns kļuva vesels.

<span id="an_17:18">17:18</span> Tad mācekļi vieni piegāja pie Jēzus un
jautāja: Kāpēc mēs nevarējām to izdzīt?

<span id="an_17:19">17:19</span> Jēzus atbildēja viņiem: Jūsu neticības
dēļ. Patiesi es jums saku: ja jūsu ticība būs kā sinepju graudiņš un jūs
pateiksiet šim kalnam: pārcelies no šejienes uz turieni, tad tas
pārcelsies, un nekas nebūs jums neiespējams.

<span id="an_17:20">17:20</span> Bet šī suga netiek izdzīta citādi, kā
vien ar lūgšanu un gavēni.

<span id="an_17:21">17:21</span> Bet kad viņi uzturējās Galilejā, Jēzus
sacīja tiem: Cilvēka Dēls tiks nodots cilvēku rokās,

<span id="an_17:22">17:22</span> Un tie Viņu nonavēs, un trešajā dienā
Viņš augšāmcelsies. Un viņi ļoti noskuma.

<span id="an_17:23">17:23</span> Un kad viņi nonāca Kafarnaumā,
dubultdrahmas ņēmēji piegāja pie Pētera un sacīja viņam: Vai jūsu
Mācītājs dubultdrahmu nemaksā?

<span id="an_17:24">17:24</span> Viņš atbildēja: Jā gan! Un kad viņš
iegāja namā, to sastapa Jēzus un sacīja: Sīman, kā tev šķiet? No kā
zemes ķēniņi ņem muitu un nodokli? Vai no saviem dēliem, vai
svešiniekiem?

<span id="an_17:25">17:25</span> Bet viņš atbildēja: No svešiniekiem.
Jēzus sacīja viņam: Tātad dēli brīvi.

<span id="an_17:26">17:26</span> Bet lai mēs viņus neievestu apgrēcībā,
ej uz jūru, iemet makšķeri un to zivi, kura pirmā pieķersies, izvelc; un
tu, atdarījis tās muti, atradīsi stateru; ņem to un dod viņiem par mani
un sevi!

<span id="an_18:1">18:1</span> Tanī stundā mācekļi gāja pie Jēzus un
jautāja: Kā Tev šķiet, kas ir lielākais debesvalstībā?

<span id="an_18:2">18:2</span> Un Jēzus, pasaucis bērnu, nostādīja to
viņu vidū

<span id="an_18:3">18:3</span> Un sacīja: Patiesi es jums saku: ja jūs
neatgriezīsieties un nekļūsiet kā bērni, jūs debesvalstībā neieiesiet.

<span id="an_18:4">18:4</span> Tātad, kas pats pazemosies kā šis bērns,
tas ir lielākais debesvalstībā.

<span id="an_18:5">18:5</span> Un kas uzņem tādu bērnu manā vārdā, tas
uzņem mani.

<span id="an_18:6">18:6</span> Bet kas apgrēcina vienu no šiem mazajiem,
kas tic man, tam būtu labāk, ka viņam kaklā piesietu dzirnakmeni un
nogremdētu jūras dziļumos.

<span id="an_18:7">18:7</span> Bēdas pasaulei apgrēcības dēļ! Apgrēcībai
gan jānāk, bet bēdas tam cilvēkam, caur ko apgrēcība nāk!

<span id="an_18:8">18:8</span> Bet ja tava roka vai tava kāja tevi
apgrēcina, cērt to nost un met no sevis prom: labāk tev kroplim vai
tizlam ieiet dzīvībā, nekā tu ar divām rokām un divām kājām tiktu
iemests mūžīgajā ugunī.

<span id="an_18:9">18:9</span> Un ja tava acs tevi apgrēcina, izrauj to
un aizmet no sevis: labāk tev ar vienu aci ieiet dzīvībā, nekā tev
paliktu divas acis un tu tiktu iemests elles ugunī.

<span id="an_18:10">18:10</span> Pielūkojiet, ka jūs nevienu no šiem
mazajiem nenievātu, jo es jums saku, ka viņu eņģeļi debesīs vienmēr redz
mana Tēva vaigu, kas ir debesīs.

<span id="an_18:11">18:11</span> Jo Cilvēka Dēls atnāca glābt to, kas
bija pazudis.

<span id="an_18:12">18:12</span> Kā jums šķiet? Ja kam simts avju, bet
viena no tām nomaldās, vai viņš neatstāj deviņdesmit deviņas kalnos un
neiet meklēt to, kas nomaldījusies?

<span id="an_18:13">18:13</span> Un ja viņam laimējas to atrast, patiesi
es jums saku: viņš priecājas par to vairāk nekā par deviņdesmit deviņām,
kas nav nomaldījušās.

<span id="an_18:14">18:14</span> Tas nav jūsu Debestēva prāts, ka viens
no šiem mazajiem pazustu.

<span id="an_18:15">18:15</span> Bet ja tavs brālis sagrēko pret tevi,
ej un aizrādi viņam savā un viņa klātbūtnē vien! Ja viņš tevi paklausīs,
būsi savu brāli ieguvis.

<span id="an_18:16">18:16</span> Bet ja viņš tevi neklausīs, ņem līdzi
sev vēl vienu vai divus, lai katru vārdu apstiprinātu divu vai triju
liecinieku mutes.

<span id="an_18:17">18:17</span> Bet ja viņš tiem neklausīs, saki
Baznīcai! Bet ja viņš Baznīcai neklausīs, tad lai viņš tev būtu kā
pagāns un muitnieks!

<span id="an_18:18">18:18</span> Patiesi es jums saku: ko jūs virs zemes
saistīsiet, tas būs saistīts arī debesīs; un ko jūs virs zemes
atraisīsiet, tas būs atraisīts arī debesīs.

<span id="an_18:19">18:19</span> Atkal es jums saku: ja divi no jums
virs zemes vienprātīgi kaut ko lūgs, to viņiem dos mans Tēvs, kas ir
debesīs.

<span id="an_18:20">18:20</span> Jo kur divi vai trīs sapulcējušies manā
vārdā, tur es esmu viņu vidū.

<span id="an_18:21">18:21</span> Tad Pēteris piegāja pie Viņa un sacīja:
Kungs, cikkārt man jāpiedod savam brālim, ja viņš pret mani grēko? Vai
līdz septiņkārt?

<span id="an_18:22">18:22</span> Jēzus sacīja viņam: Es nesaku tev: līdz
septiņkārt, bet līdz septiņdesmitkārt septiņi.

<span id="an_18:23">18:23</span> Tāpēc debesvalstība pielīdzināma
cilvēkam, ķēniņam, kas gribēja norēķināties ar saviem kalpiem.

<span id="an_18:24">18:24</span> Un kad viņš iesāka norēķinu, tika pie
viņa atvests viens, kas tam bija parādā desmit tūkstošu talentu.

<span id="an_18:25">18:25</span> Bet kad tam nebija ko atdot, tā kungs
pavēlēja pārdot viņu un tā sievu, un bērnus, un visu, kas tam bija, un
samaksāt.

<span id="an_18:26">18:26</span> Bet kalps, nokritis ceļos, lūdza viņu,
sacīdams: Esi ar mani pacietīgs, un es tev visu atdošu.

<span id="an_18:27">18:27</span> Tad kungs apžēlojās par šo kalpu; viņš
to atbrīvoja un atlaida viņam parādu.

<span id="an_18:28">18:28</span> Bet šis kalps, izgājis ārā, atrada
vienu savu līdzgaitnieku, kas tam bija simts denāriju parādā; un viņš,
sagrābis to, žņaudza, sacīdams: Atdod, ko esi parādā!

<span id="an_18:29">18:29</span> Un viņa līdzgaitnieks, nokritis pie
kājām, lūdza to, sacīdams: Esi pacietīgs ar mani, un es tev visu atdošu.

<span id="an_18:30">18:30</span> Bet viņš negribēja un gāja, un meta to
cietumā, iekams neatdos parādu.

<span id="an_18:31">18:31</span> Bet viņa līdzgaitnieki, redzēdami
notikušo, ļoti noskuma un aizgāja, un pastāstīja savam kungam visu, kas
bija noticis.

<span id="an_18:32">18:32</span> Tad viņa kungs to pasauca un sacīja: Tu
nekrietnais kalps! Es visu parādu tev atlaidu, jo tu mani lūdzi.

<span id="an_18:33">18:33</span> Vai tad tev nevajadzēja apžēloties par
savu līdzgaitnieku, kā es apžēlojos par tevi?

<span id="an_18:34">18:34</span> Un viņa kungs, kļuvis dusmīgs, nodeva
to mocītājiem, kamēr tas neatdos visu parādu.

<span id="an_18:35">18:35</span> Tā arī mans Debestēvs jums darīs, ja
jūs ikviens no sirds nepiedosiet savam brālim.

<span id="an_19:1">19:1</span> Un notika, kad Jēzus šos vārdus bija
beidzis runāt, ka Viņš aizgāja no Galilejas un nonāca pāri Jordānai
Jūdejas robežās.

<span id="an_19:2">19:2</span> Un daudz ļaužu sekoja Viņam; un Viņš tos
turpat dziedināja.

<span id="an_19:3">19:3</span> Un farizeji, kārdinādami Viņu, nāca pie
Viņa un sacīja: Vai cilvēkam brīv kaut kādu iemeslu dēļ atstāt savu
sievu?

<span id="an_19:4">19:4</span> Viņš atbildēja un sacīja tiem: Vai jūs
neesat lasījuši, ka Tas, kas sākumā radīja cilvēku, tos radīja vīrieti
un sievieti?

<span id="an_19:5">19:5</span> Un sacīja: Tāpēc cilvēks atstās tēvu un
māti un paliks pie savas sievas; un būs divi vienā miesā.

<span id="an_19:6">19:6</span> Tātad viņi nav vairs divi, bet viena
miesa. Tāpēc: ko Dievs savienojis, to cilvēkam nebūs šķirt.

<span id="an_19:7">19:7</span> Tie sacīja Viņam: Kā tad Mozus lika dot
šķiršanās grāmatu un šķirties?

<span id="an_19:8">19:8</span> Viņš sacīja tiem: Jūsu cietsirdības dēļ
Mozus atļāva jums atstāt savas sievas, bet no sākuma tas tā nebija.

<span id="an_19:9">19:9</span> Bet es jums saku: kas savu sievu atstāj,
ja ne laulības pārkāpšanas dēļ, un precē citu, tas pārkāpj laulību; un
kas šķirtu precē, tas pārkāpj laulību.

<span id="an_19:10">19:10</span> Viņa mācekļi saka Viņam: Ja tas tā ir
vīra un sievas starpā, tad labāk neprecēties.

<span id="an_19:11">19:11</span> Viņš tiem sacīja: Visi nesaprot šo
vārdu, bet tie, kam tas ir dots.

<span id="an_19:12">19:12</span> Ir einuhi, kas tādi dzimuši no mātes
miesām; un ir einuhi, kurus par tādiem padarījuši cilvēki; un ir einuhi,
kuri paši atteikušies no laulības dzīves debesvalstības dēļ. Kas var to
saprast, lai saprot!

<span id="an_19:13">19:13</span> Tad atnesa pie Viņa bērnus, lai Viņš
tiem uzliktu rokas un lūgtu Dievu; bet mācekļi norāja tos.

<span id="an_19:14">19:14</span> Bet Jēzus viņiem sacīja: Laidiet
bērniņus un neliedziet viņiem pie manis nākt, jo tādiem pieder
debesvalstība.

<span id="an_19:15">19:15</span> Un Viņš, uzlicis tiem rokas, aizgāja no
turienes.

<span id="an_19:16">19:16</span> Un, lūk, viens piegāja un sacīja:
Labais Mācītāj, kas man labs jādara, lai es iemantotu mūžīgo dzīvi?

<span id="an_19:17">19:17</span> Viņš tam atbildēja: Ko tu man jautā par
labo? Viens ir labs, - Dievs. Bet ja tu gribi ieiet dzīvībā, pildi
baušļus.

<span id="an_19:18">19:18</span> Tas jautāja Viņam: Kādus? Bet Jēzus
sacīja: Tev nebūs nokaut, tev nebūs laulību pārkāpt, tev nebūs zagt, tev
nebūs nepatiesu liecību dot,

<span id="an_19:19">19:19</span> Tev būs savu tēvu un māti godāt, un tev
būs savu tuvāko mīlēt kā sevi pašu!

<span id="an_19:20">19:20</span> Jauneklis sacīja Viņam: To visu pildīju
no savas jaunības; kā vēl man trūkst?

<span id="an_19:21">19:21</span> Jēzus atbildēja viņam: Ja tu gribi būt
pilnīgs, ej, pārdod, kas tev ir, un atdod nabagiem, un tev būs manta
debesīs; un nāc, seko man!

<span id="an_19:22">19:22</span> Bet kad jauneklis dzirdēja šos vārdus,
viņš aizgāja noskumis, jo viņam piederēja daudz īpašumu.

<span id="an_19:23">19:23</span> Bet Jēzus sacīja saviem mācekļiem:
Patiesi es jums saku: bagātam grūti ieiet debesvalstībā.

<span id="an_19:24">19:24</span> Un atkal es jums saku: Vieglāk kamielim
izlīst caur adatas aci, nekā bagātam ieiet debesvalstībā.

<span id="an_19:25">19:25</span> Kad mācekļi to dzirdēja, viņi ļoti
brīnījās un sacīja: Kas tad var tikt pestīts?

<span id="an_19:26">19:26</span> Bet Jēzus uzlūkoja viņus un sacīja:
Cilvēkiem tas nav iespējams, bet Dievam viss iespējams.

<span id="an_19:27">19:27</span> Tad Pēteris atbildēja un sacīja Viņam:
Lūk, mēs atstājām visu un sekojām Tev. Kas mums par to būs?

<span id="an_19:28">19:28</span> Bet Jēzus sacīja viņiem: Patiesi es
jums saku, ka jūs, kas esat man sekojuši, pie atdzimšanas, kad Cilvēka
Dēls sēdēs savā godības tronī, arī jūs sēdiesiet divpadsmit sēdekļos un
tiesāsiet divpadsmit Izraēļa ciltis.

<span id="an_19:29">19:29</span> Un katrs, kas atstās māju vai brāļus,
vai māsas, vai tēvu, vai māti, vai sievu, vai bērnus, vai tīrumus mana
vārda dēļ, tas saņems simtkārtīgi un iemantos mūžīgo dzīvību.

<span id="an_19:30">19:30</span> Un daudzi pirmie kļūs pēdējie, bet
pēdējie - pirmie.

<span id="an_20:1">20:1</span> Debesvalstība pielīdzināma nama tēvam,
kas rīta agrumā izgāja derēt strādniekus savam vīna dārzam.

<span id="an_20:2">20:2</span> Un viņš, vienojies ar strādniekiem par
dēnāriju dienā, sūtīja tos savā vīna dārzā.

<span id="an_20:3">20:3</span> Un viņš, izgājis ap trešo stundu, redzēja
citus tirgū bez darba stāvam.

<span id="an_20:4">20:4</span> Un viņš sacīja tiem: Ejiet arī jūs manā
vīna dārzā, un es jums došu, kas pienākas.

<span id="an_20:5">20:5</span> Un viņi aizgāja. Atkal viņš izgāja ap
sesto un devīto stundu un darīja tāpat.

<span id="an_20:6">20:6</span> Bet viņš, ap vienpadsmito stundu izgājis,
atrada vēl citus stāvam un sacīja tiem: Ko jūs šeit stāvat visu dienu
bezdarbā?

<span id="an_20:7">20:7</span> Viņi atbildēja: Neviens nav mūs derējis.
Viņš sacīja tiem: Ejiet arī jūs manā vīna dārzā!

<span id="an_20:8">20:8</span> Kad iestājās vakars, vīna dārza kungs
sacīja savam saimniecības pārzinim: Pasauc strādniekus un, sākot ar
pēdējiem un beidzot ar pirmajiem, izmaksā viņiem algu!

<span id="an_20:9">20:9</span> Tad atnāca tie, kas darbā iestājās ap
vienpadsmito stundu, un saņēma katrs pa dēnārijam.

<span id="an_20:10">20:10</span> Un kad atnāca pirmie, viņi cerēja
vairāk saņemt, bet arī tie dabūja katrs pa dēnārijam.

<span id="an_20:11">20:11</span> Un saņēmuši viņi kurnēja pret nama
tēvu.

<span id="an_20:12">20:12</span> Un sacīja: Šie pēdējie strādāja vienu
stundu; un tu viņus pielīdzināji mums, kas izcietām dienas nastu un
karstumu.

<span id="an_20:13">20:13</span> Un viņš atbildēja vienam no tiem,
sacīdams: Draugs, es nedaru tev netaisnību. Vai tu ar mani nesaderēji
par vienu dēnāriju?

<span id="an_20:14">20:14</span> Saņem, kas tavs, un ej! Šim pēdējam es
gribu dot tik, cik tev.

<span id="an_20:15">20:15</span> Vai man nav tiesību darīt to, ko es
gribu? Vai tava acs skaudīga, ka es esmu labs?

<span id="an_20:16">20:16</span> Tā pēdējie būs pirmie un pirmie būs
pēdējie, jo daudz aicinātu, bet maz izredzētu.

<span id="an_20:17">20:17</span> Kad Jēzus gāja uz Jeruzalemi, Viņš ņēma
divpadsmit mācekļus savrup un sacīja tiem:

<span id="an_20:18">20:18</span> Lūk, mēs aizejam uz Jeruzalemi, un
Cilvēka Dēlu nodos augstajiem priesteriem un rakstu mācītājiem; un tie
Viņu notiesās uz nāvi.

<span id="an_20:19">20:19</span> Un tie nodos Viņu pagāniem apsmiešanai,
šaustīšanai un krustā sišanai; un trešajā dienā Viņš augšāmcelsies.

<span id="an_20:20">20:20</span> Tad Zebedeja dēlu māte piegāja ar
saviem dēliem pie Viņa, atdeva godu un lūdza kaut ko Viņam.

<span id="an_20:21">20:21</span> Viņš sacīja tai: Ko tu vēlies? Tā
atbildēja Viņam: Saki, lai šie abi mani dēli sēž Tavā valstībā: viens
Tavā labajā, otrs kreisajā pusē!

<span id="an_20:22">20:22</span> Bet Jēzus atbildēja un sacīja: Jūs
nezināt, ko lūdzat. Vai jūs varat dzert to biķeri, ko es dzeršu? Viņi
atbild: Varam!

<span id="an_20:23">20:23</span> Viņš atbildēja tiem: Manu biķeri gan
jūs dzersiet, bet man nepiedienas jums dot sēdēt manā labajā vai
kreisajā pusē, bet tiem, kam mans Tēvs sagatavojis.

<span id="an_20:24">20:24</span> Kad pārējie desmit to dzirdēja, viņi
saīga uz abiem brāļiem.

<span id="an_20:25">20:25</span> Bet Jēzus pieaicināja viņus pie sevis
un sacīja: Jūs zināt, ka valdnieki valda pār savām tautām, un lielie
izmanto savu varu pār tām;

<span id="an_20:26">20:26</span> Starp jums tas tā nebūs. Bet kas no
jums grib būt lielāks, tas lai ir jūsu sulainis!

<span id="an_20:27">20:27</span> Bet kas starp jums grib būt pirmais,
tas lai ir jūsu kalps!

<span id="an_20:28">20:28</span> Jo Cilvēka Dēls nav atnācis, lai Viņam
kalpotu, bet lai Viņš kalpotu un atdotu savu dzīvību daudzu
atpestīšanai.

<span id="an_20:29">20:29</span> Un kad tie izgāja no Jērikas, daudz
ļaužu sekoja viņiem.

<span id="an_20:30">20:30</span> Un, lūk, divi aklie, sēdot ceļmalā,
dzirdēja Jēzu garām ejam, un viņi sauca, sacīdami: Kungs, Dāvida Dēls,
apžēlojies par mums!

<span id="an_20:31">20:31</span> Bet ļaudis apsauca viņus, lai tie
klusētu. Bet viņi vēl skaļāk sauca, sacīdami: Kungs, Dāvida Dēls,
apžēlojies par mums!

<span id="an_20:32">20:32</span> Un Jēzus apstājās, pasauca viņus un
sacīja: Ko jūs gribat, lai es jums daru?

<span id="an_20:33">20:33</span> Tie sacīja Viņam: Kungs, lai atdarās
mūsu acis!

<span id="an_20:34">20:34</span> Bet Jēzum kļuva to žēl. Viņš pieskārās
to acīm; un tūdaļ tie redzēja un sekoja Viņam.

<span id="an_21:1">21:1</span> Un kad viņi tuvojās Jeruzalemei un nonāca
Betfāgā pie Olīvkalna, tad Jēzus sūtīja divus mācekļus,

<span id="an_21:2">21:2</span> Sacīdams tiem: Ejiet uz miestu, kas jūsu
priekšā, un tūdaļ atradīsiet piesietu ēzeļa māti un kumeļu pie tās;
atraisiet tos un atvediet man!

<span id="an_21:3">21:3</span> Un ja kas jums ko teiktu, tad sakiet, ka
Kungam to vajag; un tūdaļ viņš tos atlaidīs.

<span id="an_21:4">21:4</span> Bet tas viss notika, lai piepildītos
pravieša priekšsludinājums, kas saka:

<span id="an_21:5">21:5</span> Sakiet Siona meitai: Lūk, tavs Ķēniņš nāk
pie tevis lēnprātīgs, sēdēdams ēzelī un nastnesējas ēzeļmātes kumeļā.

<span id="an_21:6">21:6</span> Bet mācekļi nogāja un darīja tā, kā Jēzus
viņiem pavēlēja.

<span id="an_21:7">21:7</span> Un atveda ēzeļa māti un kumeļu, un
apklāja tos savām drēbēm, un sēdināja Viņu tur virsū.

<span id="an_21:8">21:8</span> Bet daudz ļaužu klāja savas drēbes ceļā;
bet citi cirta koku zarus un klāja ceļā.

<span id="an_21:9">21:9</span> Bet ļaudis, kas gāja priekšā un sekoja
Viņam, sauca, sacīdami: Hozanna Dāvida Dēlam! Svētīgs, kas nāk Kunga
vārdā! Hozanna augstībā!

<span id="an_21:10">21:10</span> Un kad Viņš iegāja Jeruzalemē,
uztraucās visa pilsēta un sacīja: Kas tas ir?

<span id="an_21:11">21:11</span> Bet ļaudis sacīja: Šis ir pravietis
Jēzus no Galilejas Nācaretes.

<span id="an_21:12">21:12</span> Un Jēzus iegāja Dieva svētnīcā un
izdzina visus, kas svētnīcā pārdeva un pirka, un apgāza naudas mijēju
galdus un baložu pārdevēju sēdekļus.

<span id="an_21:13">21:13</span> Un Viņš sacīja: Ir rakstīts: mans nams
sauksies lūgšanas nams, bet jūs to padarījāt par slepkavu bedri.

<span id="an_21:14">21:14</span> Un aklie un klibie nāca pie Viņa
svētnīcā, un Viņš tos dziedināja.

<span id="an_21:15">21:15</span> Bet kad augstie priesteri un rakstu
mācītāji redzēja brīnumus, ko Viņš darīja, un bērnus svētnīcā kliedzam
un saucam Viņam: Hozanna Dāvida Dēlam, tad tie saniknojās.

<span id="an_21:16">21:16</span> Un tie sacīja Viņam: Vai tu dzirdi, ko
šie saka? Bet Jēzus sacīja viņiem: Jā gan, bet vai jūs nekad neesat
lasījuši: no bērnu un zīdaiņu mutēm Tu sev sagādāji godu?

<span id="an_21:17">21:17</span> Un Viņš atstāja tos, izgāja ārā no
pilsētas uz Betāniju un palika tur.

<span id="an_21:18">21:18</span> Bet rīta agrumā, kad Viņš atgriezās
pilsētā, Viņš bija izsalcis.

<span id="an_21:19">21:19</span> Un Viņš redzēja ceļmalā vienu vīģes
koku, piegāja tam klāt un, nekā tajā neatradis, kā tikai lapas, sacīja:
Lai tu nenestu augļus ne mūžam vairs! Un vīģes koks tūdaļ nokalta.

<span id="an_21:20">21:20</span> Un mācekļi, to redzēdami, brīnījās,
sacīdami: Kā tas tik ātri nokalta?

<span id="an_21:21">21:21</span> Bet Jēzus atbildēja un sacīja viņiem:
Patiesi es jums saku: ja jums būs ticība un jūs nešaubīsieties, tad ne
tikai ar vīģes koku tā darīsiet, bet, ja jūs arī sacīsiet šim kalnam:
celies un meties jūrā, tad tas notiks.

<span id="an_21:22">21:22</span> Un visu, ko jūs lūgšanā ticēdami
lūgsiet, jūs saņemsiet.

<span id="an_21:23">21:23</span> Un kad Viņš iegāja svētnīcā, tad, Viņam
mācot, augstie priesteri un tautas vecākie pienāca pie Viņa un jautāja:
Kā varā Tu to dari? Un kas Tev deva tādu varu?

<span id="an_21:24">21:24</span> Jēzus atbildēja un sacīja viņiem: Es
arī jautāšu jums vienu vārdu un, ja jūs man atbildēsiet, tad es jums
sacīšu, kā varā es to daru.

<span id="an_21:25">21:25</span> No kurienes bija Jāņa kristība no
debesīm vai no cilvēkiem? Bet viņi apspriedās savā starpā un sacīja:

<span id="an_21:26">21:26</span> Ja mēs teiksim: no debesīm, Viņš sacīs:
kāpēc tad jūs viņam neticējāt? Bet ja mēs sacīsim: no cilvēkiem, tad
mums jābīstas no ļaudīm, jo visi viņu tur par pravieti.

<span id="an_21:27">21:27</span> Un viņi atbildēja Jēzum un sacīja: Mēs
nezinām. Tad Viņš tiem atbildēja: Arī es jums neteikšu, kā varā es to
daru.

<span id="an_21:28">21:28</span> Bet kā jums šķiet? Kādam cilvēkam bija
divi dēli; un viņš gāja pie pirmā un sacīja: Dēls, ej un strādā šodien
manā vīna dārzā!

<span id="an_21:29">21:29</span> Bet tas atbildēja un sacīja: Es
negribu! Bet vēlāk viņam kļuva žēl, un viņš aizgāja.

<span id="an_21:30">21:30</span> Bet viņš, aizgājis pie otra, teica
tāpat. Tas atbildēja un sacīja: Es eju, kungs, bet negāja.

<span id="an_21:31">21:31</span> Kurš no šiem diviem izpildīja tēva
prātu? Viņi saka: Pirmais. Jēzus viņiem sacīja: Patiesi es jums saku, ka
muitnieki un netikles pirms jums ieies debesvalstībā.

<span id="an_21:32">21:32</span> Jo Jānis nāca pie jums pa taisnības
ceļu, bet jūs viņam neticējāt; bet muitnieki un netikles ticēja viņam.
Jūs to redzējāt, bet arī vēlāk jūs neatgriezāties un neticējāt viņam.

<span id="an_21:33">21:33</span> Klausieties citu līdzību! Bija cilvēks,
nama tēvs, kas iestādīja vīna dārzu un iežogoja to, un izraka tanī vīna
spiedi, un uzcēla torni, un iznomāja to strādniekiem, bet pats aizceļoja
tālumā.

<span id="an_21:34">21:34</span> Kad augļu laiks tuvojās, viņš sūtīja
savus kalpus pie strādniekiem, lai saņemtu savus augļus.

<span id="an_21:35">21:35</span> Bet strādnieki, sagrābuši viņa kalpus,
vienu šaustīja, citu nogalināja, citu nomētāja akmeņiem.

<span id="an_21:36">21:36</span> Atkal viņš sūtīja citus kalpus, vairāk
nekā pirmo reizi; un tie darīja ar viņiem tāpat.

<span id="an_21:37">21:37</span> Bet beidzot viņš sūtīja pie tiem savu
dēlu un sacīja: No mana dēla viņi kaunēsies.

<span id="an_21:38">21:38</span> Bet strādnieki, ieraudzījuši dēlu,
sacīja viens otram: Šis ir mantinieks; iesim, nogalināsim viņu un
paturēsim viņa mantojumu!

<span id="an_21:39">21:39</span> Un tie sagrāba viņu, izmeta no vīna
dārza ārā un nogalināja.

<span id="an_21:40">21:40</span> Bet kad vīna dārza kungs atnāks, ko
viņš darīs ar strādniekiem?

<span id="an_21:41">21:41</span> Tie sacīja Viņam: Viņš šos ļaundarus
bez žēlastības nogalinās un savu vīna dārzu iznomās citiem vīnkopjiem,
kas atdos viņam augļus īstajā laikā.

<span id="an_21:42">21:42</span> Jēzus sacīja viņiem: Vai jūs nekad
neesat lasījuši Rakstos: Akmens, kuru cēlāji atmeta, ir kļuvis
stūrakmens? To Kungs darījis, un tas ir brīnums mūsu acīs.

<span id="an_21:43">21:43</span> Tāpēc es jums saku, ka Dieva valstība
tiks jums atņemta un dota tautai, kas nes tās augļus.

<span id="an_21:44">21:44</span> Un kas uz šo akmeni kritīs, tas
sašķīdīs; un uz ko tas kritīs, to tas satrieks.

<span id="an_21:45">21:45</span> Un kad augstie priesteri un farizeji
dzirdēja Viņa līdzības, tie saprata, ka Viņš par tiem runāja.

<span id="an_21:46">21:46</span> Un tie meklēja Viņu aizturēt, bet bijās
no ļaudīm, jo tie saskatīja Viņā pravieti.

<span id="an_22:1">22:1</span> Un Jēzus atbildēja un atkal runāja viņiem
līdzībās, sacīdams:

<span id="an_22:2">22:2</span> Debesvalstība pielīdzināma cilvēkam,
ķēniņam, kas savam dēlam sarīkoja kāzas.

<span id="an_22:3">22:3</span> Un viņš izsūtīja savus kalpus aicināt
ielūgtos kāzās, bet tie negribēja nākt.

<span id="an_22:4">22:4</span> Viņš atkal sūtīja citus kalpus un teica:
Sakiet ielūgtajiem: lūk, es esmu savu mielastu sagatavojis, mani vērši
un barotie lopi ir nokauti, un viss sagatavots, nāciet kāzās!

<span id="an_22:5">22:5</span> Bet viņi, neievērodami to, aizgāja cits
uz savu saimniecību, bet cits savā tirdzniecībā.

<span id="an_22:6">22:6</span> Bet pārējie satvēra viņa kalpus,
nonicināja tos un nonāvēja.

<span id="an_22:7">22:7</span> Bet, kad ķēniņš to dzirdēja, viņš
sadusmojās, un nosūtījis savu karaspēku, nonāvēja šos slepkavas un
nodedzināja viņu pilsētu.

<span id="an_22:8">22:8</span> Tad viņš sacīja saviem kalpiem: Kāzas gan
sarīkotas, bet tie, kas bija aicināti, nebija cienīgi.

<span id="an_22:9">22:9</span> Tāpēc izejiet krustceļos un aiciniet
kāzās, ko vien atradīsiet!

<span id="an_22:10">22:10</span> Un viņa kalpi izgāja uz lielceļiem un
saaicināja visus, kādus atrada: ļaunus un labus; un kāzu nams pildījās
viesiem.

<span id="an_22:11">22:11</span> Bet ķēniņš ienāca aplūkot viesus un
ieraudzīja cilvēku, kas nebija tērpies kāzu drānās.

<span id="an_22:12">22:12</span> Un viņš sacīja tam: Draugs, kā tu šeit
ienāci, nebūdams kāzu drānās? Bet tas cieta klusu.

<span id="an_22:13">22:13</span> Tad ķēniņš sacīja kalpiem: Sasieniet
viņam rokas un kājas, metiet viņu ārējā tumsā! Tur būs raudāšana un zobu
griešana.

<span id="an_22:14">22:14</span> Jo aicināto ir daudz, bet maz
izredzēto.

<span id="an_22:15">22:15</span> Tad farizeji aizgāja un apspriedās, kā
notvert Viņu vārdos.

<span id="an_22:16">22:16</span> Un tie sūtīja savus mācekļus ar
herodiešiem pie Viņa, sacīdami: Mācītāj, mēs zinām, ka Tu esi patiess,
ka Tu Dieva ceļu patiesībā māci un ka Tu neraugies ne uz ko, jo Tu
neskaties uz cilvēka personu.

<span id="an_22:17">22:17</span> Tāpēc saki mums: kā Tev šķiet? Vai
atļauts ķeizaram maksāt nodokļus, vai nē?

<span id="an_22:18">22:18</span> Bet Jēzus, pazīdams viņu viltību,
sacīja: Kāpēc jūs, liekuļi, mani kārdināt?

<span id="an_22:19">22:19</span> Parādiet man nodevu naudu! Un tie
atnesa Viņam dēnāriju.

<span id="an_22:20">22:20</span> Un Jēzus sacīja viņiem: Kā šis attēls
un uzraksts?

<span id="an_22:21">22:21</span> Viņi sacīja: Ķeizara! Tad Viņš tiem
sacīja: Tad atdodiet ķeizaram, kas ķeizaram pieder, un Dievam, kas
Dievam pieder!

<span id="an_22:22">22:22</span> Un kad viņi to dzirdēja, tie brīnījās,
atstāja Viņu un aizgāja.

<span id="an_22:23">22:23</span> Tanī dienā atnāca pie Viņa saduceji,
kas māca, ka augšāmcelšanās neesot, un jautāja Viņam,

<span id="an_22:24">22:24</span> Sacīdami: Mācītāj, Mozus teicis: ja kas
nomirst bez bērniem, tad lai viņa brālis precē tā sievu un rada savam
brālim pēcnācējus!

<span id="an_22:25">22:25</span> Bet bija pie mums septiņi brāļi;
pirmais apprecēja sievu un nomira; un tā kā tam nebija bērnu, viņš
atstāja savu sievu savam brālim.

<span id="an_22:26">22:26</span> Tāpat otrs un trešais līdz pat
septītajam.

<span id="an_22:27">22:27</span> Un beidzot pēc viņiem visiem nomira arī
sieva.

<span id="an_22:28">22:28</span> Tad kuram no septiņiem šī sieva
piederēs pēc augšāmcelšanās, jo viņa visiem piederējusi?

<span id="an_22:29">22:29</span> Bet Jēzus atbildēja un sacīja viņiem:
Jūs maldāties, nesaprazdami Rakstus, nedz arī Dieva spēku.

<span id="an_22:30">22:30</span> Jo pēc augšāmcelšanās ne precējas, ne
tiek precēti, bet visi būs kā Dieva eņģeļi debesīs.

<span id="an_22:31">22:31</span> Bet vai jūs neesat lasījuši par miroņu
augšāmcelšanos, ko Dievs teicis, kas jums saka:

<span id="an_22:32">22:32</span> Es esmu Ābrahama Dievs un Īzāka Dievs,
un Jēkaba Dievs. Dievs nav mirušo, bet dzīvo Dievs.

<span id="an_22:33">22:33</span> Un ļaudis, to dzirdēdami, brīnījās par
Viņa mācību.

<span id="an_22:34">22:34</span> Bet kad farizeji izdzirda, ka Viņš
saducejiem muti aizdarījis, tie sapulcējās kopā.

<span id="an_22:35">22:35</span> Un viens no tiem, bauslības mācītājs,
kārdinādams Viņu, jautāja:

<span id="an_22:36">22:36</span> Mācītāj, kurš lielākais bauslis likumā?

<span id="an_22:37">22:37</span> Jēzus sacīja viņam: Mīli Dievu savu
Kungu no visas savas sirds, no visas savas dvēseles un no visa sava
prāta!

<span id="an_22:38">22:38</span> Šis ir lielākais un pirmais bauslis!

<span id="an_22:39">22:39</span> Bet otrs tam līdzīgs: mīli savu tuvāko
kā sevi pašu!

<span id="an_22:40">22:40</span> Šajos divos baušļos ietverta visa
bauslība un pravieši.

<span id="an_22:41">22:41</span> Bet kad farizeji bija sanākuši, Jēzus
jautāja viņiem,

<span id="an_22:42">22:42</span> Sacīdams: Kā jums šķiet, kas ir
Kristus? Kā dēls Viņš ir? Viņi atbildēja: Dāvida.

<span id="an_22:43">22:43</span> Viņš sacīja tiem: Kā tad Dāvids garā
sauc Viņu par Kungu, sacīdams tā:

<span id="an_22:44">22:44</span> Kungs sacīja manam Kungam: Sēdies pie
manas labās rokas, iekams es lieku Tavus ienaidniekus par paklāju Tavām
kājām.

<span id="an_22:45">22:45</span> Bet ja Dāvids sauc Viņu par Kungu, kā
tad Viņš ir tā dēls?

<span id="an_22:46">22:46</span> Un neviens nevarēja Viņam ne vārda
atbildēt; un no šīs dienas neviens neuzdrošinājās Viņam vairs jautāt.

<span id="an_23:1">23:1</span> Tad Jēzus runāja ar ļaudīm un saviem
mācekļiem,

<span id="an_23:2">23:2</span> Sacīdams: Rakstu mācītāji un farizeji
nosēdušies Mozus krēslā.

<span id="an_23:3">23:3</span> Visu, ko viņi jums saka, to ievērojiet un
dariet, bet pēc viņu darbiem nedariet, jo viņi gan saka, bet paši
nedara.

<span id="an_23:4">23:4</span> Jo viņi sasien smagas un nepanesamas
nastas un uzkrauj tās cilvēku pleciem, bet paši negrib tās ar pirkstu
kustināt.

<span id="an_23:5">23:5</span> Un viņi tāpēc dara visus savus darbus,
lai ļaudis tos redzētu: viņi lieto platas lūgšanas siksnas un garus
pušķus pie drēbēm.

<span id="an_23:6">23:6</span> Viņi mīl pirmās vietas mielastos un
pirmos sēdekļus sinagogās.

<span id="an_23:7">23:7</span> Un lai ļaudis viņus tirgus laukumos
sveicinātu un sauktu par "rabbi".

<span id="an_23:8">23:8</span> Bet jūs nesaucieties par rabbi, jo viens
ir jūsu Mācītājs, bet jūs visi esat brāļi!

<span id="an_23:9">23:9</span> Un nevienu nesauciet virs zemes par tēvu,
jo viens ir jūsu Tēvs, kas ir debesīs.

<span id="an_23:10">23:10</span> Un nesaucieties par mācītājiem, jo
viens ir jūsu Mācītājs - Kristus!

<span id="an_23:11">23:11</span> Bet lielākais starp jums lai ir jūsu
kalps!

<span id="an_23:12">23:12</span> Bet kas sevi paaugstinās, tiks
pazemots; bet kas sevi pazemos, tiks paaugstināts.

<span id="an_23:13">23:13</span> Bet bēdas jums, rakstu mācītāji un
farizeji, jūs liekuļi, jo jūs aizslēdzat debesvalstību cilvēkiem; jūs
paši neejat iekšā un neļaujat ieiet tiem, kas to vēlas.

<span id="an_23:14">23:14</span> Bēdas jums, rakstu mācītāji un
farizeji, jūs liekuļi, jo jūs apēdat atraitņu mājas, skaitot garas
lūgšanas; tāpēc jūs saņemsiet bargāko sodu.

<span id="an_23:15">23:15</span> Bēdas jums, rakstu mācītāji un
farizeji, jūs liekuļi, jo jūs apstaigājat jūru un sauszemi, lai iegūtu
kaut vienu jūdu ticībai; un, kad tas noticis, tad jūs padarāt viņu par
elles mantinieku, divreiz ļaunāku, nekā jūs paši.

<span id="an_23:16">23:16</span> Bēdas jums, jūs aklie vadoņi, kas
sakāt: ja kāds zvēr pie svētnīcas, tas nav nekas, bet kas zvēr pie
svētnīcas zelta, tam tas jāpilda.

<span id="an_23:17">23:17</span> Jūs, neprātīgie un aklie! Jo kas
vairāk: vai zelts, vai svētnīca, kas svētī zeltu?

<span id="an_23:18">23:18</span> Un, ja kas zvēr pie altāra, tas nav
nekas; bet ja kāds zvēr pie dāvanas, kas atrodas uz tā, tam tas jāpilda.

<span id="an_23:19">23:19</span> Jūs aklie! Kas vairāk: dāvana vai
altāris, kas svētī dāvanu?

<span id="an_23:20">23:20</span> Kas zvēr pie altāra, zvēr pie tā un
visa, kas uz tā atrodas.

<span id="an_23:21">23:21</span> Un kas zvēr pie svētnīcas, zvēr pie tās
un pie visa, ka tanī atrodas.

<span id="an_23:22">23:22</span> Un kas pie debesīm zvēr, tas zvēr pie
Dieva troņa un pie tā, kas uz tā sēd.

<span id="an_23:23">23:23</span> Bēdas jums, rakstu mācītāji un
farizeji, jūs liekuļi! Jūs dodat desmito daļu no mētrām, dillēm un
ķimenēm, bet neievērojat svarīgāko bauslībā: taisnību, žēlsirdību un
ticību. Šo jums vajadzēja darīt un to neatstāt.

<span id="an_23:24">23:24</span> Jūs, aklie vadoņi, kas odus izkāšat,
bet kamieļus aprijat!

<span id="an_23:25">23:25</span> Bēdas jums, rakstu mācītāji un
farizeji, jūs liekuļi, jo jūs tīrāt biķera un bļodas ārpusi, bet savā
iekšienē jūs esat pilni laupījuma un netīrības.

<span id="an_23:26">23:26</span> Aklais farizej, iztīri vispirms biķera
un bļodas iekšieni, lai tad arī ārpuse kļūtu tīra!

<span id="an_23:27">23:27</span> Bēdas jums, rakstu mācītāji un
farizeji, jūs liekuļi, jo jūs līdzinaties nobalsinātiem kapiem, kas no
ārienes cilvēkiem izrādās daiļi, bet iekšā ir miroņu kaulu un visādas
netīrības pilni.

<span id="an_23:28">23:28</span> Tā arī jūs: ārīgi gan jūs cilvēkiem
izrādāties taisnīgi, bet iekšķīgi jūs esat liekulības un netaisnības
pilni.

<span id="an_23:29">23:29</span> Bēdas jums, rakstu mācītāji un
farizeji, jūs liekuļi! Jūs ceļat kapenes praviešiem un izrotājat
pieminekļus taisnīgajiem,

<span id="an_23:30">23:30</span> Un sakāt: ja mēs dzīvotu savu tēvu
laikos, mēs nekļūtu viņu līdzdalībnieki praviešu asins izliešanā.

<span id="an_23:31">23:31</span> Tātad jūs liecināt par sevi, ka jūs
esat to bērni, kas nogalināja praviešus.

<span id="an_23:32">23:32</span> Tad nu piepildiet savu tēvu mēru!

<span id="an_23:33">23:33</span> Jūs, čūsku un odžu izdzimums, kā jūs
izbēgsiet no elles sodības?

<span id="an_23:34">23:34</span> Lūk, tāpēc es sūtu praviešus un gudros,
un rakstu mācītājus; un dažus no viņiem jūs nogalināsiet un sitīsiet
krustā, un dažus šaustīsiet savās sinagogās un vajāsiet no vienas
pilsētas uz otru,

<span id="an_23:35">23:35</span> Lai uz jums nāktu visas taisnīgās
asinis, kas izlietas virs zemes, sākot ar taisnīgā Ābela asinīm līdz
Zaharija, Barahija dēla, asinīm, ko jūs nogalinājāt starp svētnīcu un
altāri.

<span id="an_23:36">23:36</span> Patiesi es jums saku: tas viss nāks pār
šo paaudzi.

<span id="an_23:37">23:37</span> Jeruzaleme, Jeruzaleme, kas nokauj
praviešus un akmeņiem nomētā tos, kas pie tevis sūtīti! Cik reizes es
gribēju sapulcināt tavus bērnus, kā vista savāc savus cāļus zem
spārniem, bet tu negribēji!

<span id="an_23:38">23:38</span> Lūk, jūsu māja tiek jums atstāta postā!

<span id="an_23:39">23:39</span> Jo es jums saku: no šī laika jūs mani
vairs neredzēsiet, iekams sacīsiet: svētīgs, kas nāk Kunga vārdā!

<span id="an_24:1">24:1</span> Jēzus atstāja svētnīcu un aizgāja. Tad
Viņa mācekļi pienāca, lai rādītu Viņam svētnīcas celtnes.

<span id="an_24:2">24:2</span> Bet Viņš atbildēja un sacīja tiem: Vai
jūs redzat to visu? Patiesi es jums saku: šeit nepaliks akmens uz
akmens, kas netiktu nopostīts.

<span id="an_24:3">24:3</span> Bet kad Viņš sēdēja Olīvkalnā, mācekļi
vieni pienāca pie Viņa un sacīja: Saki mums, kad tas viss notiks, un
kāda būs Tavas atnākšanas un pasaules gala zīme?

<span id="an_24:4">24:4</span> Jēzus atbildēja un sacīja viņiem:
Uzmanieties, lai neviens jūs nepieviltu!

<span id="an_24:5">24:5</span> Jo daudzi nāks manā vārdā un sacīs: Es
esmu Kristus; un tie pievils daudzus.

<span id="an_24:6">24:6</span> Jūs dzirdēsiet par kariem un karu baumām.
Pielūkojiet un nebaidieties, jo tam visam jānotiek, bet tas vēl nav
gals.

<span id="an_24:7">24:7</span> Jo tauta celsies pret tautu un valsts
pret valsti, un būs mēris, bads un vietvietām zemestrīces.

<span id="an_24:8">24:8</span> Bet tas viss tikai ciešanu sākums.

<span id="an_24:9">24:9</span> Tad jūs nodos mokās un jūs nonāvēs; un
jūs būsiet visu tautu nīsti mana vārda dēļ.

<span id="an_24:10">24:10</span> Un tad daudzi ieļaunosies, un viens
otru nodos, un viens otru ienīdīs.

<span id="an_24:11">24:11</span> Un radīsies daudzi viltus pravieši, un
pievils daudzus.

<span id="an_24:12">24:12</span> Un tāpēc mīlestība daudzos atdzisīs, jo
netaisnība būs pārpilnībā.

<span id="an_24:13">24:13</span> Bet, kas pastāvēs līdz galam, tas būs
pestīts.

<span id="an_24:14">24:14</span> Un šīs valstības evaņģēlijs tiks
sludināts visā pasaulē, visām tautām par liecību; un tad nāks gals.

<span id="an_24:15">24:15</span> Un, kad jūs redzēsiet izpostīšanas
negantību esam svētajā vietā, kā to pravietis Daniēls sacījis, - kas to
lasa, lai saprot! -

<span id="an_24:16">24:16</span> Tad tie, kas Jūdejā, lai bēg kalnos!

<span id="an_24:17">24:17</span> Un kas uz jumta, lai nekāpj zemē iznest
kaut ko no savas mājas!

<span id="an_24:18">24:18</span> Un kas ir tīrumā, lai neatgriežas
paņemt savus virssvārkus!

<span id="an_24:19">24:19</span> Bet bēdas grūtniecēm un zīdītājām tanīs
dienās.

<span id="an_24:20">24:20</span> Bet lūdziet Dievu, lai jūsu bēgšana
nenotiek ziemā vai sabatā!

<span id="an_24:21">24:21</span> Jo tad būs lielas bēdas, kādas nav
bijušas no pasaules sākuma līdz pat šim un arī vairs nebūs.

<span id="an_24:22">24:22</span> Un ja šīs dienas nesaīsinātu, tad
neviena miesa neizglābtos; bet izredzēto dēļ šīs dienas saīsinās.

<span id="an_24:23">24:23</span> Ja tad kāds jums sacītu: Lūk, še vai
tur ir Kristus, neticiet!

<span id="an_24:24">24:24</span> Jo celsies viltus Kristi un viltus
pravieši un darīs lielas zīmes un brīnumus, lai maldinātu, ja tas
iespējams, arī izredzētos.

<span id="an_24:25">24:25</span> Lūk, es jums saku to jau iepriekš.

<span id="an_24:26">24:26</span> Ja tad jums sacīs: Lūk, Viņš ir
tuksnesī, neizejiet! Lūk, Viņš ir kambaros, tad neticiet!

<span id="an_24:27">24:27</span> Jo kā zibens rodas austrumos un atspīd
līdz rietumiem, tā būs arī ar Cilvēka Dēla atnākšanu.

<span id="an_24:28">24:28</span> Jo kur ir miesa, tur salasās arī ērgļi.

<span id="an_24:29">24:29</span> Bet tūdaļ pēc šo bēdu dienām saule
aptumšosies, un mēness nedos savu spīdumu, un zvaigznes kritīs no
debesīm, un debesu stiprumi sakustēsies.

<span id="an_24:30">24:30</span> Un tad Cilvēka Dēla zīme parādīsies
debesīs; un tad visas zemes ciltis vaimanās; un viņas redzēs Cilvēka
Dēlu nākam debesu padebešos lielā spēkā un godībā.

<span id="an_24:31">24:31</span> Un Viņš sūtīs savus eņģeļus ar bazūnēm
un stipru skaņu; un tie savāks Viņa izredzētos no četriem vējiem, no
vienas debesu malas līdz otrai.

<span id="an_24:32">24:32</span> Bet mācieties līdzību no vīģes koka:
kad zari jau paliek maigi un lapas plaukst, ziniet, ka vasara tuvu!

<span id="an_24:33">24:33</span> Tā arī jūs: kad visu to redzēsiet,
ziniet: Viņš ir tuvu durvīs!

<span id="an_24:34">24:34</span> Patiesi es jums saku: šī cilts
neizzudīs, kamēr tas viss notiks.

<span id="an_24:35">24:35</span> Debess un zeme zudīs, bet mani vārdi
nezudīs.

<span id="an_24:36">24:36</span> Bet to dienu un stundu neviens nezina,
pat ne debesu eņģeļi, kā vienīgi Tēvs.

<span id="an_24:37">24:37</span> Jo kā bija Noasa dienās, tā būs arī
Cilvēka Dēla atnākšanā.

<span id="an_24:38">24:38</span> Jo kā tanī laikā pirms ūdens plūdiem
viņi ēda un dzēra, precējās un devās laulībā līdz tai dienai, kad Noass
iegāja šķirstā,

<span id="an_24:39">24:39</span> Un viņi nesaprata, iekams plūdi nāca un
aizrāva visus; tā būs arī Cilvēka Dēla atnākšanā.

<span id="an_24:40">24:40</span> Tad divi būs tīrumā: vienu paņems, otru
atstās.

<span id="an_24:41">24:41</span> Divas mals dzirnavās: vienu paņems,
otru atstās.

<span id="an_24:42">24:42</span> Tāpēc esiet modri, jo jūs nezināt, kurā
stundā jūsu Kungs atnāks.

<span id="an_24:43">24:43</span> Bet tas jums jāzina: ja nama tēvs
zinātu, kurā stundā zaglis nāks, tad viņš paliktu nomodā un neļautu
ielauzties savā mājā.

<span id="an_24:44">24:44</span> Tāpēc esiet arī jūs sagatavoti, jo jūs
nezināt, kurā stundā Cilvēka Dēls atnāks.

<span id="an_24:45">24:45</span> Kā tev šķiet, kurš ir uzticīgais un
gudrais kalps, ko kungs iecēla pār savu saimi, lai viņiem dotu barību
īstā laikā?

<span id="an_24:46">24:46</span> Svētīgs tas kalps, kuru kungs pārnācis
atradīs tā darām.

<span id="an_24:47">24:47</span> Patiesi es jums saku: Viņš to iecels
pār visiem saviem īpašumiem.

<span id="an_24:48">24:48</span> Bet ja ļaunais kalps sacīs savā sirdī:
mans kungs kavējas nākt,

<span id="an_24:49">24:49</span> Un iesāks sist savus līdzdarbiniekus,
un ēdīs, un dzers ar plītniekiem,

<span id="an_24:50">24:50</span> Tad šī kalpa kungs nāks tādā dienā, kad
viņš to negaida, un stundā, kuru nezina.

<span id="an_24:51">24:51</span> Un viņš to satrieks un dos tam kopalgu
ar liekuļiem: tur būs raudāšana un zobu griešana.

<span id="an_25:1">25:1</span> Tad debesvalstība būs pielīdzināma desmit
jaunavām, kas, paņēmušas savas lampiņas, izgāja pretim līgavainim un
līgavai.

<span id="an_25:2">25:2</span> Bet piecas no tām bija vieglprātīgas un
piecas gudras.

<span id="an_25:3">25:3</span> Jo piecas vieglprātīgās paņēma sev līdz
lampiņas, bet nepaņēma eļļu.

<span id="an_25:4">25:4</span> Bet gudrās līdz ar lampiņām paņēma arī
eļļu savos traukos.

<span id="an_25:5">25:5</span> Kad līgavainis kavējās, visas iemiga un
gulēja.

<span id="an_25:6">25:6</span> Bet nakts vidū atskanēja sauciens: Lūk,
līgavainis nāk, izejiet viņam pretim!

<span id="an_25:7">25:7</span> Tad visas šīs jaunavas uzcēlās un
iededzināja savas lampiņas.

<span id="an_25:8">25:8</span> Bet vieglprātīgās sacīja gudrajām: Dodiet
mums no jūsu eļļas, jo mūsu lampiņas izdziest.

<span id="an_25:9">25:9</span> Gudrās atbildēja, sacīdamas: Lai
nepietrūktu mums un jums, labāk ejiet pie pārdevējiem un nopērciet sev!

<span id="an_25:10">25:10</span> Bet kamēr viņas gāja pirkt, atnāca
līgavainis; un kas bija sagatavojušās, tās kopā ar viņu iegāja kāzās un
durvis aizslēdza.

<span id="an_25:11">25:11</span> Bet pēc tam atnāca arī pārējās jaunavas
un sacīja: Kungs, kungs, atver mums!

<span id="an_25:12">25:12</span> Bet viņš atbildēja un sacīja: Patiesi
es jums saku: es jūs nepazīstu.

<span id="an_25:13">25:13</span> Tāpēc esiet modri, jo nezināt ne dienu,
ne stundu!

<span id="an_25:14">25:14</span> Tas tāpat kā ar cilvēku, kas pirms
aizceļošanas sasauca savus kalpus un uzticēja viņiem savu mantu.

<span id="an_25:15">25:15</span> Un vienam viņš deva piecus talentus,
citam divus, bet citam vienu, katram pēc tā spējām; un pats tūdaļ
aizceļoja.

<span id="an_25:16">25:16</span> Bet tas, kas piecus talentus bija
saņēmis, aizgāja un laida tos darbā, un ieguva citus piecus.

<span id="an_25:17">25:17</span> Tāpat tas, kas divus bija saņēmis,
ieguva citus divus.

<span id="an_25:18">25:18</span> Bet tas, kas bija saņēmis vienu,
aizgāja un ieraka to zemē, un tā paslēpa sava kunga naudu.

<span id="an_25:19">25:19</span> Bet pēc ilga laika pārnāca šo kalpu
kungs un sāka norēķināties ar viņiem.

<span id="an_25:20">25:20</span> Tad atnāca tas, kas bija saņēmis piecus
talentus. Viņš atnesa vēl piecus talentus un sacīja: Kungs, tu man
iedevi piecus talentus, lūk, es ieguvu vēl citus piecus!

<span id="an_25:21">25:21</span> Tad viņa kungs sacīja tam: Pareizi, tu
labais un uzticīgais kalps. Tu esi bijis uzticīgs mazumā, es tevi
iecelšu daudzumā. Ieej sava kunga priekā!

<span id="an_25:22">25:22</span> Atnāca arī tas, kas divus talentus bija
saņēmis, un sacīja: Kungs, tu man iedevi divus talentus; lūk, es ieguvu
vēl citus divus!

<span id="an_25:23">25:23</span> Viņa kungs sacīja tam: Labi, labais un
uzticīgais kalps. Tu biji uzticīgs mazumā, es tevi iecelšu daudzumā.
Ieej sava kunga priekā!

<span id="an_25:24">25:24</span> Bet atnāca arī tas, kas vienu talentu
bija saņēmis, un sacīja: Kungs, es zinu, ka tu esi bargs cilvēks: tu
pļauj tur, kur tu neesi sējis, un savāc, kur neesi izkaisījis.

<span id="an_25:25">25:25</span> Es baidījos, aizgāju un paslēpu tavu
talentu zemē. Lūk, te saņem, kas tavs!

<span id="an_25:26">25:26</span> Bet viņa kungs atbildēja un tam sacīja:
ļaunais un kūtrais kalps! Tu zināji, ka es pļauju tur, kur neesmu sējis,
un savācu, kur neesmu kaisījis.

<span id="an_25:27">25:27</span> Taču tev vajadzēja dot manu naudu
naudas mainītājiem, lai es pārnācis saņemtu savu mantu ar augļiem.

<span id="an_25:28">25:28</span> Tāpēc atņemiet viņam talentu un dodiet
tam, kam desmit talentu!

<span id="an_25:29">25:29</span> Jo katram, kam ir, tiks dots, un tam
būs pārpilnībā; bet no tā, kam nav, tiks atņemts arī tas, kas viņam
šķietami ir.

<span id="an_25:30">25:30</span> Bet nelietīgo kalpu izmetiet ārējās
tumsībās; tur būs raudāšana un zobu griešana.

<span id="an_25:31">25:31</span> Bet kad Cilvēka Dēls nāks savā
majestātē un visi eņģeļi līdz ar Viņu, tad Viņš sēdēs savā godības
tronī.

<span id="an_25:32">25:32</span> Un visas tautas tiks sapulcinātas Viņa
priekšā; un Viņš tās atdalīs vienu no otras, kā gans atšķir avis no
āžiem.

<span id="an_25:33">25:33</span> Un Viņš novietos avis savā labajā, bet
āžus kreisajā pusē.

<span id="an_25:34">25:34</span> Tad ķēniņš sacīs tiem, kas būs Viņa
labajā pusē: Nāciet jūs, mana Tēva svētītie, un iemantojiet valstību,
kas jums sagatavota no pasaules radīšanas!

<span id="an_25:35">25:35</span> Jo es biju izsalcis, un jūs mani
paēdinājāt; es biju izslāpis, un jūs man devāt dzert; es biju svešinieks
un jūs mani pieņēmāt.

<span id="an_25:36">25:36</span> Es biju kails un jūs mani apģērbāt; es
biju slims un jūs mani apmeklējāt; es biju cietumā un jūs atnācāt pie
manis.

<span id="an_25:37">25:37</span> Tad taisnīgie atbildēs Viņam un sacīs:
Kungs, kad mēs esam redzējuši Tevi izsalkušu un Tevi paēdinājuši,
izslāpušu un devuši Tev dzert?

<span id="an_25:38">25:38</span> Kad mēs esam redzējuši Tevi kā
svešinieku un Tevi pieņēmuši, vai kailu un Tevi apģērbuši?

<span id="an_25:39">25:39</span> Kad mēs esam redzējuši Tevi slimu vai
cietumā un esam gājuši pie Tevis?

<span id="an_25:40">25:40</span> Un ķēniņš atbildēs viņiem un sacīs:
Patiesi es jums saku: ko jūs esat darījuši vienam no šiem maniem
vismazākajiem brāļiem, to jūs esat man darījuši.

<span id="an_25:41">25:41</span> Tad Viņš sacīs arī tiem, kas pa kreisi:
Ejiet prom no manis jūs, nolādētie, mūžīgajā ugunī, kas ir sagatavota
velnam un tā eņģeļiem!

<span id="an_25:42">25:42</span> Jo es biju izsalcis, un jūs mani
nepaēdinājāt; es biju izslāpis, un jūs man nedevāt dzert.

<span id="an_25:43">25:43</span> Es biju svešinieks, un jūs mani
nepieņēmāt; biju kails, un jūs mani neapģērbāt; es biju slims un biju
cietumā, bet jūs mani neapmeklējāt.

<span id="an_25:44">25:44</span> Tad atbildēs arī tie un sacīs Viņam:
Kungs, kad mēs redzējām Tevi izsalkušu vai izslāpušu, vai kā svešinieku,
vai neapģērbtu, vai slimu, vai cietumā, un neesam Tev kalpojuši?

<span id="an_25:45">25:45</span> Tad Viņš atbildēs tiem un sacīs:
Patiesi es jums saku: ko jūs neesat darījuši vienam no šiem
vismazākajiem, to jūs arī man neesat darījuši.

<span id="an_25:46">25:46</span> Un šie ieies mūžīgajās mokās, bet
taisnīgie - mūžīgajā dzīvē.

<span id="an_26:1">26:1</span> Un beidzot notika, ka Jēzus, kad bija
pabeidzis visas šīs runas, sacīja saviem mācekļiem:

<span id="an_26:2">26:2</span> Jūs zināt, ka pēc divām dienām būs
Lieldienas; un Cilvēka Dēls tiks nodots, lai Viņu krustā sistu.

<span id="an_26:3">26:3</span> Tad sapulcējās augstie priesteri un
tautas vecākie augstā priestera, kas saucās Kaifa, namā.

<span id="an_26:4">26:4</span> Un viņi apspriedās, kā Jēzu ar viltu
aizturēt un nonāvēt.

<span id="an_26:5">26:5</span> Bet viņi sacīja: Tikai ne svētku dienā,
lai kādreiz ļaudīs nesaceltu nemieru.

<span id="an_26:6">26:6</span> Bet kad Jēzus bija Betānijā, Sīmaņa
spitālīgā namā,

<span id="an_26:7">26:7</span> Pie Viņa pienāca sieviete, kurai bija
alabastra trauks ar dārgo svaidāmo eļļu; un viņa izlēja to uz Viņa
galvas, Viņam pie galda esot.

<span id="an_26:8">26:8</span> Kad mācekļi to redzēja, viņi saskaitās un
sacīja: Kāpēc šī izšķērdība?

<span id="an_26:9">26:9</span> Jo varēja to dārgi pārdot un naudu
izdalīt trūcīgajiem.

<span id="an_26:10">26:10</span> Bet Jēzus, to zinādams, sacīja viņiem:
Kāpēc jūs skumdināt šo sievieti, jo viņa man darījusi labu darbu,

<span id="an_26:11">26:11</span> Jo nabagi vienmēr pie jums, bet es
neesmu vienmēr.

<span id="an_26:12">26:12</span> Jo viņa, izliedama šīs svaidāmās zāles
uz manas miesas, sagatavoja mani apbedīšanai.

<span id="an_26:13">26:13</span> Patiesi es jums saku: Kur vien visā
pasaulē sludinās šo evaņģēliju, tur arī sacīs viņas piemiņai, ko tā
darījusi.

<span id="an_26:14">26:14</span> Tad viens no tiem divpadsmit, kuram
vārds Jūdass Iskariots, aizgāja pie augstajiem priesteriem

<span id="an_26:15">26:15</span> Un sacīja viņiem: Ko jūs gribat man
dot, un es jums Viņu nodošu? Un viņi nolēma tam trīsdesmit sudraba
gabalus.

<span id="an_26:16">26:16</span> Un no tā laika tas meklēja izdevību,
lai Viņu nodotu.

<span id="an_26:17">26:17</span> Bet pirmajā neraudzētās maizes dienā
mācekļi nāca pie Jēzus un sacīja: Kur Tu vēlies, lai mēs Tev sagatavojam
Lieldienu maltīti?

<span id="an_26:18">26:18</span> Un Jēzus sacīja: Ejiet pilsētā pie
zināmā (cilvēka) un sakiet viņam: Mācītājs saka: Mans laiks tuvu; pie
tevis es ar saviem mācekļiem svinēšu Lieldienas.

<span id="an_26:19">26:19</span> Un mācekļi darīja tā, kā Jēzus bija
tiem pavēlējis; un viņi sagatavoja Lieldienas.

<span id="an_26:20">26:20</span> Un Viņš, vakaram iestājoties, ar saviem
divpadsmit mācekļiem novietojās pie galda.

<span id="an_26:21">26:21</span> Un Viņš, tiem ēdot, sacīja: Patiesi es
jums saku, ka viens no jums mani nodos.

<span id="an_26:22">26:22</span> Un viņi ļoti noskuma, un viens pēc otra
sāka jautāt: Kungs, vai es tas esmu?

<span id="an_26:23">26:23</span> Bet Viņš atbildēja un sacīja: Kas kopā
ar mani mērc roku bļodā, tas mani nodos.

<span id="an_26:24">26:24</span> Cilvēka Dēls gan aiziet, kā par Viņu ir
rakstīts, bet bēdas tam cilvēkam, kas nodod Cilvēka Dēlu; būtu labi, ja
šis cilvēks nebūtu dzimis.

<span id="an_26:25">26:25</span> Bet Jūdass, kas Viņu nodeva, atbildēja,
sacīdams: Rabbi, vai es tas esmu? Viņš tam atbildēja: Tu to pateici.

<span id="an_26:26">26:26</span> Bet, tiem ēdot, Jēzus paņēma maizi un
svētīja, un lauza, un deva to saviem mācekļiem, un sacīja: Ņemiet un
ēdiet, šī ir mana Miesa!

<span id="an_26:27">26:27</span> Un Viņš, paņēmis biķeri, pateicās un
deva viņiem, sacīdams: Dzeriet visi no tā!

<span id="an_26:28">26:28</span> Šīs ir manas Jaunās derības Asinis,
kuras par daudziem tiks izlietas grēku piedošanai.

<span id="an_26:29">26:29</span> Bet es jums saku, ka no šī laika es
vairs nedzeršu no šiem vīna koka augļiem līdz tai dienai, kad es to ar
jums no jauna dzeršu sava Tēva valstībā.

<span id="an_26:30">26:30</span> Un viņi, noskaitījuši pateicības
lūgšanu, aizgāja uz Olīvkalnu.

<span id="an_26:31">26:31</span> Tad Jēzus sacīja viņiem: Jūs visi šinī
naktī ieļaunosieties no manis, jo ir rakstīts: Es sitīšu ganu, un ganāmā
pulka avis izklīdīs.

<span id="an_26:32">26:32</span> Bet pēc manas augšāmcelšanās es pirms
jums aiziešu uz Galileju.

<span id="an_26:33">26:33</span> Bet Pēteris atbildēja un sacīja Viņam:
Un ja visi no Tevis ieļaunotos, es nekad neieļaunošos.

<span id="an_26:34">26:34</span> Jēzus viņam sacīja: Patiesi es tev
saku, ka šinī naktī, pirms gailis dziedās, tu mani trīskārt noliegsi.

<span id="an_26:35">26:35</span> Pēteris sacīja Viņam: Kaut arī man
nāktos ar Tevi mirt, es Tevi nenoliegšu. Tāpat sacīja visi citi mācekļi.

<span id="an_26:36">26:36</span> Tad Jēzus kopā ar viņiem aizgāja uz
muižu, ko sauc par Ģetzemani, un sacīja saviem mācekļiem: Sēdieties
šeit, kamēr es aiziešu tālāk un pielūgšu Dievu!

<span id="an_26:37">26:37</span> Un Viņš ņēma sev līdz Pēteri un divus
Zebedeja dēlus un iesāka skumt un baiļoties.

<span id="an_26:38">26:38</span> Tad Viņš tiem sacīja: Mana dvēsele ir
noskumusi līdz nāvei; palieciet šeit un esiet ar mani nomodā!

<span id="an_26:39">26:39</span> Un, nedaudz pagājis uz priekšu, Viņš
krita uz sava vaiga, lūdza Dievu un sacīja: Mans Tēvs, ja tas ir
iespējams, tad lai šis biķeris iet man secen, tomēr ne kā es vēlos, bet
kā Tu!

<span id="an_26:40">26:40</span> Un Viņš gāja pie saviem mācekļiem un
atrada viņus guļot, un sacīja Pēterim: Tā jūs nespējāt pat vienu stundu
būt ar mani nomodā?

<span id="an_26:41">26:41</span> Esiet modri un lūdziet Dievu, lai jūs
nekristu kārdināšanā! Gars gan ir modrs, bet miesa vāja.

<span id="an_26:42">26:42</span> Atkal Viņš aizgāja otrreiz un lūdza
Dievu, sacīdams: Mans Tēvs, ja šis biķeris nevar iet man secen un man
tas jāizdzer, tad lai notiek Tavs prāts!

<span id="an_26:43">26:43</span> Un Viņš atkal nāca un atrada tos guļot,
jo viņu acis bija smagas.

<span id="an_26:44">26:44</span> Un Viņš, atstājis tos, aizgāja atkal un
trešo reizi lūdza Dievu, sacīdams tos pašus vārdus.

<span id="an_26:45">26:45</span> Tad Viņš nāca pie saviem mācekļiem un
sacīja tiem: Guliet jau nu un dusiet; lūk, stunda pienākusi, un Cilvēka
Dēls tiks nodots grēcinieku rokās.

<span id="an_26:46">26:46</span> Celieties, iesim! Lūk, tuvojas tas, kas
mani nodos!

<span id="an_26:47">26:47</span> Un kamēr Viņš vēl runāja, lūk, nāca
Jūdass, viens no divpadsmit, un līdz ar viņu daudz ļaužu ar zobeniem un
rungām, kurus sūtīja augstie priesteri un tautas vecākie.

<span id="an_26:48">26:48</span> Bet Viņa nodevējs bija devis tiem zīmi,
sacīdams: kuru es skūpstīšu, ir Viņš, to aizturiet!

<span id="an_26:49">26:49</span> Un tūliņ viņš piegāja pie Jēzus un
sacīja: Esi sveicināts, Rabbi! Un skūpstīja Viņu.

<span id="an_26:50">26:50</span> Bet Jēzus sacīja viņam: Draugs, kāpēc
tu atnāci? Tad tie piegāja, satvēra Jēzu un aizturēja Viņu.

<span id="an_26:51">26:51</span> Lūk, viens no tiem, kas bija ar Jēzu,
izstiepa roku, izvilka savu zobenu, cirta augstā priestera kalpam un
nocirta tam ausi.

<span id="an_26:52">26:52</span> Tad Jēzus sacīja viņam: Liec savu
zobenu savā vietā, jo visi, kas zobenu tver, no zobena ies bojā.

<span id="an_26:53">26:53</span> Vai tu domā, ka es nevaru lūgt savu
Tēvu, un Viņš man tūliņ neatsūtītu vairāk nekā divpadsmit leģionu
eņģeļu?

<span id="an_26:54">26:54</span> Kā tad lai izpildītos Raksti, ka tam tā
jānotiek?

<span id="an_26:55">26:55</span> Tanī stundā Jēzus sacīja pūlim: Kā pret
slepkavu jūs esat izgājuši ar zobeniem un rungām mani gūstīt. Ik dienas
es sēdēju pie jums svētnīcā mācīdams, un jūs mani neaizturējāt.

<span id="an_26:56">26:56</span> Bet tas viss notika, lai piepildītos
pravieša raksti. Tad visi mācekļi atstāja Viņu un aizbēga.

<span id="an_26:57">26:57</span> Bet tie, kas Jēzu saņēma, noveda Viņu
pie augstā priestera Kaifas, kur bija sapulcējušies rakstu mācītāji un
vecākie.

<span id="an_26:58">26:58</span> Bet Pēteris sekoja Viņam no tālienes
līdz pat augstā priestera pagalmam. Un viņš, iegājis iekšā, apsēdās pie
kalpiem, lai redzētu galu.

<span id="an_26:59">26:59</span> Bet augstie priesteri un visa tiesa
meklēja nepatiesu liecību pret Jēzu, lai Viņu notiesātu nāvē,

<span id="an_26:60">26:60</span> Un neatrada, lai gan uzstājās daudz
netaisnu liecinieku. Bet beidzot nāca divi netaisni liecinieki

<span id="an_26:61">26:61</span> Un sacīja: Viņš ir teicis: es varu
Dieva namu nojaukt un to trijās dienās atkal uzcelt.

<span id="an_26:62">26:62</span> Un augstais priesteris piecēlās un
sacīja Viņam: Vai Tu nekā neatbildi uz to, ko tie pret Tevi liecina?

<span id="an_26:63">26:63</span> Bet Jēzus klusēja. Un augstais
priesteris sacīja Viņam: Es zvērinu Tevi pie dzīvā Dieva, lai Tu mums
sacītu, vai Tu esi Kristus, Dieva Dēls?

<span id="an_26:64">26:64</span> Jēzus viņam sacīja: Tu to pateici: bet
es jums saku, ka no šī laika jūs redzēsiet Cilvēka Dēlu sēžam pie
Visspēcīgā Dieva labās rokas un nākam debesu padebešos.

<span id="an_26:65">26:65</span> Tad augstais priesteris saplēsa savas
drēbes, sacīdams: Viņš Dievu zaimojis. Kāpēc mums vēl vajag liecinieku?
Lūk, tagad jūs paši dzirdējāt zaimus.

<span id="an_26:66">26:66</span> Kā jums šķiet? Bet viņi atbildēja un
sacīja: Viņš nāvi pelnījis.

<span id="an_26:67">26:67</span> Tad tie spļāva Viņam sejā un sita Viņu
dūrēm, bet citi pliķēja Viņu sejā

<span id="an_26:68">26:68</span> Un sacīja: Uzmini, Kristu, kurš Tevi
sita?

<span id="an_26:69">26:69</span> Bet Pēteris sēdēja ārā, pagalmā. Un
viena kalpone pienāca pie Viņa, sacīdama: Arī tu biji ar Jēzu no
Galilejas.

<span id="an_26:70">26:70</span> Bet viņš to noliedza visu priekšā,
sacīdams: Es nezinu, ko tu runā.

<span id="an_26:71">26:71</span> Bet kad viņš gāja pa vārtiem, viņu
ieraudzīja cita kalpone un sacīja tiem, kas tur bija: Arī šis bija ar
Jēzu Nācarieti.

<span id="an_26:72">26:72</span> Un viņš atkal liedzās, zvērēdams: Es to
Cilvēku nepazīstu.

<span id="an_26:73">26:73</span> Un pēc īsa brīža piegāja tie, kas tur
stāvēja, un sacīja Pēterim: Patiesi tu esi viens no tiem, jo arī tava
valoda nodod tevi.

<span id="an_26:74">26:74</span> Tad viņš sāka lādēties un zvērēt, ka
viņš to Cilvēku nepazīst. Un tūdaļ gailis dziedāja.

<span id="an_26:75">26:75</span> Un Pēteris atminējās Jēzus vārdus, ko
Viņš bija teicis: Pirms gailis dziedās, tu mani trīskārt noliegsi. Un
viņš, izgājis ārā, rūgti raudāja.

<span id="an_27:1">27:1</span> Bet rīta agrumā visi augstie priesteri un
tautas vecākie apspriedās par Jēzu, lai Viņu nodotu nāvei.

<span id="an_27:2">27:2</span> Un tie, saistījuši Viņu, aizveda un
nodeva zemes pārvaldniekam Poncijam Pilātam.

<span id="an_27:3">27:3</span> Tad Jūdass, Viņa nodevējs, redzēdams, ka
Viņš notiesāts, žēluma pamudināts, aiznesa trīsdesmit sudraba gabalus
augstajiem priesteriem

<span id="an_27:4">27:4</span> Un sacīja: Es esmu grēkojis, nododams
nevainīgas asinis. Bet tie sacīja: Kāda mums daļa? Skaties pats!

<span id="an_27:5">27:5</span> Un viņš, nometis sudraba gabalus
svētnīcā, aizgāja un pakārās cilpā.

<span id="an_27:6">27:6</span> Bet augstie priesteri paņēma sudraba
gabalus un sacīja: Nav brīv tos mest upurlādē, jo tā ir asins nauda.

<span id="an_27:7">27:7</span> Un apspriedušies viņi nopirka par tiem
podnieka tīrumu svešinieku kapsētai.

<span id="an_27:8">27:8</span> Tāpēc šis tīrums līdz šai dienai saucas
Hakeldama, tas ir, asins tīrums.

<span id="an_27:9">27:9</span> Tā piepildījās pravieša Jeremija
sludinājums, kas saka: Un tie saņēma trīsdesmit sudraba gabalus,
novērtētā maksu, kādu Izraēļa dēli bija noteikuši,

<span id="an_27:10">27:10</span> Un atdeva tos par podnieka tīrumu, kā
Kungs man pavēlējis.

<span id="an_27:11">27:11</span> Bet Jēzus nostājās zemes pārvaldnieka
priekšā; un pārvaldnieks Viņam jautāja, sacīdams: Vai Tu esi jūdu
ķēniņš? Jēzus viņam atbildēja: Tu to saki.

<span id="an_27:12">27:12</span> Un kad augstie priesteri un vecākie
Viņu apsūdzēja, Viņš nekā neatbildēja.

<span id="an_27:13">27:13</span> Tad Pilāts sacīja Viņam: Vai Tu
nedzirdi, cik smagu liecību viņi nodod pret Tevi?

<span id="an_27:14">27:14</span> Un Viņš tam neatbildēja ne uz vienu
vārdu, tā ka pārvaldnieks ļoti brīnījās.

<span id="an_27:15">27:15</span> Bet augstos svētkos zemes pārvaldnieks
mēdza atbrīvot vienu cietumnieku, kuru viņi vēlējās.

<span id="an_27:16">27:16</span> Bet tanī laikā viņam bija sevišķi
ļaunas slavas cietumnieks, vārdā Baraba.

<span id="an_27:17">27:17</span> Un kad viņi bija sapulcējušies, Pilāts
sacīja tiem: Kuru jūs gribat, lai es jums atlaižu, Barabu vai Jēzu, kuru
sauc Kristus?

<span id="an_27:18">27:18</span> Jo viņš zināja, ka tie skaudības dēļ
Viņu bija nodevuši.

<span id="an_27:19">27:19</span> Bet kad viņš sēdēja soģa krēslā, viņa
sieva sūtīja pie tā, sacīdama: Neaiztiec šo Taisnīgo, jo es šodien sapnī
Viņa dēļ daudz cietu!

<span id="an_27:20">27:20</span> Bet augstie priesteri un vecākie
pamudināja tautu, lai tā pieprasa Barabu, bet Jēzu nogalina.

<span id="an_27:21">27:21</span> Un zemes pārvaldnieks atbildēja un
sacīja viņiem: Kuru no šiem diviem gribat, lai es jums atlaižu? Bet viņi
sacīja: Barabu.

<span id="an_27:22">27:22</span> Pilāts viņiem sacīja: Ko tad man darīt
ar Jēzu, kas saucas Kristus?

<span id="an_27:23">27:23</span> Visi viņi sacīja: Sist Viņu krustā!
Zemes pārvaldnieks viņiem sacīja: Ko tad Viņš ļaunu darījis? Bet viņi
vēl skaļāk kliedza un sacīja: Sist Viņu krustā!

<span id="an_27:24">27:24</span> Bet Pilāts, redzēdams to, ka viņš nekā
nepanāk, bet troksnis pavairojas, ņēma ūdeni, mazgāja rokas tautas
priekšā, sacīdams: Es esmu nevainīgs pie šī Taisnīgā asinīm. Skatieties
paši!

<span id="an_27:25">27:25</span> Un visi ļaudis atbildēja un sacīja:
Viņa asinis lai nāk pār mums un pār mūsu bērniem.

<span id="an_27:26">27:26</span> Tad viņš tiem atlaida Barabu, bet Jēzu,
šaustītu, nodeva tiem, lai Viņu sit krustā.

<span id="an_27:27">27:27</span> Tad pārvaldnieka kareivji ņēma Jēzu
tiesas namā un sapulcināja pie Viņa visu pulku.

<span id="an_27:28">27:28</span> Un tie, izģērbuši Viņu, apvilka Viņam
purpura mēteli.

<span id="an_27:29">27:29</span> Un tie, nopinuši kroni no ērkšķiem,
lika to Viņam galvā un niedri Viņa labajā rokā. Un tie, Viņa priekšā
ceļos mezdamies, izsmēja Viņu, sacīdami: Esi sveicināts, jūdu ķēniņ!

<span id="an_27:30">27:30</span> Un tie spļāva uz Viņu, paņēma niedri un
sita Viņam pa galvu.

<span id="an_27:31">27:31</span> Un tie, kad bija Viņu izsmējuši,
novilka Viņam mēteli un ietērpa Viņu Viņa paša drēbēs un aizveda, lai
Viņu sistu krustā.

<span id="an_27:32">27:32</span> Bet izgājuši, viņi sastapa cilvēku no
Kirēnes, vārdā Sīmani; tie piespieda šo nest Viņa krustu.

<span id="an_27:33">27:33</span> Un viņi nonāca tai vietā, ko sauc par
Golgātu, tas ir, Kalvārijas vietu.

<span id="an_27:34">27:34</span> Un tie Viņam deva dzert vīnu, sajauktu
ar žulti. Un Viņš, baudījis, negribēja to dzert.

<span id="an_27:35">27:35</span> Bet kad tie bija Viņu krustā piesituši,
tie lozējot izdalīja Viņa drēbes, lai izpildītos pravieša
priekšsludinājums, kas saka: Viņi izdalīja manas drēbes un par maniem
svārkiem meta kauliņus.

<span id="an_27:36">27:36</span> Un tie sēdēja un apsargāja Viņu.

<span id="an_27:37">27:37</span> Un virs Viņa galvas tie uzlika Viņa
vainas uzrakstu: Šis ir Jēzus, jūdu ķēniņš.

<span id="an_27:38">27:38</span> Tad divi slepkavas reizē ar Viņu tika
sisti krustā: viens pa labi, otrs pa kreisi.

<span id="an_27:39">27:39</span> Bet garāmgājēji zaimoja Viņu, galvas
kratīdami,

<span id="an_27:40">27:40</span> Un sacīja: Tu, kas noplēs Dieva
svētnīcu un to trijās dienās atkal uzcel, atpestī pats sevi! Ja Tu esi
Dieva Dēls, nokāp no krusta!

<span id="an_27:41">27:41</span> Tāpat augstie priesteri ar rakstu
mācītājiem un vecākie izsmiedami sacīja:

<span id="an_27:42">27:42</span> Citiem Viņš palīdzēja, pats sev nevar
palīdzēt. Ja Viņš ir Izraēļa ķēniņš, lai nokāpj tagad no krusta, un mēs
ticēsim Viņam.

<span id="an_27:43">27:43</span> Viņš paļāvās uz Dievu, lai tagad glābj,
ja Viņš to vēlas, jo Viņš sacījis: Es esmu Dieva Dēls.

<span id="an_27:44">27:44</span> Bet arī slepkavas, kas līdz ar Viņu
bija krustos piesisti, tāpat nievāja Viņu.

<span id="an_27:45">27:45</span> Bet no sestās stundas tumsa iestājās
pār visu zemi līdz pat devītajai stundai.

<span id="an_27:46">27:46</span> Bet ap devīto stundu Jēzus sauca stiprā
balsī, sacīdams: Eli, Eli, lema sabahtani? Tas ir: Mans Dievs, mans
Dievs, kāpēc Tu mani atstāji?

<span id="an_27:47">27:47</span> Bet daži, kas tur stāvēja, to
dzirdēdami, teica: Viņš sauc Eliju.

<span id="an_27:48">27:48</span> Un tūdaļ viens no tiem aizskrēja,
paņēma sūkli, piesūcināja to etiķī, uzsprauda niedrē un deva Viņam
dzert.

<span id="an_27:49">27:49</span> Bet citi sacīja: Pagaidi, redzēsim, vai
Elijs nāks Viņu glābt.

<span id="an_27:50">27:50</span> Bet Jēzus atkal sauca skaļā balsī un
atdeva savu garu.

<span id="an_27:51">27:51</span> Un, lūk, svētnīcas priekškars pārplīsa
divās daļās no augšas līdz apakšai, un zeme trīcēja, un klintis plīsa,

<span id="an_27:52">27:52</span> Un kapi atvērās, un daudz svēto miesas,
kas dusēja, uzcēlās no miroņiem.

<span id="an_27:53">27:53</span> Un pēc Viņa augšāmcelšanās tie izgāja
no kapiem, nāca svētajā pilsētā un parādījās daudziem.

<span id="an_27:54">27:54</span> Bet virsnieks un tie, kas ar Viņu bija,
sargāja Jēzu un, redzēdami zemestrīci un visu, kas notika, ļoti izbijās
un sacīja: Patiesi, Viņš bija Dieva Dēls.

<span id="an_27:55">27:55</span> Bet tur bija daudz sieviešu no
tālienes, kas pavadīja Jēzu no Galilejas un kalpoja Viņam.

<span id="an_27:56">27:56</span> Starp tām bija Marija Magdalēna un
Marija, Jēkaba un Jāzepa māte, un Zebedeja dēlu māte.

<span id="an_27:57">27:57</span> Bet vakaram iestājoties, nāca kāds
bagāts cilvēks no Arimatejas, vārdā Jāzeps, kas arī bija Jēzus māceklis.

<span id="an_27:58">27:58</span> Viņš aizgāja pie Pilāta un izlūdzās
Jēzus miesas. Tad Pilāts pavēlēja miesas atdot.

<span id="an_27:59">27:59</span> Un kad Jāzeps saņēma miesas, viņš
ietina tās tīrā audeklā.

<span id="an_27:60">27:60</span> Un viņš ielika tās savā jaunajā kapā,
ko bija izcirtis klintī. Un viņš, pievēlis kapa durvīm lielu akmeni,
aizgāja.

<span id="an_27:61">27:61</span> Bet tur bija Marija Magdalēna un otra
Marija; viņas sēdēja iepretim kapam.

<span id="an_27:62">27:62</span> Bet otrā dienā, kas ir pēc sataisīšanās
dienas, augstie priesteri un farizeji sapulcējās pie Pilāta

<span id="an_27:63">27:63</span> Un sacīja: Kungs, mēs atminējāmies, ka
šis viltnieks, vēl dzīvs būdams, sacīja: Pēc trim dienām es
augšāmcelšos.

<span id="an_27:64">27:64</span> Tāpēc pavēli apsargāt kapu līdz
trešajai dienai, ka kādreiz neatnāk Viņa mācekļi un nenozog Viņu, un
nepasaka tautai: Viņš uzcēlies no miroņiem. Tad pēdējā viltība būtu
lielāka nekā pirmā.

<span id="an_27:65">27:65</span> Pilāts viņiem atbildēja: Ņemiet sardzi,
ejiet un apsargājiet, kā zināt!

<span id="an_27:66">27:66</span> Un viņi aizgāja, pielika kapam sardzi
un apzīmogoja akmeni.

<span id="an_28:1">28:1</span> Bet, kad sabats beidzās, pirmajai nedēļas
dienai austot, Marija Magdalēna un otra Marija nāca apskatīt kapu.

<span id="an_28:2">28:2</span> Un, lūk, notika liela zemestrīce, jo
Kunga eņģelis nāca no debesīm un piegājis novēla akmeni, un apsēdās uz
tā.

<span id="an_28:3">28:3</span> Un viņa skats bija kā zibens un viņa
drēbes baltas kā sniegs.

<span id="an_28:4">28:4</span> Bet sargi bailēs drebēja un bijās no
viņa, un kļuva kā miruši.

<span id="an_28:5">28:5</span> Bet eņģelis uzrunāja sievietes un sacīja:
Nebīstieties, jo es zinu, ka jūs meklējat Jēzu, krustā sisto.

<span id="an_28:6">28:6</span> Viņa šeit nav, jo Viņš ir augšāmcēlies,
kā bija sacījis. Nāciet un aplūkojiet to vietu, kur Kungs bija nolikts!

<span id="an_28:7">28:7</span> Un ejiet steigšus un pasakiet Viņa
mācekļiem, ka Viņš ir augšāmcēlies, un, lūk, Viņš pirms jums aizies uz
Galileju. Tur jūs Viņu redzēsiet. Lūk, es jums to vēstīju.

<span id="an_28:8">28:8</span> Un viņas bailēs un lielā priekā ātri
izgāja no kapa un steidzās to vēstīt Viņa mācekļiem.

<span id="an_28:9">28:9</span> Un, lūk, Jēzus sastapa viņas un sacīja:
Esiet sveicinātas! Bet tās piegāja, apskāva Viņa kājas un pielūdza Viņu.

<span id="an_28:10">28:10</span> Tad Jēzus sacīja viņām: Nebīstieties,
ejiet un paziņojiet maniem brāļiem, lai viņi iet uz Galileju! Tur viņi
mani redzēs.

<span id="an_28:11">28:11</span> Kad viņas bija aizgājušas, lūk, daži no
sargiem, iegājuši pilsētā, paziņoja augstajiem priesteriem visu, kas
bija noticis.

<span id="an_28:12">28:12</span> Un viņi, sapulcējušies ar vecākajiem,
nolēma dot kareivjiem daudz naudas

<span id="an_28:13">28:13</span> Un teica: Sakiet: Viņa mācekļi atnāca
naktī un, mums guļot, nozaga Viņu.

<span id="an_28:14">28:14</span> Un mēs, ja zemes pārvaldnieks par to
dabūs zināt, viņu pārliecināsim un gādāsim par jūsu drošību.

<span id="an_28:15">28:15</span> Un sargi, saņēmuši naudu, darīja, kā
bija mācīti. Un šī valoda izpaudās starp jūdiem līdz pat šai dienai.

<span id="an_28:16">28:16</span> Bet vienpadsmit mācekļi aizgāja
Galilejā uz to kalnu, kur Jēzus bija viņiem pavēlējis.

<span id="an_28:17">28:17</span> Un tie, Viņu ieraudzījuši, pielūdza
Viņu, bet daži šaubījās.

<span id="an_28:18">28:18</span> Un Jēzus piegāja un runāja viņiem,
sacīdams: Man dota visa vara debesīs un virs zemes.

<span id="an_28:19">28:19</span> Tāpēc ejiet un māciet visas tautas,
kristīdami tās Tēva un Dēla, un Svētā Gara vārdā,

<span id="an_28:20">28:20</span> Mācīdami tās pildīt visu, ko es jums
esmu pavēlējis, un, lūk, es esmu ar jums līdz pasaules galam.

------------------------------------------------------------------------

[Next: Mark](mar)
