[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mar)  [Next](joh) 

------------------------------------------------------------------------

### Croatian Bible: Luke

<span id="an_1:1">1:1</span> Kad već mnogi poduzeše sastaviti izvješće o
događajima koji se ispuniše među nama -

<span id="an_1:2">1:2</span> kako nam to predadoše oni koji od početka
bijahu očevici i sluge Riječi -

<span id="an_1:3">1:3</span> pošto sam sve, od početka, pomno ispitao,
naumih i ja tebi, vrli Teofile, sve po redu napisati

<span id="an_1:4">1:4</span> da se tako osvjedočiš o pouzdanosti svega u
čemu si poučen.

<span id="an_1:5">1:5</span> U dane Heroda, kralja judejskoga, bijaše
neki svećenik imenom Zaharija iz razreda Abijina. Žena mu bijaše od
kćeri Aronovih, a ime joj Elizabeta.

<span id="an_1:6">1:6</span> Oboje bijahu pravedni pred Bogom: živjeli
su besprijekorno po svim zapovijedima i odredbama Gospodnjim.

<span id="an_1:7">1:7</span> No nisu imali djeteta jer Elizabeta bijaše
nerotkinja, a oboje već poodmakle dobi.

<span id="an_1:8">1:8</span> Dok je Zaharija jednom po redu svoga
razreda obavljao svećeničku službu pred Bogom,

<span id="an_1:9">1:9</span> ždrijebom ga zapade po bogoslužnom običaju
da uđe u Svetište Gospodnje i prinese kad.

<span id="an_1:10">1:10</span> Za vrijeme kađenice sve je ono mnoštvo
naroda vani molilo.

<span id="an_1:11">1:11</span> A njemu se ukaza anđeo Gospodnji. Stajao
je s desne strane kadionoga žrtvenika.

<span id="an_1:12">1:12</span> Ugledavši ga, Zaharija se prepade i strah
ga spopade.

<span id="an_1:13">1:13</span> No anđeo mu reče: "Ne boj se, Zaharija!
Uslišana ti je molitva: žena će ti Elizabeta roditi sina. Nadjenut ćeš
mu ime Ivan.

<span id="an_1:14">1:14</span> Bit će ti radost i veselje i rođenje će
njegovo mnoge obradovati.

<span id="an_1:15">1:15</span> Bit će doista velik pred Gospodinom. Ni
vina ni drugoga opojnog pića neće piti. Duha Svetoga bit će pun već od
majčine utrobe.

<span id="an_1:16">1:16</span> Mnoge će sinove Izraelove obratiti
Gospodinu, Bogu njihovu.

<span id="an_1:17">1:17</span> Ići će pred njim u duhu i sili Ilijinoj
da obrati srce otaca k sinovima i nepokorne k razumnosti pravednih te
spremi Gospodinu narod pripravan."

<span id="an_1:18">1:18</span> Nato Zaharija reče anđelu: "Po čemu ću ja
to razaznati. Ta star sam i žena mi poodmakle dobi."

<span id="an_1:19">1:19</span> Anđeo mu odgovori: "Ja sam Gabriel koji
stojim pred Bogom. Poslan sam da govorim s tobom i da ti donesem ovu
radosnu poruku.

<span id="an_1:20">1:20</span> I evo, budući da nisi povjerovao mojim
riječima, koje će se ispuniti u svoje vrijeme, zanijemjet ćeš i nećeš
moći govoriti do dana dok se to ne zbude."

<span id="an_1:21">1:21</span> Narod je iščekivao Zahariju i čudio se
što se toliko zadržao u Svetištu.

<span id="an_1:22">1:22</span> Kad je napokon izašao, nije im mogao
ništa reći pa zaključiše da je u Svetištu imao viđenje. Nastojao im se
doduše izraziti znakovima, ali osta nijem.

<span id="an_1:23">1:23</span> Kad se navršiše dani njegove službe,
otiđe kući.

<span id="an_1:24">1:24</span> Nakon tih dana zatrudnje Elizabeta,
njegova žena. Krila se pet mjeseci govoreći:

<span id="an_1:25">1:25</span> "Evo, to mi je učinio Gospodin u dane kad
mu se svidje skinuti s mene sramotu među ljudima."

<span id="an_1:26">1:26</span> U šestome mjesecu posla Bog anđela
Gabriela u galilejski grad imenom Nazaret

<span id="an_1:27">1:27</span> k djevici zaručenoj s mužem koji se zvao
Josip iz doma Davidova; a djevica se zvala Marija.

<span id="an_1:28">1:28</span> Anđeo uđe k njoj i reče: "Zdravo, milosti
puna! Gospodin s tobom!"

<span id="an_1:29">1:29</span> Na tu se riječ ona smete i stade
razmišljati kakav bi to bio pozdrav.

<span id="an_1:30">1:30</span> No anđeo joj reče: "Ne boj se, Marijo! Ta
našla si milost u Boga.

<span id="an_1:31">1:31</span> Evo, začet ćeš i roditi sina i nadjenut
ćeš mu ime Isus.

<span id="an_1:32">1:32</span> On će biti velik i zvat će se Sin
Svevišnjega. Njemu će Gospodin Bog dati prijestolje Davida, oca njegova,

<span id="an_1:33">1:33</span> i kraljevat će nad domom Jakovljevim
uvijeke i njegovu kraljevstvu neće biti kraja."

<span id="an_1:34">1:34</span> Nato će Marija anđelu: "Kako će to biti
kad ja muža ne poznajem?"

<span id="an_1:35">1:35</span> Anđeo joj odgovori: "Duh Sveti sići će na
te i sila će te Svevišnjega osjeniti. Zato će to čedo i biti sveto, Sin
Božji.

<span id="an_1:36">1:36</span> A evo tvoje rođakinje Elizabete: i ona u
starosti svojoj zače sina. I njoj, nerotkinjom prozvanoj, ovo je već
šesti mjesec.

<span id="an_1:37">1:37</span> Ta Bogu ništa nije nemoguće!"

<span id="an_1:38">1:38</span> Nato Marija reče: "Evo službenice
Gospodnje, neka mi bude po tvojoj riječi!" I anđeo otiđe od nje.

<span id="an_1:39">1:39</span> Tih dana usta Marija i pohiti u Gorje, u
grad Judin.

<span id="an_1:40">1:40</span> Uđe u Zaharijinu kuću i pozdravi
Elizabetu.

<span id="an_1:41">1:41</span> Čim Elizabeta začu Marijin pozdrav,
zaigra joj čedo u utrobi. I napuni se Elizabeta Duha Svetoga

<span id="an_1:42">1:42</span> i povika iz svega glasa: "Blagoslovljena
ti među ženama i blagoslovljen plod utrobe tvoje!

<span id="an_1:43">1:43</span> Ta otkuda meni da mi dođe majka Gospodina
mojega?

<span id="an_1:44">1:44</span> Gledaj samo! Tek što mi do ušiju doprije
glas pozdrava tvojega, zaigra mi od radosti čedo u utrobi.

<span id="an_1:45">1:45</span> Blažena ti što povjerova da će se
ispuniti što ti je rečeno od Gospodina!"

<span id="an_1:46">1:46</span> Tada Marija reče: "Veliča duša moja
Gospodina,

<span id="an_1:47">1:47</span> klikće duh moj u Bogu, mome Spasitelju,

<span id="an_1:48">1:48</span> što pogleda na neznatnost službenice
svoje: odsad će me, evo, svi naraštaji zvati blaženom.

<span id="an_1:49">1:49</span> Jer velika mi djela učini Svesilni, sveto
je ime njegovo!

<span id="an_1:50">1:50</span> Od koljena do koljena dobrota je njegova
nad onima što se njega boje.

<span id="an_1:51">1:51</span> Iskaza snagu mišice svoje, rasprši
oholice umišljene.

<span id="an_1:52">1:52</span> Silne zbaci s prijestolja, a uzvisi
neznatne.

<span id="an_1:53">1:53</span> Gladne napuni dobrima, a bogate otpusti
prazne.

<span id="an_1:54">1:54</span> Prihvati Izraela, slugu svoga, kako obeća
ocima našim:

<span id="an_1:55">1:55</span> spomenuti se dobrote svoje prema Abrahamu
i potomstvu njegovu dovijeka."

<span id="an_1:56">1:56</span> Marija osta s Elizabetom oko tri mjeseca,
a onda se vrati kući.

<span id="an_1:57">1:57</span> Elizabeti se međutim navršilo vrijeme da
rodi. I porodi sina.

<span id="an_1:58">1:58</span> Kad su njezini susjedi i rođaci čuli da
joj Gospodin obilno iskaza dobrotu, radovahu se s njome.

<span id="an_1:59">1:59</span> Osmoga se dana okupe da obrežu dječaka.
Htjedoše ga prozvati imenom njegova oca - Zaharija,

<span id="an_1:60">1:60</span> no mati se njegova usprotivi: "Nipošto,
nego zvat će se Ivan!"

<span id="an_1:61">1:61</span> Rekoše joj na to: "Ta nikoga nema od
tvoje rodbine koji bi se tako zvao."

<span id="an_1:62">1:62</span> Tada znakovima upitaju oca kojim ga
imenom želi prozvati.

<span id="an_1:63">1:63</span> On zaiska pločicu i napisa "Ivan mu je
ime!" Svi se začude,

<span id="an_1:64">1:64</span> a njemu se umah otvoriše usta i jezik te
progovori blagoslivljajući Boga.

<span id="an_1:65">1:65</span> Strah obuze sve njihove susjede, a po
svem su se Gorju judejskom razglašavali svi ti događaji.

<span id="an_1:66">1:66</span> I koji su god čuli, razmišljahu o tome
pitajući se: "Što li će biti od ovoga djeteta?" Uistinu, ruka Gospodnja
bijaše s njime.

<span id="an_1:67">1:67</span> A Zaharija, otac njegov, napuni se Duha
Svetoga i stade prorokovati:

<span id="an_1:68">1:68</span> "Blagoslovljen Gospodin Bog Izraelov, što
pohodi i otkupi narod svoj!

<span id="an_1:69">1:69</span> Podiže nam snagu spasenja u domu Davida,
sluge svojega,

<span id="an_1:70">1:70</span> kao što obeća na usta svetih proroka
svojih odvijeka:

<span id="an_1:71">1:71</span> spasiti nas od neprijatelja naših i od
ruke sviju koji nas mrze;

<span id="an_1:72">1:72</span> iskazati dobrotu ocima našim i sjetiti se
svetog Saveza svojega,

<span id="an_1:73">1:73</span> zakletve kojom se zakle Abrahamu, ocu
našemu: da će nam dati

<span id="an_1:74">1:74</span> te mu, izbavljeni iz ruku neprijatelja,
služimo bez straha

<span id="an_1:75">1:75</span> u svetosti i pravednosti pred njim u sve
dane svoje.

<span id="an_1:76">1:76</span> A ti, dijete, prorok ćeš se Svevišnjega
zvati jer ćeš ići pred Gospodinom da mu pripraviš putove,

<span id="an_1:77">1:77</span> da pružiš spoznaju spasenja narodu
njegovu po otpuštenju grijeha njihovih,

<span id="an_1:78">1:78</span> darom premilosrdnog srca Boga našega po
kojem će nas pohoditi Mlado sunce s visine

<span id="an_1:79">1:79</span> da obasja one što sjede u tmini i sjeni
smrtnoj, da upravi noge naše na put mira."

<span id="an_1:80">1:80</span> Dječak je međutim rastao i duhom jačao.
Boravio je u pustinji sve do dana svoga javnog nastupa pred Izraelom.

<span id="an_2:1">2:1</span> U one dane izađe naredba cara Augusta da se
provede popis svega svijeta.

<span id="an_2:2">2:2</span> Bijaše to prvi popis izvršen za Kvirinijeva
upravljanja Sirijom.

<span id="an_2:3">2:3</span> Svi su išli na popis, svaki u svoj grad.

<span id="an_2:4">2:4</span> Tako i Josip, budući da je bio iz doma i
loze Davidove, uziđe iz Galileje, iz grada Nazareta, u Judeju - u grad
Davidov, koji se zove Betlehem -

<span id="an_2:5">2:5</span> da se podvrgne popisu zajedno sa svojom
zaručnicom Marijom koja bijaše trudna.

<span id="an_2:6">2:6</span> I dok se bili ondje, navršilo joj se
vrijeme da rodi.

<span id="an_2:7">2:7</span> I porodi sina svoga, prvorođenca, povi ga i
položi u jasle jer za njih nije bilo mjesta u svratištu.

<span id="an_2:8">2:8</span> A u tom kraju bijahu pastiri: pod vedrim su
nebom čuvali noćnu stražu kod svojih stada.

<span id="an_2:9">2:9</span> Anđeo im Gospodnji pristupi i slava ih
Gospodnja obasja! Silno se prestrašiše.

<span id="an_2:10">2:10</span> No anđeo im reče: "Ne bojte se! Evo
javljam vam blagovijest, veliku radost za sav narod!

<span id="an_2:11">2:11</span> Danas vam se u gradu Davidovu rodio
Spasitelj - Krist, Gospodin.

<span id="an_2:12">2:12</span> I evo vam znaka: naći ćete novorođenče
povijeno gdje leži u jaslama."

<span id="an_2:13">2:13</span> I odjednom se anđelu pridruži silna
nebeska vojska hvaleći Boga i govoreći:

<span id="an_2:14">2:14</span> "Slava na visinama Bogu, a na zemlji mir
ljudima, miljenicima njegovim!"

<span id="an_2:15">2:15</span> Čim anđeli otiđoše od njih na nebo,
pastiri stanu poticati jedni druge: "Hajdemo dakle do Betlehema.
Pogledajmo što se to dogodilo, događaj koji nam obznani Gospodin."

<span id="an_2:16">2:16</span> I pohite te pronađu Mariju, Josipa i
novorođenče gdje leži u jaslama.

<span id="an_2:17">2:17</span> Pošto sve pogledaše, ispripovijediše što
im bijaše rečeno o tom djetetu.

<span id="an_2:18">2:18</span> A svi koji su to čuli divili se tome što
su im pripovijedali pastiri.

<span id="an_2:19">2:19</span> Marija u sebi pohranjivaše sve te
događaje i prebiraše ih u svome srcu.

<span id="an_2:20">2:20</span> Pastiri se zatim vratiše slaveći i
hvaleći Boga za sve što su čuli i vidjeli kako im je bilo rečeno.

<span id="an_2:21">2:21</span> Kad se navršilo osam dana da bude
obrezan, nadjenuše mu ime Isus, kako ga je bio prozvao anđeo prije
njegova začeća.

<span id="an_2:22">2:22</span> Kad se zatim po Mojsijevu Zakonu navršiše
dani njihova čišćenja, poniješe ga u Jeruzalem da ga prikažu Gospodinu -

<span id="an_2:23">2:23</span> kao što piše u Zakonu Gospodnjem: Svako
muško prvorođenče neka se posveti Gospodinu! -

<span id="an_2:24">2:24</span> i da prinesu žrtvu kako je rečeno u
Zakonu Gospodnjem: dvije grlice ili dva golubića.

<span id="an_2:25">2:25</span> Živio tada u Jeruzalemu čovjek po imenu
Šimun. Taj čovjek, pravedan i bogobojazan, iščekivaše Utjehu Izraelovu i
Duh Sveti bijaše na njemu.

<span id="an_2:26">2:26</span> Objavio mu Duh Sveti da neće vidjeti
smrti dok ne vidi Pomazanika Gospodnjega.

<span id="an_2:27">2:27</span> Ponukan od Duha, dođe u Hram. I kad
roditelji uniješe dijete Isusa da obave što o njemu propisuje Zakon,

<span id="an_2:28">2:28</span> primi ga on u naručje, blagoslovi Boga i
reče:

<span id="an_2:29">2:29</span> "Sad otpuštaš slugu svojega, Gospodaru,
po riječi svojoj, u miru!

<span id="an_2:30">2:30</span> Ta vidješe oči moje spasenje tvoje,

<span id="an_2:31">2:31</span> koje si pripravio pred licem svih naroda:

<span id="an_2:32">2:32</span> svjetlost na prosvjetljenje naroda, slavu
puka svoga izraelskoga."

<span id="an_2:33">2:33</span> Otac njegov i majka divili se što se to o
njemu govori.

<span id="an_2:34">2:34</span> Šimun ih blagoslovi i reče Mariji, majci
njegovoj: "Ovaj je evo postavljen na propast i uzdignuće mnogima u
Izraelu i za znak osporavan -

<span id="an_2:35">2:35</span> a i tebi će samoj mač probosti dušu - da
se razotkriju namisli mnogih srdaca!"

<span id="an_2:36">2:36</span> A bijaše neka proročica Ana, kći
Penuelova, iz plemena Ašerova, žena veoma odmakla u godinama. Nakon
djevojaštva živjela je s mužem sedam godina,

<span id="an_2:37">2:37</span> a sama kao udovica do osamdeset i
četvrte. Nije napuštala Hrama, nego je postovima i molitvama danju i
noću služila Bogu.

<span id="an_2:38">2:38</span> Upravo u taj čas nadođe. Hvalila je Boga
i svima koji iščekivahu otkupljenje Jeruzalema pripovijedala o djetetu.

<span id="an_2:39">2:39</span> Kad obaviše sve po Zakonu Gospodnjem,
vratiše se u Galileju, u svoj grad Nazaret.

<span id="an_2:40">2:40</span> A dijete je raslo, jačalo i napunjalo se
mudrosti i milost je Božja bila na njemu.

<span id="an_2:41">2:41</span> Njegovi su roditelji svake godine o
blagdanu Pashe išli u Jeruzalem.

<span id="an_2:42">2:42</span> Kad mu bijaše dvanaest godina, uziđoše po
običaju blagdanskom.

<span id="an_2:43">2:43</span> Kad su minuli ti dani, vraćahu se oni, a
dječak Isus osta u Jeruzalemu, a da nisu znali njegovi roditelji.

<span id="an_2:44">2:44</span> Uvjereni da je među suputnicima, odoše
dan hoda, a onda ga stanu tražiti među rodbinom i znancima.

<span id="an_2:45">2:45</span> I kad ga ne nađu, vrate se u Jeruzalem
tražeći ga.

<span id="an_2:46">2:46</span> Nakon tri dana nađoše ga u Hramu gdje
sjedi posred učitelja, sluša ih i pita.

<span id="an_2:47">2:47</span> Svi koji ga slušahu bijahu zaneseni
razumnošću i odgovorima njegovim.

<span id="an_2:48">2:48</span> Kad ga ugledaše, zapanjiše se, a majka mu
njegova reče: "Sinko, zašto si nam to učinio? Gle, otac tvoj i ja
žalosni smo te tražili."

<span id="an_2:49">2:49</span> A on im reče: "Zašto ste me tražili?
Niste li znali da mi je biti u onome što je Oca mojega?"

<span id="an_2:50">2:50</span> Oni ne razumješe riječi koju im reče.

<span id="an_2:51">2:51</span> I siđe s njima, dođe u Nazaret i bijaše
im poslušan. A majka je njegova brižno čuvala sve ove uspomene u svom
srcu.

<span id="an_2:52">2:52</span> A Isus napredovaše u mudrosti, dobi i
milosti kod Boga i ljudi.

<span id="an_3:1">3:1</span> Petnaeste godine vladanja cara Tiberija,
dok je upravitelj Judeje bio Poncije Pilat, tetrarh Galileje Herod, a
njegov brat Filip tetrarh Itureje i zemlje trahonitidske, i Lizanije
tetrarh Abilene,

<span id="an_3:2">3:2</span> za velikog svećenika Ane i Kajfe, dođe
riječ Božja Ivanu, sinu Zaharijinu, u pustinji.

<span id="an_3:3">3:3</span> On obiđe svu okolicu jordansku
propovijedajući obraćeničko krštenje na otpuštenje grijeha

<span id="an_3:4">3:4</span> kao što je pisano u Knjizi besjeda Izaije
proroka: Glas viče u pustinji: Pripravite put Gospodinu, poravnite mu
staze!

<span id="an_3:5">3:5</span> Svaka dolina neka se ispuni, svaka gora i
brežuljak neka se slegne! Što je krivudavo, neka se izravna, a hrapavi
putovi neka se izglade!

<span id="an_3:6">3:6</span> I svako će tijelo vidjeti spasenje Božje.

<span id="an_3:7">3:7</span> Govoraše dakle mnoštvu koje je dolazilo da
se krsti: "Leglo gujinje! Tko vas samo upozori da bježite od skore
srdžbe?

<span id="an_3:8">3:8</span> Donosite dakle plodove dostojne obraćenja.
I nemojte početi u sebi govoriti: 'Imamo oca Abrahama!' Jer, kažem vam:
Bog iz ovog kamenja može podići djecu Abrahamovu.

<span id="an_3:9">3:9</span> Već je sjekira položena na korijen
stablima: svako dakle stablo koje ne donosi dobra roda siječe se i u
oganj baca."

<span id="an_3:10">3:10</span> Pitalo ga mnoštvo: "Što nam je dakle
činiti?"

<span id="an_3:11">3:11</span> On im odgovaraše: "Tko ima dvije haljine,
neka podijeli s onim koji nema. U koga ima hrane, neka učini isto tako."

<span id="an_3:12">3:12</span> Dođoše krstiti se i carinici pa ga
pitahu: "Učitelju, što nam je činiti?"

<span id="an_3:13">3:13</span> Reče im: "Ne utjerujte više nego što vam
je određeno."

<span id="an_3:14">3:14</span> Pitahu ga i vojnici: "A nama, što je nama
činiti?" I reče im: "Nikome ne činite nasilja, nikoga krivo ne
prijavljujte i budite zadovoljni svojom plaćom."

<span id="an_3:15">3:15</span> Narod bijaše u iščekivanju i svi se u
srcu pitahu o Ivanu nije li on možda Krist.

<span id="an_3:16">3:16</span> Zato im Ivan svima reče: "Ja vas, istina,
vodom krstim. Ali dolazi jači od mene. Ja nisam dostojan odriješiti mu
remenje na obući. On će vas krstiti Duhom Svetim i ognjem.

<span id="an_3:17">3:17</span> U ruci mu vijača da pročisti gumno svoje
i sabere žito u žitnicu svoju, a pljevu će spaliti ognjem neugasivim."

<span id="an_3:18">3:18</span> I mnogim je drugim pobudama Ivan narodu
navješćivao evanđelje.

<span id="an_3:19">3:19</span> A Heroda je tetrarha Ivan prekorio zbog
Herodijade, žene njegova brata i zbog svih njegovih zlodjela.

<span id="an_3:20">3:20</span> Svemu tome nadoda Herod još i ovo:
zatvori Ivana u tamnicu.

<span id="an_3:21">3:21</span> Kad se krstio sav narod, krstio se i
Isus. I dok se molio, rastvori se nebo,

<span id="an_3:22">3:22</span> siđe na nj Duh Sveti u tjelesnom obličju,
poput goluba, a glas se s neba zaori: "Ti si Sin moj, Ljubljeni! U tebi
mi sva milina!"

<span id="an_3:23">3:23</span> Kad je Isus nastupio, bilo mu je oko
trideset godina. Bijaše - kako se smatralo - sin Josipov, Elijev,

<span id="an_3:24">3:24</span> Matatov, Levijev, Malkijev, Janajev,
Josipov.

<span id="an_3:25">3:25</span> Matatijin, Amosov, Naumov, Heslijev,
Nagajev,

<span id="an_3:26">3:26</span> Mahatov, Matatijin, Šimijev, Josehov,
Jodin,

<span id="an_3:27">3:27</span> Johananov, Resin, Zerubabelov,
Šealtielov, Nerijev,

<span id="an_3:28">3:28</span> Malkijev, Adijev, Kosamov, Elmadamov,
Erov,

<span id="an_3:29">3:29</span> Jošuin, Eliezerov, Jorimov, Matatov,
Levijev,

<span id="an_3:30">3:30</span> Šimunov, Judin, Josipov, Jonamov,
Elijakimov,

<span id="an_3:31">3:31</span> Melejin, Menin, Matatin, Natanov,
Davidov,

<span id="an_3:32">3:32</span> Jišajev, Obedov, Boazov, Salin, Nahšonov,

<span id="an_3:33">3:33</span> Aminadabov, Adminov, Arnijev, Hesronov,
Peresov, Judin,

<span id="an_3:34">3:34</span> Jakovljev, Izakov, Abrahamov, Terahov,
Nahorov,

<span id="an_3:35">3:35</span> Serugov, Reuov, Pelegov, Eberov, Šelahov,

<span id="an_3:36">3:36</span> Kenanov, Arpakšadov, Šemov, Noin,
Lamekov,

<span id="an_3:37">3:37</span> Metušalahov, Henokov, Jeredov,
Mahalalelov, Kenanov,

<span id="an_3:38">3:38</span> Enošev, Šetov, Adamov, Božji.

<span id="an_4:1">4:1</span> Isus se, pun Duha Svetoga, vratio s Jordana
i Duh ga četrdeset dana vodio pustinjom,

<span id="an_4:2">4:2</span> gdje ga je iskušavao đavao. Tih dana nije
ništa jeo, te kad oni istekoše, ogladnje.

<span id="an_4:3">4:3</span> A đavao mu reče: "Ako si Sin Božji, reci
ovom kamenu da postane kruhom."

<span id="an_4:4">4:4</span> Isus mu odgovori: "Pisano je: Ne živi
čovjek samo o kruhu."

<span id="an_4:5">4:5</span> I povede ga đavao na visoko, pokaza mu
odjednom sva kraljevstva zemlje

<span id="an_4:6">4:6</span> i reče mu: "Tebi ću dati svu ovu vlast i
slavu njihovu jer meni je dana i komu hoću, dajem je.

<span id="an_4:7">4:7</span> Ako se dakle pokloniš preda mnom, sve je
tvoje."

<span id="an_4:8">4:8</span> Isus mu odgovori: "Pisano je: Klanjaj se
Gospodinu, Bogu svomu, i njemu jedinomu služi!"

<span id="an_4:9">4:9</span> Povede ga u Jeruzalem i postavi na vrh
Hrama i reče mu: "Ako si Sin Božji, baci se odavde dolje!

<span id="an_4:10">4:10</span> Ta pisamo je: Anđelima će svojim
zapovjediti za tebe da te čuvaju.

<span id="an_4:11">4:11</span> I: Na rukama će te nositi da se gdje
nogom ne spotakneš o kamen."

<span id="an_4:12">4:12</span> Odgovori mu Isus: "Rečeno je: Ne
iskušavaj Gospodina, Boga svojega!"

<span id="an_4:13">4:13</span> Pošto iscrpi sve kušnje, đavao se udalji
od njega do druge prilike.

<span id="an_4:14">4:14</span> A Isus se u snazi Duha vrati u Galileju
te glas o njemu puče po svoj okolici.

<span id="an_4:15">4:15</span> I slavljen od sviju, naučavaše po
njihovim sinagogama.

<span id="an_4:16">4:16</span> I dođe u Nazaret, gdje bijaše othranjen.
I uđe po svom običaju na dan subotni u sinagogu te ustane čitati.

<span id="an_4:17">4:17</span> Pruže mu Knjigu proroka Izaije. On
razvije knjigu i nađe mjesto gdje stoji napisano:

<span id="an_4:18">4:18</span> Duh Gospodnji na meni je jer me pomaza!
On me posla blagovjesnikom biti siromasima, proglasiti sužnjima
oslobođenje, vid slijepima, na slobodu pustiti potlačene,

<span id="an_4:19">4:19</span> proglasiti godinu milosti Gospodnje.

<span id="an_4:20">4:20</span> Tada savi knjigu, vrati je poslužitelju i
sjede. Oči sviju u sinagogi bijahu uprte u njega.

<span id="an_4:21">4:21</span> On im progovori: "Danas se ispunilo ovo
Pismo što vam još odzvanja u ušima."

<span id="an_4:22">4:22</span> I svi su mu povlađivali i divili se
milini riječi koje su tekle iz njegovih usta. Govorahu: "Nije li ovo sin
Josipov?"

<span id="an_4:23">4:23</span> A on im reče: "Zacijelo ćete mi reći onu
prispodobu: Liječniče, izliječi sam sebe! Što smo čuli da se dogodilo u
Kafarnaumu, učini i ovdje, u svom zavičaju."

<span id="an_4:24">4:24</span> I nastavi: "Zaista, kažem vam, nijedan
prorok nije dobro došao u svom zavičaju.

<span id="an_4:25">4:25</span> Uistinu, kažem vam, mnogo bijaše udovica
u Izraelu u dane Ilijine kad se na tri godine i šest mjeseci zatvorilo
nebo pa zavladala velika glad po svoj zemlji.

<span id="an_4:26">4:26</span> I ni k jednoj od njih nije bio poslan
Ilija doli k ženi udovici u Sarfati sidonskoj.

<span id="an_4:27">4:27</span> I mnogo bijaše gubavaca u Izraelu za
proroka Elizeja. I nijedan se od njih ne očisti doli Naaman Sirac."

<span id="an_4:28">4:28</span> Čuvši to, svi se u sinagogi napune
gnjevom,

<span id="an_4:29">4:29</span> ustanu, izbace ga iz grada i odvedu na
rub brijega na kojem je sagrađen njihov grad da ga strmoglave.

<span id="an_4:30">4:30</span> No on prođe između njih i ode.

<span id="an_4:31">4:31</span> I siđe u Kafarnaum, grad galilejski. I
poučavaše ih subotom

<span id="an_4:32">4:32</span> te bijahu zaneseni njegovim naukom jer
silna bijaše riječ njegova.

<span id="an_4:33">4:33</span> A zatekao se u sinagogi čovjek s duhom
nečistoga đavla. On povika u sav glas:

<span id="an_4:34">4:34</span> "Hej, što ti imaš s nama, Isuse
Nazarećanine? Došao si da nas uništiš! Znam ja tko si ti: Svetac Božji."

<span id="an_4:35">4:35</span> Isus mu zaprijeti: "Umukni i iziđi iz
njega!" Nato đavao čovjeka obori u sredinu te iziđe iz njega ne naudiv
mu ništa.

<span id="an_4:36">4:36</span> I nasta opće zaprepaštenje te se među
sobom razgovarahu: "Kakve li riječi! S vlašću i snagom zapovijeda
nečistim dusima te izlaze!"

<span id="an_4:37">4:37</span> I glas se o njemu širio po svim okolnim
mjestima.

<span id="an_4:38">4:38</span> Ustavši iz sinagoge, uđe u kuću Šimunovu.
A Šimunovu je punicu mučila velika ognjica. I zamole ga za nju.

<span id="an_4:39">4:39</span> On se nadvi nad nju, zaprijeti ognjici i
ona je pusti. I odmah ustade i posluživaše im.

<span id="an_4:40">4:40</span> O zalazu sunca svi koji su imali
bolesnike od raznih bolesti dovedoše ih k njemu. A on bi na svakoga od
njih stavljao ruke i ozdravljao ih.

<span id="an_4:41">4:41</span> A iz mnogih su izlazili i zlodusi vičući:
"Ti si Sin Božji!" On im se prijetio i nije im dao govoriti jer su znali
da je on Krist.

<span id="an_4:42">4:42</span> Kad osvanu dan, iziđe i pođe na samotno
mjesto. I mnoštvo ga tražilo. Dođoše k njemu i zadržavahu ga da ne ode
od njih.

<span id="an_4:43">4:43</span> A on im reče: "I drugim gradovima treba
da navješćujem evanđelje o kraljevstvu Božjem. Jer za to sam poslan."

<span id="an_4:44">4:44</span> I naučavaše po sinagogama judejskim.

<span id="an_5:1">5:1</span> Dok se jednom oko njega gurao narod da čuje
riječ Božju, stajaše on pokraj Genezaretskog jezera.

<span id="an_5:2">5:2</span> Spazi dvije lađe gdje stoje uz obalu;
ribari bili izašli iz njih i ispirali mreže.

<span id="an_5:3">5:3</span> Uđe u jednu od tih lađa; bila je Šimunova
pa zamoli Šimuna da malo otisne od kraja. Sjedne te iz lađe poučavaše
mnoštvo.

<span id="an_5:4">5:4</span> Kada dovrši pouku, reče Šimunu: "Izvezi na
pučinu i bacite mreže za lov."

<span id="an_5:5">5:5</span> Odgovori Šimun: "Učitelju, svu smo se noć
trudili i ništa ne ulovismo, ali na tvoju riječ bacit ću mreže."

<span id="an_5:6">5:6</span> Učiniše tako te uhvatiše veoma mnogo riba;
mreže im se gotovo razdirale.

<span id="an_5:7">5:7</span> Mahnuše drugovima na drugoj lađi da im dođu
pomoći. Oni dođoše i napuniše obje lađe, umalo im ne potonuše.

<span id="an_5:8">5:8</span> Vidjevši to, Šimun Petar pade do nogu
Isusovih govoreći: "Idi od mene! Grešan sam čovjek, Gospodine!"

<span id="an_5:9">5:9</span> Zbog lovine riba što ih uloviše bijaše se
zapanjio on i svi koji bijahu s njime,

<span id="an_5:10">5:10</span> a tako i Jakov i Ivan, Zebedejevi sinovi,
drugovi Šimunovi. Isus reče Šimunu: "Ne boj se! Odsada ćeš loviti
ljude!"

<span id="an_5:11">5:11</span> Oni izvukoše lađe na kopno, ostaviše sve
i pođoše za njim.

<span id="an_5:12">5:12</span> I dok bijaše u jednom gradu, gle čovjeka
puna gube! Ugledavši Isusa, padne ničice i zamoli ga: "Gospodine, ako
hoćeš, možeš me očistiti."

<span id="an_5:13">5:13</span> Isus pruži ruku i dotakne ga se govoreći:
"Hoću, očisti se!" I odmah nesta gube s njega.

<span id="an_5:14">5:14</span> I zapovjedi mu: "Nikome ni riječi, nego
otiđi, pokaži se svećeniku i prinesi za svoje očišćenje kako propisa
Mojsije, njima za svjedočanstvo."

<span id="an_5:15">5:15</span> Glas se o njemu sve više širio i silan
svijet grnuo k njemu da ga sluša i da ozdravi od svojih bolesti.

<span id="an_5:16">5:16</span> A on se sklanjao na samotna mjesta da
moli.

<span id="an_5:17">5:17</span> I jednog je dana on naučavao. A sjeđahu
ondje farizeji i učitelji Zakona koji bijahu došli iz svih galilejskih i
judejskih sela i Jeruzalema. A sila ga je Gospodnja nukala da liječi.

<span id="an_5:18">5:18</span> I gle, ljudi doniješe na nosiljci čovjeka
koji bijaše uzet. Tražili su da ga unesu i stave preda nj.

<span id="an_5:19">5:19</span> Budući da zbog mnoštva nisu našli kuda bi
ga unijeli, popnu se na krov te ga između crepova s nosiljkom spuste u
sredinu pred Isusa.

<span id="an_5:20">5:20</span> Vidjevši njihovu vjeru reče on: "Čovječe,
otpušteni su ti grijesi!"

<span id="an_5:21">5:21</span> Pismoznanci i farizeji počeše mudrovati:
"Tko je ovaj što huli? Tko može grijehe otpuštati doli Bog jedini?"

<span id="an_5:22">5:22</span> Proniknuvši njihovo mudrovanje, upita ih
Isus: "Što mudrujete u sebi?

<span id="an_5:23">5:23</span> Što je lakše? Reći: 'Otpušteni su ti
grijesi' ili reći: 'Ustani i hodi?'

<span id="an_5:24">5:24</span> Ali da znate: Vlastan je Sin Čovječji na
zemlji otpuštati grijehe!" I reče uzetomu: "Tebi zapovijedam: ustani,
uzmi nosiljku i idi kući!"

<span id="an_5:25">5:25</span> I on odmah usta pred njima, uze na čemu
ležaše i ode kući slaveći Boga.

<span id="an_5:26">5:26</span> A sve obuze zanos te su slavili Boga i
puni straha govorili: "Danas vidjesmo nešto neviđeno!"

<span id="an_5:27">5:27</span> Nakon toga iziđe i ugleda carinika imenom
Levija gdje sjedi u carinarnici. I reče mu: "Pođi za mnom!"

<span id="an_5:28">5:28</span> On sve ostavi, usta i pođe za njim.

<span id="an_5:29">5:29</span> I Levi mu u svojoj kući priredi veliku
gozbu. A s njime bijaše za stolom veliko mnoštvo carinika i drugih.

<span id="an_5:30">5:30</span> Farizeji i pismoznanci njihovi negodovahu
i govorahu njegovim učenicima: "Zašto s carinicima i grešnicima jedete i
pijete?"

<span id="an_5:31">5:31</span> Isus im odgovori: "Ne treba zdravima
liječnika, nego bolesnima.

<span id="an_5:32">5:32</span> Nisam došao zvati pravedne, nego grešnike
na obraćenje."

<span id="an_5:33">5:33</span> A oni mu rekoše: "Učenici Ivanovi, a tako
i farizejski, počesto poste i obavljaju molitve, tvoji pak jedu i piju."

<span id="an_5:34">5:34</span> Reče im Isus: "Ne možete svatove
prisiliti da poste dok je zaručnik s njima.

<span id="an_5:35">5:35</span> Doći će već dani: kad im se ugrabi
zaručnik, tada će postiti, u one dane!"

<span id="an_5:36">5:36</span> A kazivao im je i prispodobu: "Nitko neće
otparati krpe s novog odijela da je stavi na staro odijelo. Inače će i
novo rasparati, a starom neće pristajati krpa s novoga."

<span id="an_5:37">5:37</span> "I nitko ne ulijeva novo vino u stare
mješine. Inače će novo vino proderati mješine pa će se i ono proliti i
mješine će propasti.

<span id="an_5:38">5:38</span> Nego, novo vino neka se ulijeva u nove
mješine!"

<span id="an_5:39">5:39</span> "I nitko pijuć staro, ne zaželi novoga.
Ta veli se: 'Valja staro!'"

<span id="an_6:1">6:1</span> Jedne je subote prolazio kroz usjeve.
Učenici su njegovi trgali klasje, trli ga rukama i jeli.

<span id="an_6:2">6:2</span> A neki farizeji rekoše: "Zašto činite što
subotom nije dopušteno?"

<span id="an_6:3">6:3</span> Odgovori im Isus: "Zar niste čitali što
učini David kad ogladnje on i njegovi pratioci?

<span id="an_6:4">6:4</span> Kako uđe u Dom Božji, uze, pojede i svojim
pratiocima dade prinesene kruhove kojih ne smije jesti nitko, nego samo
svećenici?"

<span id="an_6:5">6:5</span> I govoraše im: "Sin Čovječji gospodar je
subote!"

<span id="an_6:6">6:6</span> Druge subote uđe u sinagogu i stane
naučavati. Bio je ondje čovjek kome desnica bijaše usahla.

<span id="an_6:7">6:7</span> Pismoznanci i farizeji vrebahu na nj da li
subotom liječi kako bi našli u čemu da ga optuže.

<span id="an_6:8">6:8</span> A on je znao njihove namjere pa reče
čovjeku s usahlom rukom: "Ustani i stani na sredinu!" On usta i stade.

<span id="an_6:9">6:9</span> A Isus im reče: "Pitam ja vas: je li
subotom dopušteno činiti dobro ili činiti zlo? Život spasiti ili
upropastiti?"

<span id="an_6:10">6:10</span> Sve ih ošinu pogledom pa reče čovjeku:
"Ispruži ruku!" On učini tako - i ruka mu zdrava.

<span id="an_6:11">6:11</span> A oni se, izbezumljeni, počnu dogovarati
što da poduzmu protiv Isusa.

<span id="an_6:12">6:12</span> Onih dana iziđe na goru da se pomoli. I
provede noć moleći se Bogu.

<span id="an_6:13">6:13</span> Kad se razdanilo, dozva k sebi učenike te
između njih izabra dvanaestoricu, koje prozva apostolima:

<span id="an_6:14">6:14</span> Šimuna, koga prozva Petrom, i Andriju,
brata njegova, i Jakova, i Ivana, i Filipa, i Bartolomeja,

<span id="an_6:15">6:15</span> i Mateja, i Tomu, i Jakova Alfejeva, i
Šimuna zvanoga Revnitelj,

<span id="an_6:16">6:16</span> i Judu Jakovljeva, i Judu Iškariotskoga,
koji posta izdajica.

<span id="an_6:17">6:17</span> Isus siđe s njima i zaustavi se na ravnu.
I silno mnoštvo njegovih učenika i silno mnoštvo naroda iz cijele Judeje
i Jeruzalema, iz primorja tirskog i sidonskog

<span id="an_6:18">6:18</span> nagrnuše da ga slušaju i da ozdrave od
svojih bolesti. I ozdravljali su oni koje su mučili nečisti dusi.

<span id="an_6:19">6:19</span> Sve je to mnoštvo tražilo da ga se
dotakne jer je snaga izlazila iz njega i sve ozdravljala.

<span id="an_6:20">6:20</span> On podigne oči prema učenicima i
govoraše: "Blago vama, siromasi: vaše je kraljevstvo Božje!

<span id="an_6:21">6:21</span> Blago vama koji sada gladujete: vi ćete
se nasititi! Blago vama koji sada plačete: vi ćete se smijati!

<span id="an_6:22">6:22</span> Blago vama kad vas zamrze ljudi i kad vas
izopće i pogrde te izbace ime vaše kao zločinačko zbog Sina Čovječjega!

<span id="an_6:23">6:23</span> Radujte se u dan onaj i poskakujte: evo,
plaća vaša velika je na nebu. Ta jednako su činili prorocima oci
njihovi!"

<span id="an_6:24">6:24</span> "Ali jao vama, bogataši: imate svoju
utjehu!

<span id="an_6:25">6:25</span> Jao vama koji ste sada siti: gladovat
ćete! Jao vama koji se sada smijete: jadikovat ćete i plakati!

<span id="an_6:26">6:26</span> Jao vama kad vas svi budu hvalili! Ta
tako su činili lažnim prorocima oci njihovi."

<span id="an_6:27">6:27</span> "Nego, velim vama koji slušate: Ljubite
svoje neprijatelje, dobro činite svojim mrziteljima,

<span id="an_6:28">6:28</span> blagoslivljajte one koji vas proklinju,
molite za one koji vas zlostavljaju."

<span id="an_6:29">6:29</span> "Onomu tko te udari po jednom obrazu
pruži i drugi, i onomu tko ti otima gornju haljinu ne krati ni donje.

<span id="an_6:30">6:30</span> Svakomu tko od tebe ište daji, a od onoga
tko tvoje otima ne potražuj."

<span id="an_6:31">6:31</span> "I kako želite da ljudi vama čine, tako
činite i vi njima."

<span id="an_6:32">6:32</span> "Ako ljubite one koji vas ljube, kakvo li
vam uzdarje? Ta i grešnici ljube ljubitelje svoje.

<span id="an_6:33">6:33</span> Jednako tako, ako dobro činite svojim
dobročiniteljima, kakvo li vam uzdarje? I grešnici to isto čine.

<span id="an_6:34">6:34</span> Ako pozajmljujete samo onima od kojih se
nadate dobiti, kakvo li vam uzdarje? I grešnici grešnicima pozajmljuju
da im se jednako vrati."

<span id="an_6:35">6:35</span> "Nego, ljubite neprijatelje svoje. Činite
dobro i pozajmljujte ne nadajuć se odatle ničemu. I bit će vam plaća
velika, i bit ćete sinovi Svevišnjega jer je on dobrostiv i prema
nezahvalnicima i prema opakima."

<span id="an_6:36">6:36</span> "Budite milosrdni kao što je Otac vaš
milosrdan."

<span id="an_6:37">6:37</span> "Ne sudite i nećete biti suđeni. Ne
osuđujte i nećete biti osuđeni. Praštajte i oprostit će vam se.

<span id="an_6:38">6:38</span> Dajite i dat će vam se: mjera dobra,
nabijena, natresena, preobilna dat će se u krilo vaše jer mjerom kojom
mjerite vama će se zauzvrat mjeriti."

<span id="an_6:39">6:39</span> A kaza im i prispodobu: "Može li slijepac
slijepca voditi? Neće li obojica u jamu upasti?

<span id="an_6:40">6:40</span> Nije učenik nad učiteljem. Pa i tko je
posve doučen, bit će samo kao njegov učitelj."

<span id="an_6:41">6:41</span> "Što gledaš trun u oku brata svojega, a
brvna u oku svome ne opažaš?

<span id="an_6:42">6:42</span> Kako možeš kazati bratu svomu: 'Brate, de
da izvadim trun koji ti je u oku', a sam u svom oku brvna ne vidiš?
Licemjere! Izvadi najprije brvno iz oka svoga pa ćeš onda dobro vidjeti
izvaditi trun što je u oku bratovu."

<span id="an_6:43">6:43</span> "Nema dobra stabla koje bi rađalo
nevaljalim plodom niti stabla nevaljala koje bi rađalo dobrim plodom.

<span id="an_6:44">6:44</span> Ta svako se stablo po svom plodu poznaje.
S trnja se ne beru smokve niti se s gloga grožđe trga."

<span id="an_6:45">6:45</span> "Dobar čovjek iz dobra blaga srca svojega
iznosi dobro, a zao iz zla iznosi zlo. Ta iz obilja srca usta mu
govore."

<span id="an_6:46">6:46</span> "Što me zovete 'Gospodine, Gospodine!', a
ne činite što zapovijedam?

<span id="an_6:47">6:47</span> Tko god dolazi k meni te sluša moje
riječi i vrši ih, pokazat ću vam kome je sličan:

<span id="an_6:48">6:48</span> sličan je čovjeku koji gradi kuću pa
iskopa u dubinu i postavi temelj na kamen. A kad bude poplava, nahrupi
bujica na tu kuću, ali je ne može uzdrmati jer je dobro sagrađena.

<span id="an_6:49">6:49</span> A koji čuje i ne izvrši, sličan je
čovjeku koji sagradi kuću na tlu bez temelja; nahrupi na nju bujica i
umah se sruši te bude od te kuće razvalina velika."

<span id="an_7:1">7:1</span> Pošto dovrši sve te svoje besjede narodu,
uđe u Kafarnaum.

<span id="an_7:2">7:2</span> Nekomu satniku bijaše bolestan sluga, samo
što ne izdahnu, a bijaše mu veoma drag.

<span id="an_7:3">7:3</span> Kad je satnik čuo za Isusa, posla k njemu
starješine židovske moleći ga da dođe i ozdravi mu slugu.

<span id="an_7:4">7:4</span> Kad oni dođoše Isusu, usrdno ga moljahu:
"Dostojan je da mu to učiniš

<span id="an_7:5">7:5</span> jer voli naš narod, i sinagogu nam je
sagradio."

<span id="an_7:6">7:6</span> Isus se uputi s njima. I kad bijaše već
kući nadomak, posla satnik prijatelje s porukom: "Gospodine, ne muči se.
Nisam dostojan da uđeš pod krov moj.

<span id="an_7:7">7:7</span> Zato se i ne smatrah dostojnim doći k tebi.
Nego - reci riječ da ozdravi sluga moj.

<span id="an_7:8">7:8</span> Ta i ja, premda sam vlasti podređen, imam
pod sobom vojnike pa reknem jednomu: 'Idi' - i ode, drugomu: 'Dođi' - i
dođe, a sluzi svomu: 'Učini to' - i učini."

<span id="an_7:9">7:9</span> Čuvši to, zadivi mu se Isus pa se okrenu
mnoštvu koje je išlo za njim i reče: "Kažem vam, ni u Izraelu na nađoh
tolike vjere."

<span id="an_7:10">7:10</span> Kad se oni koji su bili poslani vratiše
kući, nađoše slugu zdrava.

<span id="an_7:11">7:11</span> Nakon toga uputi se Isus u grad zvani
Nain. Pratili ga njegovi učenici i silan svijet.

<span id="an_7:12">7:12</span> Kad se približi gradskim vratima, gle,
upravo su iznosili mrtvaca, sina jedinca u majke, majke udovice. Pratilo
ju mnogo naroda iz grada.

<span id="an_7:13">7:13</span> Kad je Gospodin ugleda, sažali mu se nad
njom i reče joj: "Ne plači!"

<span id="an_7:14">7:14</span> Pristupi zatim, dotače se nosila; nosioci
stadoše, a on reče: "Mladiću, kažem ti, ustani!"

<span id="an_7:15">7:15</span> I mrtvac se podiže i progovori, a on ga
dade njegovoj majci.

<span id="an_7:16">7:16</span> Sve obuze strah te slavljahu Boga
govoreći: "Prorok velik usta među nama! Pohodi Bog narod svoj!"

<span id="an_7:17">7:17</span> I proširi se taj glas o njemu po svoj
Judeji i po svoj okolici.

<span id="an_7:18">7:18</span> Sve to dojaviše Ivanu njegovi učenici. On
dozva dvojicu svojih učenika

<span id="an_7:19">7:19</span> i posla ih Gospodinu da ga pitaju: "Jesi
li ti Onaj koji ima doći ili drugoga da čekamo?"

<span id="an_7:20">7:20</span> Došavši k njemu, rekoše ti ljudi: "Ivan
Krstitelj posla nas k tebi da pitamo: 'Jesi li ti Onaj koji ima doći ili
drugoga da čekamo?'"

<span id="an_7:21">7:21</span> Upravo u taj čas Isus je ozdravio mnoge
od bolesti, muka i zlih duhova i mnoge je slijepe podario vidom.

<span id="an_7:22">7:22</span> Tada im odgovori: "Pođite i javite Ivanu
što ste vidjeli i čuli: Slijepi progledaju, hromi hode, gubavi se čiste,
gluhi čuju, mrtvi ustaju, siromasima se navješćuje evanđelje.

<span id="an_7:23">7:23</span> I blago onom tko se ne sablazni o mene."

<span id="an_7:24">7:24</span> Kad Ivanovi glasnici odoše, poče Isus
govoriti mnoštvu o Ivanu: "Što ste izašli u pustinju gledati? Trsku koju
vjetar ljulja?

<span id="an_7:25">7:25</span> Ili što ste izašli vidjeti: Čovjeka u
mekušaste haljine odjevena? Eno, oni u sjajnoj odjeći i raskošju po
kraljevskim su dvorima.

<span id="an_7:26">7:26</span> Ili što ste izašli vidjeti? Proroka?
Uistinu, kažem vam, i više nego proroka!

<span id="an_7:27">7:27</span> On je onaj o kome je pisano: Evo, šaljem
glasnika svoga pred licem tvojim da pripravi put pred tobom.

<span id="an_7:28">7:28</span> Kažem vam: među rođenima od žene nitko
nije veći od Ivana. A ipak, i najmanji u kraljevstvu Božjem veći je od
njega."

<span id="an_7:29">7:29</span> Sav narod koji ga je slušao, pa i
carinici, uvidješe pravednost Božju: pokrstiše se Ivanovim krstom.

<span id="an_7:30">7:30</span> Naprotiv, farizeji i zakonoznanci ometoše
što je Bog s njima naumio jer ne htjedoše da ih Ivan krsti.

<span id="an_7:31">7:31</span> "S kime dakle da prispodobim ljude ovog
naraštaja? Komu su nalik?

<span id="an_7:32">7:32</span> Nalik su djeci što sjede na trgu pa jedni
drugima po poslovici dovikuju: 'Zasvirasmo vam i ne zaigraste! Zakukasmo
i ne zaplakaste!'

<span id="an_7:33">7:33</span> Doista, došao je Ivan Krstitelj. Nije
kruha jeo ni vina pio, a velite: 'Ðavla ima!'

<span id="an_7:34">7:34</span> Došao je Sin Čovječji koji jede i pije, a
govorite: 'Evo izjelice i vinopije, prijatelja carinika i grešnika!'

<span id="an_7:35">7:35</span> Ali opravda se Mudrost pred svom djecom
svojom."

<span id="an_7:36">7:36</span> Neki farizej pozva Isusa da bi blagovao s
njime. On uđe u kuću farizejevu i priđe stolu.

<span id="an_7:37">7:37</span> Kad eto neke žene koja bijaše grešnica u
gradu. Dozna da je Isus za stolom u farizejevoj kući pa ponese
alabastrenu posudicu pomasti

<span id="an_7:38">7:38</span> i stade odostrag kod njegovih nogu. Sva
zaplakana poče mu suzama kvasiti noge: kosom ih glave svoje otirala,
cjelivala i mazala pomašću.

<span id="an_7:39">7:39</span> Kad to vidje farizej koji ga pozva,
pomisli: "Kad bi ovaj bio Prorok, znao bi tko i kakva je to žena koja ga
se dotiče: da je grešnica."

<span id="an_7:40">7:40</span> A Isus, da mu odgovori, reče: "Šimune,
imam ti nešto reći." A on će: "Učitelju, reci!" A on:

<span id="an_7:41">7:41</span> "Neki vjerovnik imao dva dužnika. Jedan
mu dugovaše pet stotina denara, drugi pedeset.

<span id="an_7:42">7:42</span> Budući da nisu imali odakle vratiti,
otpusti obojici. Koji će ga dakle od njih više ljubiti?"

<span id="an_7:43">7:43</span> Šimun odgovori: "Predmnijevam, onaj
kojemu je više otpustio." Reče mu Isus: "Pravo si prosudio."

<span id="an_7:44">7:44</span> I okrenut ženi reče Šimunu: "Vidiš li ovu
ženu? Uđoh ti u kuću, nisi mi vodom noge polio, a ona mi suzama noge
oblila i kosom ih svojom otrla.

<span id="an_7:45">7:45</span> Poljupca mi nisi dao, a ona, otkako uđe,
ne presta mi noge cjelivati.

<span id="an_7:46">7:46</span> Uljem mi glave nisi pomazao, a ona mi
pomašću noge pomaza.

<span id="an_7:47">7:47</span> Stoga, kažem ti, oprošteni su joj grijesi
mnogi jer ljubljaše mnogo. Komu se malo oprašta, malo ljubi."

<span id="an_7:48">7:48</span> A ženi reče: "Oprošteni su ti grijesi."

<span id="an_7:49">7:49</span> Sustolnici počeli nato među sobom
govoriti: "Tko je ovaj da i grijehe oprašta?"

<span id="an_7:50">7:50</span> A on reče ženi: "Vjera te tvoja spasila!
Idi u miru!"

<span id="an_8:1">8:1</span> Zatim zareda obilaziti gradom i selom
propovijedajući i navješćujući evanđelje o kraljevstvu Božjemu. Bila su
s njim dvanaestorica

<span id="an_8:2">8:2</span> i neke žene koje bijahu izliječene od zlih
duhova i bolesti: Marija zvana Magdalena, iz koje bijaše izagnao sedam
đavola;

<span id="an_8:3">8:3</span> zatim Ivana, žena Herodova upravitelja
Huze; Suzana i mnoge druge. One su im posluživale od svojih dobara.

<span id="an_8:4">8:4</span> Kad se skupio silan svijet te iz svakoga
grada nagrnuše k njemu, prozbori u prispodobi:

<span id="an_8:5">8:5</span> "Iziđe sijač sijati sjeme. Dok je sijao,
jedno pade uz put, bi pogaženo i ptice ga nebeske pozobaše.

<span id="an_8:6">8:6</span> Drugo pade na kamen i, tek što je izniklo,
osuši se jer ne imaše vlage.

<span id="an_8:7">8:7</span> Drugo opet pade među trnje i trnje ga
preraste i uguši.

<span id="an_8:8">8:8</span> Drugo napokon pade u dobru zemlju, nikne i
urodi stostrukim plodom." Rekavši to, povika: "Tko ima uši da čuje, neka
čuje!"

<span id="an_8:9">8:9</span> Upitaše ga učenici kakva bi to bila
prispodoba.

<span id="an_8:10">8:10</span> A on im reče: "Vama je dano znati
otajstva kraljevstva Božjega, a ostalima u prispodobama - da gledajući
ne vide i slušajući ne razumiju."

<span id="an_8:11">8:11</span> "A ovo je prispodoba: Sjeme je Riječ
Božja.

<span id="an_8:12">8:12</span> Oni uz put slušatelji su. Zatim dolazi
đavao i odnosi Riječ iz srca njihova da ne bi povjerovali i spasili se.

<span id="an_8:13">8:13</span> A na kamenu - to su oni koji kad čuju, s
radošću prime Riječ, ali korijena nemaju: ti neko vrijeme vjeruju, a u
vrijeme kušnje otpadnu.

<span id="an_8:14">8:14</span> A što pade u trnje - to su oni koji
poslušaju, ali poneseni brigama, bogatstvom i nasladama života, uguše se
i ne dorode roda.

<span id="an_8:15">8:15</span> Ono pak u dobroj zemlji - to su oni koji
u plemenitu i dobru srcu slušaju Riječ, zadrže je i donose rod u
ustrajnosti."

<span id="an_8:16">8:16</span> "Nitko ne užiže svjetiljke da je pokrije
posudom ili stavi pod postelju, nego je stavlja na svijećnjak da oni
koji ulaze vide svjetlost.

<span id="an_8:17">8:17</span> Ta ništa nije tajno što se neće
očitovati; ništa skriveno što se neće saznati i na vidjelo doći."

<span id="an_8:18">8:18</span> "Pazite dakle kako slušate. Doista, onomu
tko ima dat će se, a onomu tko nema oduzet će se i ono što misli da
ima."

<span id="an_8:19">8:19</span> A majka i braća njegova htjedoše k njemu,
ali ne mogoše do njega zbog mnoštva.

<span id="an_8:20">8:20</span> Javiše mu: "Majka tvoja i braća tvoja
stoje vani i žele te vidjeti."

<span id="an_8:21">8:21</span> A on im odgovori: "Majka moja, braća moja
- ovi su koji riječ Božju slušaju i vrše."

<span id="an_8:22">8:22</span> Jednoga dana uđe u lađu on i učenici
njegovi. I reče im: "Prijeđimo na onu stranu jezera." I otisnuše se.

<span id="an_8:23">8:23</span> Dok su plovili, on zaspa. I spusti se
oluja na jezero. Voda stane nadirati te bijahu u pogibli.

<span id="an_8:24">8:24</span> Oni pristupiše i probudiše ga govoreći:
"Učitelju, učitelju, propadosmo!" On se probudi, zaprijeti vjetru i
valovlju; i oni se smire te nasta utiha.

<span id="an_8:25">8:25</span> A on će im: "Gdje vam je vjera?" A oni se
prestrašeni u čudu zapitkivahu: "Tko li je ovaj da i vjetrovima
zapovijeda i vodi, i pokoravaju mu se?"

<span id="an_8:26">8:26</span> Doploviše u gergezenski kraj koji je
nasuprot Galileji.

<span id="an_8:27">8:27</span> Čim iziđe na kopno, eto mu iz grada u
susret nekog čovjeka koji imaše zloduhe. Već dugo vremena nije se uopće
odijevao niti stanovao u kući, nego po grobnicama.

<span id="an_8:28">8:28</span> Kad opazi Isusa, zastenja, pade ničice
preda nj i u sav glas povika: "Što ti imaš sa mnom, Isuse, Sine Boga
Svevišnjega? Molim te, ne muči me!"

<span id="an_8:29">8:29</span> Jer bijaše zapovjedio nečistom duhu da
iziđe iz toga čovjeka. Da, dugo ga je već vremena držao u vlasti i makar
su ga lancima vezali i u verigama čuvali, on bi raskidao spone i zloduh
bi ga odagnao u pustinju.

<span id="an_8:30">8:30</span> Isus ga nato upita: "Kako ti je ime?" On
reče: "Legija", jer u nj uđoše mnogi zlodusi.

<span id="an_8:31">8:31</span> I zaklinjahu ga da im ne naredi vratiti
se u Bezdan.

<span id="an_8:32">8:32</span> A ondje u gori paslo je poveliko krdo
svinja. Zaklinjahu ga dakle da im dopusti ući u njih. I on im dopusti.

<span id="an_8:33">8:33</span> Tada zlodusi iziđoše iz čovjeka i uđoše u
svinje. Krdo jurnu niz obronak u jezero i podavi se.

<span id="an_8:34">8:34</span> Vidjevši što se dogodilo, svinjari
pobjegoše i razglasiše gradom i selima.

<span id="an_8:35">8:35</span> A ljudi iziđoše vidjeti što se dogodilo.
Dođoše Isusu i nađoše čovjeka iz kojega bijahu izašli zlodusi gdje do
nogu Isusovih sjedi, obučen i zdrave pameti. I prestraše se.

<span id="an_8:36">8:36</span> A očevici im ispripovijediše kako je
opsjednuti ozdravio.

<span id="an_8:37">8:37</span> I zamoli ga sve ono mnoštvo iz okolice
gergezenske da ode od njih jer ih strah velik spopade. On uđe u lađu i
vrati se.

<span id="an_8:38">8:38</span> A moljaše ga čovjek iz koga iziđoše
zlodusi da može ostati s njim, ali ga on otpusti govoreći:

<span id="an_8:39">8:39</span> "Vrati se kući i pripovijedaj što ti
učini Bog." On ode razglašujući po svem gradu što mu učini Isus.

<span id="an_8:40">8:40</span> Na povratku Isusa dočeka mnoštvo jer su
ga svi željno iščekivali.

<span id="an_8:41">8:41</span> I gle, dođe čovjek, ime mu Jair, koji
bijaše predstojnik sinagoge. Baci se Isusu pred noge i stane ga moliti
da dođe u njegovu kuću.

<span id="an_8:42">8:42</span> Imaše kćer jedinicu, otprilike od
dvanaest godina, koja umiraše. Dok je onamo išao, mnoštvo ga guralo
odasvud.

<span id="an_8:43">8:43</span> A neka žena koja je već dvanaest godina
bolovala od krvarenja, sve svoje imanje potrošila na liječnike i nitko
je nije mogao izliječiti,

<span id="an_8:44">8:44</span> priđe odostrag i dotaknu se skuta njegove
haljine i umah joj se zaustavi krvarenje.

<span id="an_8:45">8:45</span> I reče Isus: "Tko me se to dotaknu?" Svi
se branili, a Petar će: "Učitelju, mnoštvo te gura i pritišće."

<span id="an_8:46">8:46</span> A Isus: "Netko me se dotaknuo. Osjetio
sam kako snaga izlazi iz mene."

<span id="an_8:47">8:47</span> A žena, vidjevši da se ne može kriti, sva
u strahu pristupi i baci se preda nj te pred svim narodom ispripovjedi
zašto ga se dotakla i kako je umah ozdravila.

<span id="an_8:48">8:48</span> A on joj reče: "Kćeri, vjera te tvoja
spasila. Idi u miru!"

<span id="an_8:49">8:49</span> Dok je on još govorio, eto jednog od
nadstojnikovih s porukom: "Umrla ti kći, ne muči više Učitelja."

<span id="an_8:50">8:50</span> Čuo to Isus pa mu reče: "Ne boj se! Samo
vjeruj i ona će se spasiti!"

<span id="an_8:51">8:51</span> Uđe u kuću, ali nikomu ne dopusti da s
njim uđe osim Petra, Ivana, Jakova i djetetova oca i majke.

<span id="an_8:52">8:52</span> A svi plakahu i žalovahu za njom. A on im
reče: "Ne plačite! Nije umrla, nego spava!"

<span id="an_8:53">8:53</span> No oni mu se podsmjehivahu znajući da je
umrla.

<span id="an_8:54">8:54</span> On je uhvati za ruku i povika: "Dijete,
ustani!"

<span id="an_8:55">8:55</span> I povrati joj se duh i umah ustade, a on
naredi da joj dadu jesti.

<span id="an_8:56">8:56</span> Njezini se roditelji začudiše, a on
zapovjedi da nikome ne reknu što se dogodilo.

<span id="an_9:1">9:1</span> Sazva dvanaestoricu i dade im moć i vlast
nad svim zlodusima i da liječe bolesti.

<span id="an_9:2">9:2</span> I posla ih propovijedati kraljevstvo Božje
i liječiti bolesnike.

<span id="an_9:3">9:3</span> I reče im: "Ništa ne uzimajte na put: ni
štapa, ni torbe, ni kruha, ni srebra! I da niste imali više od dvije
haljine!

<span id="an_9:4">9:4</span> U koju god kuću uđete, ondje ostanite pa
odande dalje pođite.

<span id="an_9:5">9:5</span> Gdje vas ne prime, iziđite iz toga grada i
stresite prašinu s nogu za svjedočanstvo protiv njih."

<span id="an_9:6">9:6</span> Oni krenuše: obilazili su po selima,
navješćivali evanđelje i liječili posvuda.

<span id="an_9:7">9:7</span> Dočuo Herod tetrarh sve što se događa te se
nađe u nedoumici jer su neki govorili: "Ivan uskrsnu od mrtvih";

<span id="an_9:8">9:8</span> drugi: "Pojavio se Ilija"; treći opet:
"Ustao je neki od drevnih proroka."

<span id="an_9:9">9:9</span> A Herod reče: "Ivanu ja odrubih glavu. Tko
je onda ovaj o kom toliko čujem?" I tražio je priliku da ga vidi.

<span id="an_9:10">9:10</span> Apostoli se vrate i ispripovjede što su
učinili. Isus ih povede sa sobom i povuče se nasamo u grad zvani
Betsaida.

<span id="an_9:11">9:11</span> Saznalo to mnoštvo po pođe za njim. On ih
primi te im govoraše o kraljevstvu Božjem i ozdravljaše sve koji su
trebali ozdravljenja.

<span id="an_9:12">9:12</span> Dan bijaše na izmaku. Pristupe dakle
dvanaestorica pa mu reknu: "Otpusti svijet, neka pođu po okolnim selima
i zaseocima da se sklone i nađu jela jer smo ovdje u pustu kraju."

<span id="an_9:13">9:13</span> A on im reče: "Podajte im vi jesti!" Oni
rekoše: "Nemamo više od pet kruhova i dvije ribe, osim da odemo kupiti
hrane za sav ovaj narod."

<span id="an_9:14">9:14</span> A bijaše oko pet tisuća muškaraca. Nato
će on svojim učenicima: "Posjedajte ih po skupinama, otprilike po
pedeset."

<span id="an_9:15">9:15</span> I učine tako: sve ih posjedaju.

<span id="an_9:16">9:16</span> A on uze pet kruhova i dvije ribe,
pogleda na nebo, blagoslovi ih i razlomi pa davaše učenicima da posluže
mnoštvo.

<span id="an_9:17">9:17</span> Jeli su i svi se nasitili. I od preteklih
ulomaka nakupilo se dvanaest košara.

<span id="an_9:18">9:18</span> Dok je jednom u osami molio, bijahu s
njim samo njegovi učenici. On ih upita: "Što govori svijet, tko sam ja?"

<span id="an_9:19">9:19</span> Oni odgovoriše: "Da si Ivan Krstitelj,
drugi: da si Ilija, treći opet: da neki od drevnih proroka usta."

<span id="an_9:20">9:20</span> A on im reče: "A vi, što vi kažete, tko
sam ja?" Petar prihvati i reče: "Krist - Pomazanik Božji!"

<span id="an_9:21">9:21</span> A on im zaprijeti da toga nikomu ne
kazuju.

<span id="an_9:22">9:22</span> Reče: "Treba da Sin Čovječji mnogo
pretrpi, da ga starješine, glavari svećenički i pismoznanci odbace, da
bude ubijen i treći dan da uskrsne."

<span id="an_9:23">9:23</span> A govoraše svima: "Hoće li tko za mnom,
neka se odrekne samoga sebe, neka danomice uzima križ svoj i neka ide za
mnom.

<span id="an_9:24">9:24</span> Tko hoće život svoj spasiti, izgubit će
ga; a tko izgubi život svoj poradi mene, taj će ga spasiti.

<span id="an_9:25">9:25</span> Ta što koristi čovjeku ako sav svijet
zadobije, a sebe samoga izgubi ili sebi naudi?"

<span id="an_9:26">9:26</span> "Doista, tko se zastidi mene i mojih
riječi, toga će se i Sin Čovječji stidjeti kada dođe u slavi svojoj i
Očevoj i svetih anđela."

<span id="an_9:27">9:27</span> "A kažem vam uistinu: neki od nazočnih
neće okusiti smrti dok ne vide kraljevstva Božjega."

<span id="an_9:28">9:28</span> Jedno osam dana nakon tih besjeda povede
Isus sa sobom Petra, Ivana i Jakova te uziđe na goru da se pomoli.

<span id="an_9:29">9:29</span> I dok se molio, izgled mu se lica
izmijeni, a odjeća sjajem zablista.

<span id="an_9:30">9:30</span> I gle, dva čovjeka razgovarahu s njime.
Bijahu to Mojsije i Ilija.

<span id="an_9:31">9:31</span> Ukazali se u slavi i razgovarali s njime
o njegovu Izlasku, što se doskora imao ispuniti u Jeruzalemu.

<span id="an_9:32">9:32</span> No Petra i njegove drugove bijaše svladao
san. Kad se probudiše, ugledaše njegovu slavu i dva čovjeka koji stajahu
uza nj.

<span id="an_9:33">9:33</span> I dok su oni odlazili od njega, reče
Petar Isusu: "Učitelju, dobro nam je ovdje biti. Načinimo tri sjenice:
jednu tebi, jednu Mojsiju, jednu Iliji." Nije znao što govori.

<span id="an_9:34">9:34</span> Dok je on to govorio, pojavi se oblak i
zasjeni ih. Ušavši u oblak, oni se prestrašiše.

<span id="an_9:35">9:35</span> A glas se začu iz oblaka: "Ovo je Sin
moj, Izabranik! Njega slušajte!"

<span id="an_9:36">9:36</span> I upravo kad se začu glas, osta Isus sam.
Oni su šutjeli i nikomu onih dana nisu kazivali što su vidjeli.

<span id="an_9:37">9:37</span> A kad su sutradan sišli s gore, pohiti mu
u susret silan svijet.

<span id="an_9:38">9:38</span> I gle, čovjek neki iz mnoštva povika:
"Učitelju, molim te pogledaj mi sina: jedinac mi je,

<span id="an_9:39">9:39</span> a gle, duh ga spopada te on odmah udari u
kriku; trza njime i on se pjeni te jedva da od njega odstupi dok ga nije
posve satro.

<span id="an_9:40">9:40</span> Molio sam tvoje učenike da ga izagnaju,
ali ne mogoše."

<span id="an_9:41">9:41</span> Isus odvrati: "O rode nevjerni i opaki,
dokle mi je biti s vama i podnositi vas? Dovedi ovamo svoga sina!"

<span id="an_9:42">9:42</span> I dok je prilazio, obori ga zloduh i
potrese. A Isus zaprijeti nečistom duhu te izliječi dječaka i preda ga
njegovu ocu.

<span id="an_9:43">9:43</span> Svi se zapanjiše zbog veličanstva
Božjega. Dok su se svi divili svemu što je činio, reče on učenicima:

<span id="an_9:44">9:44</span> "Uzmite k srcu ove riječi: Sin Čovječji
doista ima biti predan ljudima u ruke."

<span id="an_9:45">9:45</span> Ali oni nerazumješe te besjede, bijaše im
skrivena te ne shvatiše, a bojahu se upitati ga o tome.

<span id="an_9:46">9:46</span> U njima se porodi misao tko bi od njih
bio najveći.

<span id="an_9:47">9:47</span> Znajući tu misao njihova srca, uzme Isus
dijete, postavi ga uza se

<span id="an_9:48">9:48</span> i reče im: "Tko god primi ovo dijete u
moje ime, mene prima. A tko mene prima, prima onoga koji me je poslao.
Doista, tko je najmanji među vama svima, taj je velik!"

<span id="an_9:49">9:49</span> Prihvati Ivan i reče: "Učitelju, vidjesmo
jednoga koji u tvoje ime izgoni zloduhe. Mi smo mu branili, jer ne ide
za nama."

<span id="an_9:50">9:50</span> Reče mu Isus: "Ne branite! Ta tko nije
protiv vas, za vas je!"

<span id="an_9:51">9:51</span> Kad su se navršili dani da bude uznesen,
krenu Isus sa svom odlučnošću prema Jeruzalemu.

<span id="an_9:52">9:52</span> I posla glasnike pred sobom. Oni odoše i
uđoše u neko samarijansko selo da mu priprave mjesto.

<span id="an_9:53">9:53</span> No ondje ga ne primiše jer je bio na putu
u Jeruzalem.

<span id="an_9:54">9:54</span> Kada to vidješe učenici Jakov i Ivan,
rekoše: "Gospodine, hoćeš li da kažemo neka oganj siđe s neba i uništi
ih?"

<span id="an_9:55">9:55</span> No on se okrenu i prekori ih.

<span id="an_9:56">9:56</span> I odoše u drugo selo.

<span id="an_9:57">9:57</span> Dok su išli putom, reče mu netko: "Za
tobom ću kamo god ti pošao."

<span id="an_9:58">9:58</span> Reče mu Isus: "Lisice imaju jazbine,
ptice nebeske gnijezda, a Sin Čovječji nema gdje bi glavu naslonio."

<span id="an_9:59">9:59</span> Drugomu nekom reče: "Pođi za mnom!" A on
će mu: "Dopusti mi da prije odem i pokopam oca."

<span id="an_9:60">9:60</span> Reče mu: "Pusti neka mrtvi pokapaju svoje
mrtve, a ti idi i navješćuj kraljevstvo Božje."

<span id="an_9:61">9:61</span> I neki drugi reče: "Za tobom ću,
Gospodine, ali dopusti mi da se prije oprostim sa svojim ukućanima."

<span id="an_9:62">9:62</span> Reče mu Isus: "Nitko tko stavi ruku na
plug pa se obazire natrag, nije prikladan za kraljevstvo Božje."

<span id="an_10:1">10:1</span> Nakon toga odredi Gospodin drugih
sedamdesetdvojicu učenika i posla ih po dva pred sobom u svaki grad i u
svako mjesto kamo je kanio doći.

<span id="an_10:2">10:2</span> Govorio im je: "Žetva je velika, ali
radnika malo. Molite dakle gospodara žetve da radnike pošalje u žetvu
svoju.

<span id="an_10:3">10:3</span> Idite! Evo, šaljem vas kao janjce među
vukove.

<span id="an_10:4">10:4</span> Ne nosite sa sobom ni kese, ni torbe, ni
obuće. I nikoga putem ne pozdravljajte.

<span id="an_10:5">10:5</span> U koju god kuću uđete, najprije recite:
'Mir kući ovoj!'

<span id="an_10:6">10:6</span> Bude li tko ondje prijatelj mira, počinut
će na njemu mir vaš. Ako li ne, vratit će se na vas.

<span id="an_10:7">10:7</span> U toj kući ostanite, jedite i pijte što
se kod njih nađe. Ta vrijedan je radnik plaće svoje. Ne prelazite iz
kuće u kuću."

<span id="an_10:8">10:8</span> "Kad u koji grad uđete pa vas prime,
jedite što vam se ponudi

<span id="an_10:9">10:9</span> i liječite bolesnike koji su u njemu. I
kazujte im: 'Približilo vam se kraljevstvo Božje!'

<span id="an_10:10">10:10</span> A kad u neki grad uđete pa vas ne
prime, iziđite na njegove ulice i recite:

<span id="an_10:11">10:11</span> 'I prašinu vašega grada, koja nam se
nogu uhvatila, stresamo vam sa sebe! Ipak znajte ovo: Približilo se
kraljevstvo Božje!'

<span id="an_10:12">10:12</span> Kažem vam: Sodomcima će u onaj dan biti
lakše negoli tomu gradu."

<span id="an_10:13">10:13</span> "Jao tebi, Korozaine! Jao tebi,
Betsaido! Da su se u Tiru i Sidonu zbila čudesa koja su se dogodila u
vama, odavna bi već, sjedeć u kostrijeti i pepelu, činili pokoru.

<span id="an_10:14">10:14</span> Ali Tiru i Sidonu bit će na Sudu lakše
negoli vama.

<span id="an_10:15">10:15</span> I ti Kafarnaume! Zar ćeš se do neba
uzvisiti? Do u Podzemlje ćeš se strovaliti.

<span id="an_10:16">10:16</span> Tko vas sluša, mene sluša; tko vas
prezire, mene prezire. A tko mene prezire, prezire onoga koji mene
posla."

<span id="an_10:17">10:17</span> Vratiše se zatim sedamdesetdvojica
radosni govoreći: "Gospodine, i zlodusi nam se pokoravaju na tvoje ime!"

<span id="an_10:18">10:18</span> A on im reče: "Promatrah Sotonu kako
poput munje s neba pade.

<span id="an_10:19">10:19</span> Evo, dao sam vam vlast da gazite po
zmijama i štipavcima i po svoj sili neprijateljevoj i ništa vam neće
naškoditi.

<span id="an_10:20">10:20</span> Ali ne radujte se što vam se duhovi
pokoravaju, nego radujte se što su vam imena zapisana na nebesima."

<span id="an_10:21">10:21</span> U taj isti čas uskliknu Isus u Duhu
Svetom: "Slavim te, Oče, Gospodaru neba i zemlje, što si ovo sakrio od
mudrih i umnih, a objavio malenima. Da, Oče! Tako se tebi svidjelo.

<span id="an_10:22">10:22</span> Sve mi preda Otac moj i nitko ne zna
tko je Sin - doli Otac; niti tko je Otac - doli Sin i onaj kome Sin hoće
da objavi."

<span id="an_10:23">10:23</span> Tada se okrene učenicima pa im nasamo
reče: "Blago očima koje gledaju što vi gledate!

<span id="an_10:24">10:24</span> Kažem vam: mnogi su proroci i kraljevi
htjeli vidjeti što vi gledate, ali nisu vidjeli; i čuti što vi slušate,
ali nisu čuli!"

<span id="an_10:25">10:25</span> I gle, neki zakonoznanac usta i, da ga
iskuša, upita: "Učitelju, što mi je činiti da život vječni baštinim?"

<span id="an_10:26">10:26</span> A on mu reče: "U Zakonu što piše? Kako
čitaš?"

<span id="an_10:27">10:27</span> Odgovori mu onaj: Ljubi Gospodina Boga
svojega iz svega srca svoga, i svom dušom svojom, i svom snagom svojom,
i svim umom svojim; i svoga bližnjega kao sebe samoga!"

<span id="an_10:28">10:28</span> Reče mu na to Isus: "Pravo si
odgovorio. To čini i živjet ćeš."

<span id="an_10:29">10:29</span> Ali hoteći se opravdati, reče on Isusu:
"A tko je moj bližnji?"

<span id="an_10:30">10:30</span> Isus prihvati i reče: "Čovjek neki
silazio iz Jeruzalema u Jerihon. Upao među razbojnike koji ga svukoše i
izraniše pa odoše ostavivši ga polumrtva.

<span id="an_10:31">10:31</span> Slučajno je onim putem silazio neki
svećenik, vidje ga i zaobiđe.

<span id="an_10:32">10:32</span> A tako i levit: prolazeći onuda, vidje
ga i zaobiđe.

<span id="an_10:33">10:33</span> Neki Samarijanac putujući dođe do
njega, vidje ga, sažali se

<span id="an_10:34">10:34</span> pa mu pristupi i povije rane zalivši ih
uljem i vinom. Zatim ga posadi na svoje živinče, odvede ga u gostinjac i
pobrinu se za nj.

<span id="an_10:35">10:35</span> Sutradan izvadi dva denara, dade ih
gostioničaru i reče: 'Pobrini se za njega. Ako što više potrošiš,
isplatit ću ti kad se budem vraćao.'"

<span id="an_10:36">10:36</span> "Što ti se čini, koji je od ove trojice
bio bližnji onomu koji je upao među razbojnike?"

<span id="an_10:37">10:37</span> On odgovori: "Onaj koji mu iskaza
milosrđe." Nato mu reče Isus: "Idi pa i ti čini tako!"

<span id="an_10:38">10:38</span> Dok su oni tako putovali, uđe on u
jedno selo. Žena neka, imenom Marta, primi ga u kuću.

<span id="an_10:39">10:39</span> Imala je sestru koja se zvala Marija.
Ona sjede do nogu Gospodinovih i slušaše riječ njegovu.

<span id="an_10:40">10:40</span> A Marta bijaše sva zauzeta
posluživanjem pa pristupi i reče: "Gospodine, zar ne mariš što me sestra
samu ostavila posluživati? Reci joj dakle da mi pomogne."

<span id="an_10:41">10:41</span> Odgovori joj Gospodin: "Marta, Marta!
Brineš se i uznemiruješ za mnogo,

<span id="an_10:42">10:42</span> a jedno je potrebno. Marija je uistinu
izabrala bolji dio, koji joj se neće oduzeti."

<span id="an_11:1">11:1</span> Jednom je Isus na nekome mjestu molio.
Čim presta, reče mu jedan od učenika: "Gospodine, nauči nas moliti kao
što je i Ivan naučio svoje učenike."

<span id="an_11:2">11:2</span> On im reče: "Kad molite, govorite: 'Oče!
Sveti se ime tvoje! Dođi kraljevstvo tvoje!

<span id="an_11:3">11:3</span> Kruh naš svagdanji daji nam svaki dan!

<span id="an_11:4">11:4</span> I otpusti nam grijehe naše: ta i mi
otpuštamo svakom dužniku svojem! I ne uvedi nas u napast!'"

<span id="an_11:5">11:5</span> I reče im: "Tko to od vas ima ovakva
prijatelja? Pođe k njemu o ponoći i rekne mu: 'Prijatelju, posudi mi tri
kruha.

<span id="an_11:6">11:6</span> Prijatelj mi se s puta svratio te nemam
što staviti preda nj!'

<span id="an_11:7">11:7</span> A onaj mu iznutra odgovori: 'Ne dosađuj
mi! Vrata su već zatvorena, a dječica sa mnom u postelji. Ne mogu ustati
da ti dadnem...'

<span id="an_11:8">11:8</span> Kažem vam: ako i ne ustane da mu dadne
zato što mu je prijatelj, ustat će i dati mu što god treba zbog njegove
bezočnosti."

<span id="an_11:9">11:9</span> "I ja vama kažem: Ištite i dat će vam se!
Tražite i naći ćete! Kucajte i otvorit će vam se!

<span id="an_11:10">11:10</span> Doista, tko god ište, prima; i tko
traži, nalazi; i onomu tko kuca, otvorit će se."

<span id="an_11:11">11:11</span> "A koji je to otac među vama: kad ga
sin zaište ribu, zar će mu mjesto ribe zmiju dati?

<span id="an_11:12">11:12</span> Ili kad zaište jaje, zar će mu dati
štipavca?

<span id="an_11:13">11:13</span> Ako dakle vi, iako zli, znate dobrim
darima darivati djecu svoju, koliko li će više Otac s neba obdariti
Duhom Svetim one koji ga zaištu!"

<span id="an_11:14">11:14</span> I istjerivaše đavla koji bijaše nijem.
Kad iziđe đavao, progovori njemak. I mnoštvo se divilo.

<span id="an_11:15">11:15</span> A neki od njih rekoše: "Po Beelzebulu,
poglavici đavolskom, izgoni đavle!"

<span id="an_11:16">11:16</span> A drugi su iskušavajući ga, tražili od
njega kakav znak s neba.

<span id="an_11:17">11:17</span> Ali on, znajući njihove misli, reče im:
"Svako kraljevstvo u sebi razdijeljeno opustjet će i kuća će na kuću
pasti.

<span id="an_11:18">11:18</span> Ako je dakle Sotona u sebi razdijeljen,
kako će opstati kraljevstvo njegovo? Jer vi kažete da ja po Beelzebulu
izgonim đavle.

<span id="an_11:19">11:19</span> Ako dakle ja po Beelzebulu izgonim
đavle, po kome ih vaši sinovi izgone? Zato će vam oni biti suci.

<span id="an_11:20">11:20</span> Ali ako ja prstom Božjim izgonim đavle,
zbilja je došlo k vama kraljevstvo Božje."

<span id="an_11:21">11:21</span> "Dokle god jaki i naoružani čuva svoj
stan, u miru je sav njegov posjed.

<span id="an_11:22">11:22</span> Ali ako dođe jači od njega, svlada ga i
otme mu sve njegovo oružje u koje se uzdao, a plijen razdijeli."

<span id="an_11:23">11:23</span> "Tko nije sa mnom, protiv mene je. I
tko sa mnom ne sabire, rasipa."

<span id="an_11:24">11:24</span> "Kad nečisti duh iziđe iz čovjeka, luta
bezvodnim mjestima tražeći spokoja. Kad ga ne nađe, rekne: 'Vratit ću se
u kuću odakle iziđoh.'

<span id="an_11:25">11:25</span> Došavši, nađe je pometenu i uređenu.

<span id="an_11:26">11:26</span> Tada ode i uzme sa sobom sedam drugih
duhova, gorih od sebe, te uđu i nastane se ondje. Na kraju bude onomu
čovjeku gore nego na početku."

<span id="an_11:27">11:27</span> Dok je on to govorio, povika neka žena
iz mnoštva: "Blažena utroba koja te nosila i prsi koje si sisao!"

<span id="an_11:28">11:28</span> On odgovori: "Još blaženiji oni koji
slušaju riječ Božju i čuvaju je!"

<span id="an_11:29">11:29</span> Kad je nagrnulo mnoštvo, poče im Isus
govoriti: "Naraštaj ovaj naraštaj je opak. Znak traži, ali mu se znak
neće dati doli znak Jonin.

<span id="an_11:30">11:30</span> Doista, kao što je Jona bio znak
Ninivljanima, tako će biti i Sin Čovječji ovomu naraštaju."

<span id="an_11:31">11:31</span> "Kraljica će Juga ustati na Sudu s
ljudima ovog naraštaja i osuditi ih jer je s krajeva zemlje došla čuti
mudrost Salomonovu, a evo ovdje i više od Salomona!

<span id="an_11:32">11:32</span> Ninivljani će ustati na Sudu s ovim
naraštajem i osuditi ga jer se obratiše na propovijed Joninu, a evo
ovdje i više od Jone!"

<span id="an_11:33">11:33</span> "Nitko ne užiže svjetiljku da je stavi
u zakutak ili pod posudu, nego na svijećnjak da oni koji ulaze vide
svjetlost.

<span id="an_11:34">11:34</span> Oko je svjetiljka tvomu tijelu. Kad ti
je oko bistro, sve ti je tijelo svijetlo. A kad je ono nevaljalo, i
tijelo ti je tamno.

<span id="an_11:35">11:35</span> Pazi dakle da svjetlost koja je u tebi
ne bude tamna.

<span id="an_11:36">11:36</span> Ako ti dakle sve tijelo bude svijetlo,
bez djelića tame, bit će posve svijetlo, kao kad te svjetiljka svojim
sjajem rasvjetljuje."

<span id="an_11:37">11:37</span> Dok je on govorio, pozva ga neki
farizej k sebi na objed. On uđe i priđe k stolu.

<span id="an_11:38">11:38</span> Vidjevši to, farizej se začudi što se
Isus prije objeda ne opra.

<span id="an_11:39">11:39</span> A Gospodin mu reče: "Da, vi farizeji
čistite vanjštinu čaše u zdjele, a nutrina vam je puna grabeža i
pakosti.

<span id="an_11:40">11:40</span> Bezumnici! Nije li onaj koji načini
vanjštinu načinio i nutrinu.

<span id="an_11:41">11:41</span> Nego, dajte za milostinju ono iznutra i
gle - sve vam je čisto."

<span id="an_11:42">11:42</span> "Ali jao vama, farizeji! Namirujete
desetinu od metvice i rutvice i svake vrste povrća, a ne marite za
pravednost i ljubav Božju. Ovo je trebalo činiti, a ono ne zanemariti."

<span id="an_11:43">11:43</span> "Jao vama farizeji! Volite prvo sjedalo
u sinagogama i pozdrave na trgovima.

<span id="an_11:44">11:44</span> Jao vama! Vi ste kao nezamjetljivi
grobovi po kojima ljudi ne znajući hode."

<span id="an_11:45">11:45</span> Nato će neki zakonoznanac: "Učitelju,
tako govoreći i nas vrijeđaš."

<span id="an_11:46">11:46</span> A on reče: "Jao i vama, zakonoznanci!
Tovarite na ljude terete nepodnosive, a sami ni da ih se jednim prstom
dotaknete."

<span id="an_11:47">11:47</span> "Jao vama! Podižete spomenike
prorocima, a vaši ih oci ubiše.

<span id="an_11:48">11:48</span> Zato ste svjedoci i sumišljenici djela
svojih otaca: oni ih ubiše, a vi spomenike podižete!

<span id="an_11:49">11:49</span> Zbog toga i kaza Mudrost Božja: 'Poslat
ću k njima proroke i apostole. Neke će poubijati i prognati -

<span id="an_11:50">11:50</span> da se od ovog naraštaja zatraži krv
svih proroka prolivena od postanka svijeta,

<span id="an_11:51">11:51</span> od krvi Abelove do krvi Zaharije, koji
je pogubljen između žrtvenika i svetišta.' Da, kažem vam, tražit će se
od ovoga naraštaja!"

<span id="an_11:52">11:52</span> "Jao vama, zakonoznanci! Uzeste ključ
znanja: sami ne uđoste, a spriječiste one koji htjedoše ući."

<span id="an_11:53">11:53</span> Kad Isus izađe odande, stadoše
pismoznanci i farizeji žestoko na nj navaljivati i postavljati mu mnoga
pitanja

<span id="an_11:54">11:54</span> vrebajući na nj, ne bi li štogod
ulovili iz njegovih usta.

<span id="an_12:1">12:1</span> Kad se uto skupilo mnoštvo, tisuće i
tisuće, te su jedni druge gazili, poče Isus govoriti najprije svojim
učenicima: "Čuvajte se kvasca farizejskoga, to jest licemjerja.

<span id="an_12:2">12:2</span> Ništa nije skriveno što se neće otkriti
ni tajno što se neće saznati.

<span id="an_12:3">12:3</span> Naprotiv, sve što u tami rekoste, na
svjetlu će se čuti; i što ste po skrovištima u uho šaptali, propovijedat
će se po krovovima."

<span id="an_12:4">12:4</span> "A kažem vama, prijateljima svojim: ne
bojte se onih koji ubijaju tijelo, a nakon toga nemaju više što učiniti.

<span id="an_12:5">12:5</span> Pokazat ću vam koga vam se bojati: onoga
se bojte koji pošto ubije, ima moć baciti u pakao. Da, velim vam, njega
se bojte!

<span id="an_12:6">12:6</span> Ne prodaje li se pet vrapčića za dva
novčića? Pa ipak ni jednoga od njih Bog ne zaboravlja.

<span id="an_12:7">12:7</span> A vama su i vlasi na glavi sve izbrojene.
Ne bojte se! Vredniji ste nego mnogo vrabaca!"

<span id="an_12:8">12:8</span> "A kažem vam: tko se god prizna mojim
pred ljudima, i Sin Čovječji priznat će se njegovim pred anđelima
Božjim.

<span id="an_12:9">12:9</span> A tko mene zaniječe pred ljudima, bit će
zanijekan pred anđelima Božjim."

<span id="an_12:10">12:10</span> "I tko god rekne riječ na Sina
Čovječjega, oprostit će mu se. Ali tko pohuli protiv Duha Svetoga, neće
mu se oprostiti."

<span id="an_12:11">12:11</span> "Nadalje, kad vas budu dovodili pred
sinagoge i poglavarstva i vlasti, ne budite zabrinuti kako ćete se ili
čime braniti, što li reći!

<span id="an_12:12">12:12</span> Ta Duh Sveti poučit će vas u taj čas
što valja reći."

<span id="an_12:13">12:13</span> Tada mu netko iz mnoštva reče:
"Učitelju, reci mome bratu da podijeli sa mnom baštinu."

<span id="an_12:14">12:14</span> Nato mu on reče: "Čovječe, tko me
postavio sucem ili djeliocem nad vama?"

<span id="an_12:15">12:15</span> I dometnu im: "Klonite se i čuvajte
svake pohlepe: koliko god netko obilovao, život mu nije u onom što
posjeduje."

<span id="an_12:16">12:16</span> Kaza im i prispodobu: "Nekomu bogatu
čovjeku obilno urodi zemlja

<span id="an_12:17">12:17</span> pa u sebi razmišljaše: 'Što da učinim?
Nemam gdje skupiti svoju ljetinu.'

<span id="an_12:18">12:18</span> I reče: 'Evo što ću učiniti! Srušit ću
svoje žitnice i podignuti veće pa ću ondje zgrnuti sve žito i dobra
svoja.

<span id="an_12:19">12:19</span> Tada ću reći duši svojoj: dušo, evo
imaš u zalihi mnogo dobara za godine mnoge. Počivaj, jedi, pij, uživaj!'

<span id="an_12:20">12:20</span> Ali Bog mu reče: 'Bezumniče! Već noćas
duša će se tvoja zaiskati od tebe! A što si pripravio, čije će biti?'

<span id="an_12:21">12:21</span> Tako biva s onim koji sebi zgrće blago,
a ne bogati se u Bogu."

<span id="an_12:22">12:22</span> Zatim reče svojim učenicima: "Zato vam
kažem: ne budite zabrinuti za život: što ćete jesti; ni za tijelo: u što
ćete se obući.

<span id="an_12:23">12:23</span> Ta život je vredniji od jela i tijelo
od odijela.

<span id="an_12:24">12:24</span> Promotrite gavrane! Ne siju niti žanju,
nemaju spremišta ni žitnice, pa ipak ih Bog hrani. Koliko li ste vi
vredniji od ptica!

<span id="an_12:25">12:25</span> A tko od vas zabrinutošću može svojemu
stasu dodati lakat?

<span id="an_12:26">12:26</span> Ako dakle ni ono najmanje ne možete,
što ste onda za ostalo zabrinuti?

<span id="an_12:27">12:27</span> Promotrite ljiljane, kako niti predu
niti tkaju, a kažem vam: ni Salomon se u svoj svojoj slavi ne zaodjenu
kao jedan od njih.

<span id="an_12:28">12:28</span> Pa ako travu koja je danas u polju, a
sutra se u peć baca Bog tako odijeva, koliko li će više vas,
malovjerni!"

<span id="an_12:29">12:29</span> "Zato i vi: ne tražite što ćete jesti,
što piti. Ne uznemirujte se!

<span id="an_12:30">12:30</span> Ta sve to traže pogani ovoga svijeta.
Otac vaš zna da vam je sve to potrebno.

<span id="an_12:31">12:31</span> Nego, tražite kraljevstvo njegovo, a to
će vam se nadodati!"

<span id="an_12:32">12:32</span> "Ne boj se, stado malo: svidjelo se Ocu
vašemu dati vam Kraljevstvo."

<span id="an_12:33">12:33</span> "Prodajte što god imate i dajte za
milostinju! Načinite sebi kese koje ne stare, blago nepropadljivo na
nebesima, kamo se kradljivac ne približava i gdje moljac ne rastače.

<span id="an_12:34">12:34</span> Doista, gdje vam je blago, ondje će vam
i srce biti."

<span id="an_12:35">12:35</span> "Neka vam bokovi budu opasani i
svjetiljke upaljene,

<span id="an_12:36">12:36</span> a vi slični ljudima što čekaju
gospodara kad se vraća sa svadbe da mu odmah otvore čim stigne i pokuca.

<span id="an_12:37">12:37</span> Blago onim slugama koje gospodar, kada
dođe, nađe budne! Zaista, kažem vam, pripasat će se, posaditi ih za stol
pa će pristupiti i posluživati ih.

<span id="an_12:38">12:38</span> Pa dođe li o drugoj ili o trećoj straži
i nađe ih tako, blago njima!"

<span id="an_12:39">12:39</span> "A ovo znajte: kad bi domaćin znao u
koji čas kradljivac dolazi, ne bi dao prokopati kuće.

<span id="an_12:40">12:40</span> I vi budite pripravni jer u čas kad i
ne mislite Sin Čovječji dolazi."

<span id="an_12:41">12:41</span> Nato će Petar: "Gospodine, govoriš li
tu prispodobu samo za nas ili i za sve?"

<span id="an_12:42">12:42</span> Reče Gospodin: "Tko li je onaj vjerni i
razumni upravitelj što će ga gospodar postaviti nad svojom poslugom da
im u pravo vrijeme daje obrok?

<span id="an_12:43">12:43</span> Blago onome sluzi kojega gospodar kada
dođe, nađe da tako radi.

<span id="an_12:44">12:44</span> Uistinu, kažem vam, postavit će ga nad
svim imanjem svojim."

<span id="an_12:45">12:45</span> "No rekne li taj sluga u srcu: 'Okasnit
će gospodar moj' pa stane tući sluge i sluškinje, jesti, piti i opijati
se,

<span id="an_12:46">12:46</span> doći će gospodar toga sluge u dan u
koji mu se ne nada i u čas u koji i ne sluti; rasjeći će ga i dodijeliti
mu udes među nevjernicima."

<span id="an_12:47">12:47</span> "I onaj sluga što je znao volju
gospodara svoga, a nije bio spreman ili nije učinio po volji njegovoj,
dobit će mnogo udaraca.

<span id="an_12:48">12:48</span> A onaj koji nije znao, ali je učinio
što zaslužuje udarce, dobit će malo udaraca. Kome je god mnogo dano, od
njega će se mnogo iskati. Kome je mnogo povjereno, više će se od njega
iskati."

<span id="an_12:49">12:49</span> "Oganj dođoh baciti na zemlju pa što
hoću ako je već planuo!

<span id="an_12:50">12:50</span> Ali krstom mi se krstiti i kakve li
muke za me dok se to ne izvrši!"

<span id="an_12:51">12:51</span> "Mislite li da sam došao mir dati na
zemlji? Nipošto, kažem vam, nego razdjeljenje.

<span id="an_12:52">12:52</span> Ta bit će odsada petorica u jednoj kući
razdijeljena: razdijelit će se trojica protiv dvojice i dvojica protiv
trojice -

<span id="an_12:53">12:53</span> otac protiv sina i sin protiv oca, mati
protiv kćeri i kći protiv matere, svekrva protiv snahe i snaha protiv
svekrve."

<span id="an_12:54">12:54</span> Zatim je govorio mnoštvu: "Kad opazite
da se oblak diže na zapadu, odmah kažete: 'Kiša će!' I bude tako.

<span id="an_12:55">12:55</span> Kad zapuše južnjak, kažete: 'Bit će
vrućine!' I bude.

<span id="an_12:56">12:56</span> Licemjeri! Lice zemlje i neba umijete
rasuditi, kako onda ovo vrijeme ne rasuđujete?"

<span id="an_12:57">12:57</span> "Zašto sami od sebe ne sudite što je
pravo?

<span id="an_12:58">12:58</span> Kad s protivnikom ideš glavaru, na putu
sve uloži da ga se oslobodiš pa te ne odvuče k sucu. Sudac će te predati
izvršitelju, a izvršitelj baciti u tamnicu.

<span id="an_12:59">12:59</span> Kažem ti: nećeš izići odande dok ne
isplatiš do posljednjega novčića."

<span id="an_13:1">13:1</span> Upravo u taj čas dođoše neki te mu javiše
što se dogodilo s Galilejcima kojih je krv Pilat pomiješao s krvlju
njihovih žrtava.

<span id="an_13:2">13:2</span> Isus im odgovori: "Mislite li da ti
Galilejci, jer tako postradaše, bijahu grešniji od drugih Galilejaca?

<span id="an_13:3">13:3</span> Nipošto, kažem vam, nego ako se ne
obratite, svi ćete slično propasti!

<span id="an_13:4">13:4</span> Ili onih osamnaest na koje se srušila
kula u Siloamu i ubila ih, zar mislite da su oni bili veći dužnici od
svih Jeruzalemaca?

<span id="an_13:5">13:5</span> Nipošto, kažem vam, nego ako se ne
obratite, svi ćete tako propasti."

<span id="an_13:6">13:6</span> Nato im pripovjedi ovu prispodobu: "Imao
netko smokvu zasađenu u svom vinogradu. Dođe tražeć ploda na njoj i ne
nađe

<span id="an_13:7">13:7</span> pa reče vinogradaru: 'Evo, već tri godine
dolazim i tražim ploda na ovoj smokvi i ne nalazim. Posijeci je. Zašto
da iscrpljuje zemlju?'

<span id="an_13:8">13:8</span> A on mu odgovori: 'Gospodaru, ostavi je
još ove godine dok je ne okopam i ne pognojim.

<span id="an_13:9">13:9</span> Možda će ubuduće ipak uroditi. Ako li ne,
posjeći ćeš je.'"

<span id="an_13:10">13:10</span> Jedne je subote naučavao u nekoj
sinagogi.

<span id="an_13:11">13:11</span> Kad eto žene koja je osamnaest godina
imala duha bolesti. Bila je zgrbljena i nikako se nije mogla uspraviti.

<span id="an_13:12">13:12</span> Kad je Isus opazi, dozva je i reče joj:
"Ženo, oslobođena si svoje bolesti!"

<span id="an_13:13">13:13</span> I položi na nju ruke, a ona se umah
uspravi i poče slaviti Boga.

<span id="an_13:14">13:14</span> Nadstojnik sinagoge - ozlovoljen što je
Isus u subotu izliječio - govoraše mnoštvu: "Šest je dana u koje treba
raditi! U te dakle dane dolazite i liječite se, a ne u dan subotni!"

<span id="an_13:15">13:15</span> Odgovori mu Gospodin: "Licemjeri! Ne
driješi li svaki od vas u subotu svoga vola ili magarca od jasala da ga
vodi na vodu?

<span id="an_13:16">13:16</span> Nije li dakle i ovu kćer Abrahamovu,
koju Sotona sveza evo osamnaest je već godina, trebalo odriješiti od tih
spona u dan subotni?"

<span id="an_13:17">13:17</span> Na te njegove riječi postidješe se svi
protivnici njegovi, a sav se narod radovaše zbog svega čime se on
proslavio.

<span id="an_13:18">13:18</span> Govoraše dakle: "Čemu je slično
kraljevstvo Božje? Čemu da ga prispodobim?

<span id="an_13:19">13:19</span> Ono je kao kad čovjek uze gorušičino
zrno i baci ga u svoj vrt. Uzraste i razvi se u stablo te mu se ptice
nebeske gnijezde po granama."

<span id="an_13:20">13:20</span> I opet im reče: "Čemu da prispodobim
kraljevstvo Božje?

<span id="an_13:21">13:21</span> Ono je kao kad žena uze kvasac i
zamijesi ga u tri mjere brašna dok sve ne uskisne."

<span id="an_13:22">13:22</span> Putujući tako u Jeruzalem, prolazio je
i naučavao gradovima i selima.

<span id="an_13:23">13:23</span> Reče mu tada netko: "Gospodine, je li
malo onih koji se spasavaju?" A on im reče:

<span id="an_13:24">13:24</span> "Borite se da uđete na uska vrata jer
mnogi će, velim vam, tražiti da uđu, ali neće moći."

<span id="an_13:25">13:25</span> "Kada gospodar kuće ustane i zaključa
vrata, a vi stojeći vani počnete kucati na vrata: 'Gospodine, otvori
nam!', on će vam odgovoriti: 'Ne znam vas odakle ste!'

<span id="an_13:26">13:26</span> Tada ćete početi govoriti: 'Pa mi smo s
tobom jeli i pili, po našim si trgovima naučavao!'

<span id="an_13:27">13:27</span> A on će vam reći: 'Kažem vam: ne znam
odakle ste. Odstupite od mene, svi zlotvori!'"

<span id="an_13:28">13:28</span> "Ondje će biti plač i škrgut zubi kad
ugledate Abrahama i Izaka i Jakova i sve proroke u kraljevstvu Božjem, a
sebe vani, izbačene.

<span id="an_13:29">13:29</span> I doći će s istoka i zapada, sa sjevera
i juga i sjesti za stol u kraljevstvu Božjem.

<span id="an_13:30">13:30</span> Evo, ima posljednjih koji će biti prvi,
ima i prvih koji će biti posljednji."

<span id="an_13:31">13:31</span> U taj čas pristupe neki farizeji i
reknu mu: "Otiđi, otputuj odavde jer te Herod hoće ubiti."

<span id="an_13:32">13:32</span> A on će njima: "Idite i kažite toj
lisici: 'Evo, izgonim đavle i liječim danas i sutra, a treći dan
dovršujem.

<span id="an_13:33">13:33</span> Ali danas, sutra i prekosutra moram
nastaviti put jer ne priliči da prorok pogine izvan Jeruzalema.'"

<span id="an_13:34">13:34</span> "Jeruzaleme, Jeruzaleme, koji ubijaš
proroke i kamenuješ one što su tebi poslani! Koliko li puta htjedoh
skupiti djecu tvoju kao kvočka piliće pod krila i ne htjedoste!

<span id="an_13:35">13:35</span> Evo, napuštena vam kuća. A kažem vam,
nećete me vidjeti dok ne dođe čas te reknete: "Blagoslovljen Onaj koji
dolazi u ime Gospodnje!"

<span id="an_14:1">14:1</span> Jedne subote dođe on u kuću nekoga prvaka
farizejskog na objed. A oni ga vrebahu.

<span id="an_14:2">14:2</span> Kad evo: pred njim neki čovjek koji je
imao vodenu bolest.

<span id="an_14:3">14:3</span> Nato Isus upita zakonoznance i farizeje:
"Je li dopušteno subotom liječiti ili nije?"

<span id="an_14:4">14:4</span> A oni mukom ponikoše. On ga dotaknu,
izliječi i otpusti.

<span id="an_14:5">14:5</span> A njima reče: "Ako komu od vas sin ili
vol padne u bunar, neće li ga brže bolje izvući i u dan subotni?"

<span id="an_14:6">14:6</span> I ne mogoše mu na to odgovoriti.

<span id="an_14:7">14:7</span> Promatrajući kako uzvanici biraju prva
mjesta, kaza im prispodobu:

<span id="an_14:8">14:8</span> "Kada te tko pozove na svadbu, ne sjedaj
na prvo mjesto da ne bi možda bio pozvan koji časniji od tebe,

<span id="an_14:9">14:9</span> te ne dođe onaj koji je pozvao tebe i
njega i ne rekne ti: 'Ustupi mjesto ovome.' Tada ćeš, postiđen, morati
zauzeti posljednje mjesto.

<span id="an_14:10">14:10</span> Nego kad budeš pozvan, idi i sjedni na
posljednje mjesto pa, kada dođe onaj koji te pozvao, da ti rekne:
'Prijatelju, pomakni se naviše!' Bit će ti to tada na čast pred svim
sustolnicima,

<span id="an_14:11">14:11</span> jer - svaki koji se uzvisuje, bit će
ponižen, a koji se ponizuje, bit će uzvišen."

<span id="an_14:12">14:12</span> A i onome koji ga pozva, kaza: "Kad
priređuješ objed ili večeru, ne pozivaj svojih prijatelja, ni braće, ni
rodbine, ni bogatih susjeda, da ne bi možda i oni tebe pozvali i tako ti
uzvratili.

<span id="an_14:13">14:13</span> Nego kad priređuješ gozbu, pozovi
siromahe, sakate, hrome, slijepe.

<span id="an_14:14">14:14</span> Blago tebi jer oni ti nemaju čime
uzvratiti. Uzvratit će ti se doista o uskrsnuću pravednih."

<span id="an_14:15">14:15</span> Kad je to čuo jedan od sustolnika, reče
mu: "Blago onome koji bude blagovao u kraljevstvu Božjem!"

<span id="an_14:16">14:16</span> A on mu reče: "Čovjek neki priredi
veliku večeru i pozva mnoge.

<span id="an_14:17">14:17</span> I posla slugu u vrijeme večere da rekne
uzvanicima: 'Dođite! Već je pripravljeno!'

<span id="an_14:18">14:18</span> A oni se odreda počeli ispričavati.
Prvi mu reče: 'Njivu sam kupio i valja mi poći pogledati je. Molim te,
ispričaj me.'

<span id="an_14:19">14:19</span> Drugi reče: 'Kupio sam pet jarmova
volova pa idem okušati ih. Molim te, ispričaj me.'

<span id="an_14:20">14:20</span> Treći reče: 'Oženio sam se i zato ne
mogu doći.'"

<span id="an_14:21">14:21</span> "Sluga se vrati i javi to domaćinu.
Tada domaćin, gnjevan, reče sluzi: 'Iziđi brzo na trgove gradske i ulice
pa dovedi ovamo prosjake, sakate, slijepe i hrome.'

<span id="an_14:22">14:22</span> I sluga reče: 'Gospodaru, učinjeno je
što si naredio i još ima mjesta.'

<span id="an_14:23">14:23</span> Reče gospodar sluzi: 'Iziđi na putove i
među ograde i prisili neka uđu da mi se napuni kuća.'

<span id="an_14:24">14:24</span> A kažem vam: nijedan od onih pozvanih
neće okusiti moje večere."

<span id="an_14:25">14:25</span> S njim je zajedno putovalo silno
mnoštvo. On se okrene i reče im:

<span id="an_14:26">14:26</span> "Dođe li tko k meni, a ne mrzi svog oca
i majku, ženu i djecu, braću i sestre, pa i sam svoj život, ne može biti
moj učenik!

<span id="an_14:27">14:27</span> I tko ne nosi svoga križa i ne ide za
mnom, ne može biti moj učenik!"

<span id="an_14:28">14:28</span> "Tko od vas, nakan graditi kulu, neće
prije sjesti i proračunati troškove ima li čime dovršiti:

<span id="an_14:29">14:29</span> da ga ne bi - pošto već postavi temelj,
a ne mogne dovršiti - počeli ismjehivati svi koji to vide:

<span id="an_14:30">14:30</span> 'Ovaj čovjek poče graditi, a ne može
dovršiti!'

<span id="an_14:31">14:31</span> Ili koji kralj kad polazi da se zarati
s drugim kraljem, neće prije sjesti i promisliti da li s deset tisuća
može presresti onoga koji na nj dolazi s dvadeset tisuća?

<span id="an_14:32">14:32</span> Ako ne može, dok je onaj još daleko,
poslat će poslanstvo da zaište mir."

<span id="an_14:33">14:33</span> "Tako dakle nijedan od vas koji se ne
odrekne svega što posjeduje, ne može biti moj učenik."

<span id="an_14:34">14:34</span> "Dobra je sol. Ali ako i sol obljutavi,
čime će se ona začiniti?

<span id="an_14:35">14:35</span> Nije prikladna ni za zemlju ni za
gnojište. Van se baca. Tko ima uši da čuje, neka čuje!"

<span id="an_15:1">15:1</span> Okupljahu se oko njega svi carinici i
grešnici da ga slušaju.

<span id="an_15:2">15:2</span> Stoga farizeji i pismoznanci mrmljahu:
"Ovaj prima grešnike, i blaguje s njima."

<span id="an_15:3">15:3</span> Nato im Isus kaza ovu prispodobu:

<span id="an_15:4">15:4</span> "Tko to od vas, ako ima sto ovaca pa
izgubi jednu od njih, ne ostavi onih devedeset i devet u pustinji te
pođe za izgubljenom dok je ne nađe?

<span id="an_15:5">15:5</span> A kad je nađe, stavi je na ramena sav
radostan

<span id="an_15:6">15:6</span> pa došavši kući, sazove prijatelje i
susjede i rekne im: 'Radujte se sa mnom! Nađoh ovcu svoju izgubljenu.'

<span id="an_15:7">15:7</span> Kažem vam, tako će na nebu biti veća
radost zbog jednog obraćena grešnika nego li zbog devedeset i devet
pravednika kojima ne treba obraćenja."

<span id="an_15:8">15:8</span> "Ili koja to žena, ima li deset drahma pa
izgubi jednu drahmu, ne zapali svjetiljku, pomete kuću i brižljivo
pretraži dok je ne nađe?

<span id="an_15:9">15:9</span> A kad je nađe, pozove prijateljice i
susjede pa će im: 'Radujte se sa mnom! Nađoh drahmu što je bijah
izgubila.'

<span id="an_15:10">15:10</span> Tako, kažem vam, biva radost pred
anđelima Božjim zbog jednog obraćena grešnika."

<span id="an_15:11">15:11</span> I nastavi: "Čovjek neki imao dva sina.

<span id="an_15:12">15:12</span> Mlađi reče ocu: 'Oče, daj mi dio dobara
koji mi pripada.' I razdijeli im imanje.

<span id="an_15:13">15:13</span> Nakon nekoliko dana mlađi sin pokupi
sve, otputova u daleku zemlju i ondje potrati svoja dobra živeći
razvratno."

<span id="an_15:14">15:14</span> "Kad sve potroši, nasta ljuta glad u
onoj zemlji te on poče oskudijevati.

<span id="an_15:15">15:15</span> Ode i pribi se kod jednoga žitelja u
onoj zemlji. On ga posla na svoja polja pasti svinje.

<span id="an_15:16">15:16</span> Želio se nasititi rogačima što su ih
jele svinje, ali mu ih nitko nije davao."

<span id="an_15:17">15:17</span> "Došavši k sebi, reče: 'Koliki
najamnici oca moga imaju kruha napretek, a ja ovdje umirem od gladi!

<span id="an_15:18">15:18</span> Ustat ću, poći svomu ocu i reći mu:
'Oče, sagriješih protiv Neba i pred tobom!

<span id="an_15:19">15:19</span> Nisam više dostojan zvati se sinom
tvojim. Primi me kao jednog od svojih najamnika.'"

<span id="an_15:20">15:20</span> "Usta i pođe svom ocu. Dok je još bio
daleko, njegov ga otac ugleda, ganu se, potrča, pade mu oko vrata i
izljubi ga.

<span id="an_15:21">15:21</span> A sin će mu: 'Oče! Sagriješih protiv
Neba i pred tobom! Nisam više dostojan zvati se sinom tvojim.'

<span id="an_15:22">15:22</span> A otac reče slugama: 'Brzo iznesite
haljinu najljepšu i obucite ga! Stavite mu prsten na ruku i obuću na
noge!

<span id="an_15:23">15:23</span> Tele ugojeno dovedite i zakoljite, pa
da se pogostimo i proveselimo

<span id="an_15:24">15:24</span> jer sin mi ovaj bijaše mrtav i oživje,
izgubljen bijaše i nađe se!' I stadoše se veseliti."

<span id="an_15:25">15:25</span> "A stariji mu sin bijaše u polju. Kad
se na povratku približio kući, začu svirku i igru

<span id="an_15:26">15:26</span> pa dozva jednoga slugu da se raspita
što je to.

<span id="an_15:27">15:27</span> A ovaj će mu: 'Došao tvoj brat pa otac
tvoj zakla tele ugojeno što sina zdrava dočeka.'

<span id="an_15:28">15:28</span> A on se rasrdi i ne htjede ući. Otac
tada iziđe i stane ga nagovarati.

<span id="an_15:29">15:29</span> A on će ocu: 'Evo toliko ti godina
služim i nikada ne prestupih tvoju zapovijed, a nikad mi ni jareta nisi
dao da se s prijateljima proveselim.

<span id="an_15:30">15:30</span> A kada dođe ovaj sin tvoj koji s
bludnicama proždrije tvoje imanje, ti mu zakla ugojeno tele.'

<span id="an_15:31">15:31</span> Nato će mu otac: 'Sinko, ti si uvijek
sa mnom i sve moje - tvoje je.

<span id="an_15:32">15:32</span> No trebalo se veseliti i radovati jer
ovaj brat tvoj bijaše mrtav i oživje, izgubljen i nađe se!'"

<span id="an_16:1">16:1</span> Govoraše i svojim učenicima: "Bijaše neki
bogat čovjek koji je imao upravitelja.

<span id="an_16:2">16:2</span> Ovaj je bio optužen pred njim kao da mu
rasipa imanje. On ga pozva pa mu reče: 'Što to čujem o tebi? Položi
račun o svom upravljanju jer više ne možeš biti upravitelj!'

<span id="an_16:3">16:3</span> Nato upravitelj reče u sebi: 'Što da
učinim kad mi gospodar moj oduzima upravu? Kopati? Nemam snage. Prositi?
Stidim se.

<span id="an_16:4">16:4</span> Znam što ću da me prime u svoje kuće kad
budem maknut s uprave.'"

<span id="an_16:5">16:5</span> "I pozva dužnike svoga gospodara, jednog
po jednog. Upita prvoga: 'Koliko duguješ gospodaru mojemu?' On reče:
'Sto bata ulja.'

<span id="an_16:6">16:6</span> A on će mu: 'Uzmi svoju zadužnicu, sjedni
brzo, napiši pedeset.'

<span id="an_16:7">16:7</span> Zatim reče drugomu: 'A ti, koliko ti
duguješ?' On odgovori: 'Sto kora pšenice.' Kaže mu: 'Uzmi svoju
zadužnicu i napiši osamdeset.'"

<span id="an_16:8">16:8</span> "I pohvali gospodar nepoštenog
upravitelja što snalažljivo postupi jer sinovi su ovoga svijeta
snalažljiviji prema svojima od sinova svjetlosti."

<span id="an_16:9">16:9</span> "I ja vama kažem: napravite sebi
prijatelje od nepoštena bogatstva pa kad ga nestane da vas prime u
vječne šatore."

<span id="an_16:10">16:10</span> "Tko je vjeran u najmanjem, i u
najvećem je vjeran; a tko je u najmanjem nepošten, i u najvećem je
nepošten.

<span id="an_16:11">16:11</span> Ako dakle ne bijaste vjerni u
nepoštenom bogatstvu, tko li će vam istinsko povjeriti?

<span id="an_16:12">16:12</span> I ako u tuđem ne bijaste vjerni, tko li
će vam vaše dati?"

<span id="an_16:13">16:13</span> "Nijedan sluga ne može služiti dvojici
gospodara. Ili će jednoga mrziti, a drugoga ljubiti; ili će uz jednoga
prianjati, a drugoga prezirati. Ne možete služiti Bogu i bogatstvu."

<span id="an_16:14">16:14</span> Sve su to slušali farizeji,
srebroljupci, i rugali mu se.

<span id="an_16:15">16:15</span> On im reče: "Vi se pravite pravedni
pred ljudima, ali zna Bog srca vaša. Jer što je ljudima uzvišeno,
odvratnost je pred Bogom."

<span id="an_16:16">16:16</span> "Zakon i Proroci do Ivana su, a otada
se navješćuje kraljevstvo Božje i svatko se u nj silom probija.

<span id="an_16:17">16:17</span> Lakše će nebo i zemlja proći, negoli
propasti i jedan potezić Zakona."

<span id="an_16:18">16:18</span> "Tko god otpusti svoju ženu pa se oženi
drugom, čini preljub. I tko se god oženi otpuštenom, čini preljub."

<span id="an_16:19">16:19</span> "Bijaše neki bogataš. Odijevao se u
grimiz i tanani lan i danomice se sjajno gostio.

<span id="an_16:20">16:20</span> A neki siromah, imenom Lazar, ležao je
sav u čirevima pred njegovim vratima

<span id="an_16:21">16:21</span> i priželjkivao nasititi se onim što je
padalo s bogataševa stola. Čak su i psi dolazili i lizali mu čireve."

<span id="an_16:22">16:22</span> "Kad umrije siromah, odnesoše ga anđeli
u krilo Abrahamovo. Umrije i bogataš te bude pokopan.

<span id="an_16:23">16:23</span> Tada u teškim mukama u paklu, podiže
svoje oči te izdaleka ugleda Abrahama i u krilu mu Lazara

<span id="an_16:24">16:24</span> pa zavapi: 'Oče Abrahame, smiluj mi se
i pošalji Lazara da umoči vršak svoga prsta u vodu i rashladi mi jezik
jer se strašno mučim u ovom plamenu.'

<span id="an_16:25">16:25</span> Reče nato Abraham: 'Sinko! Sjeti se da
si za života primio dobra svoja, a tako i Lazar zla. Sada se on ovdje
tješi, a ti se mučiš.

<span id="an_16:26">16:26</span> K tome između nas i vas zjapi provalija
golema te koji bi i htjeli prijeći odavde k vama, ne mogu, a ni odatle k
nama prijelaza nema.'"

<span id="an_16:27">16:27</span> "Nato će bogataš: 'Molim te onda, oče,
pošalji Lazara u kuću oca moga.

<span id="an_16:28">16:28</span> Imam petero braće pa neka im posvjedoči
da i oni ne dođu u ovo mjesto muka.'

<span id="an_16:29">16:29</span> Kaže Abraham: 'Imaju Mojsija i Proroke!
Njih neka poslušaju!'

<span id="an_16:30">16:30</span> A on će: 'O ne, oče Abrahame! Nego dođe
li tko od mrtvih k njima, obratit će se.'

<span id="an_16:31">16:31</span> Reče mu: 'Ako ne slušaju Mojsija i
Proroka, neće povjerovati sve da i od mrtvih tko ustane.'"

<span id="an_17:1">17:1</span> I reče svojim učenicima: "Nije moguće da
ne dođu sablazni, no jao onome po kom dolaze;

<span id="an_17:2">17:2</span> je li s mlinskim kamenom o vratu
strovaljen u more, korisnije mu je, nego da sablazni jednoga od ovih
malenih.

<span id="an_17:3">17:3</span> Čuvajte se!" "Pogriješi li tvoj brat,
prekori ga; ako se obrati, oprosti mu.

<span id="an_17:4">17:4</span> Pa ako se sedam puta na dan ogriješi o
tebe i sedam se puta obrati tebi govoreći: 'Žao mi je!', oprosti mu."

<span id="an_17:5">17:5</span> Apostoli zamole Gospodina: "Umnoži nam
vjeru!"

<span id="an_17:6">17:6</span> Gospodin im odvrati: "Da imate vjere
koliko je zrno gorušičino, rekli biste ovom dudu: 'Iščupaj se s
korijenom i presadi se u more!' I on bi vas poslušao."

<span id="an_17:7">17:7</span> "Tko će to od vas reći sluzi svomu, oraču
ili pastiru, koji se vrati s polja: 'Dođi brzo i sjedni za stol?'

<span id="an_17:8">17:8</span> Neće li mu naprotiv reći: 'Pripravi što
ću večerati pa se pripaši i poslužuj mi dok jedem i pijem; potom ćeš ti
jesti i piti?'

<span id="an_17:9">17:9</span> Zar duguje zahvalnost sluzi jer je
izvršio što mu je naređeno?

<span id="an_17:10">17:10</span> Tako i vi: kad izvršite sve što vam je
naređeno, recite: 'Sluge smo beskorisne! Učinismo što smo bili dužni
učiniti!'"

<span id="an_17:11">17:11</span> Dok je tako putovao u Jeruzalem,
prolazio je između Samarije i Galileje.

<span id="an_17:12">17:12</span> Kad je ulazio u neko selo, eto mu u
susret deset gubavaca. Zaustave se podaleko

<span id="an_17:13">17:13</span> i zavape: "Isuse, Učitelju, smiluj nam
se!"

<span id="an_17:14">17:14</span> Kad ih Isus ugleda, reče im: "Idite,
pokažite se svećenicima!" I dok su išli, očistiše se.

<span id="an_17:15">17:15</span> Jedan od njih vidjevši da je ozdravio,
vrati se slaveći Boga u sav glas.

<span id="an_17:16">17:16</span> Baci se ničice k Isusovim nogama
zahvaljujući mu. A to bijaše neki Samarijanac.

<span id="an_17:17">17:17</span> Nato Isus primijeti: "Zar se ne
očistiše desetorica?

<span id="an_17:18">17:18</span> A gdje su ona devetorica? Ne nađe li se
nijedan koji bi se vratio i podao slavu Bogu, osim ovoga tuđinca?"

<span id="an_17:19">17:19</span> A njemu reče: "Ustani! Idi! Tvoja te
vjera spasila!"

<span id="an_17:20">17:20</span> Upitaju ga farizeji: "Kad će doći
kraljevstvo Božje?" Odgovori im: "Kraljevstvo Božje ne dolazi
primjetljivo.

<span id="an_17:21">17:21</span> Niti će se moći kazati: 'Evo ga ovdje!'
ili: 'Eno ga ondje!' Ta evo - kraljevstvo je Božje među vama!"

<span id="an_17:22">17:22</span> Zatim reče učenicima: "Doći će dani kad
ćete zaželjeti vidjeti i jedan dan Sina Čovječjega, ali ga nećete
vidjeti.

<span id="an_17:23">17:23</span> Govorit će vam: 'Eno ga ondje, evo
ovdje!' Ne odlazite i ne pomamite se!

<span id="an_17:24">17:24</span> Jer kao što munja sijevne na jednom
kraju obzorja i odbljesne na drugom, tako će biti i sa Sinom Čovječjim u
Dan njegov.

<span id="an_17:25">17:25</span> No prije treba da on mnogo pretrpi i da
ga ovaj naraštaj odbaci."

<span id="an_17:26">17:26</span> "I kao što bijaše u dane Noine, tako će
biti i u dane Sina Čovječjega:

<span id="an_17:27">17:27</span> jeli su, pili, ženili se i udavali do
dana kad Noa uđe u korablju. I dođe potop i sve uništi.

<span id="an_17:28">17:28</span> Slično kao što bijaše u dane Lotove:
jeli su, pili, kupovali, prodavali, sadili, gradili.

<span id="an_17:29">17:29</span> A onog dana kad Lot iziđe iz Sodome,
zapljušti s neba oganj i sumpor i sve uništi.

<span id="an_17:30">17:30</span> Tako će isto biti u dan kad se Sin
Čovječji objavi."

<span id="an_17:31">17:31</span> "U onaj dan tko bude na krovu, a stvari
mu u kući, neka ne siđe da ih uzme.

<span id="an_17:32">17:32</span> I tko bude u polju, neka se ne okreće
natrag. Sjetite se žene Lotove!

<span id="an_17:33">17:33</span> Tko god bude nastojao život svoj
sačuvati, izgubit će ga; a tko ga izgubi, živa će ga sačuvati."

<span id="an_17:34">17:34</span> "Kažem vam, one će noći biti dvojica u
jednoj postelji: jedan će se uzeti, drugi ostaviti.

<span id="an_17:35">17:35</span> Dvije će mljeti zajedno: jedna će se
uzeti, druga ostaviti."

<span id="an_17:36">17:36</span> \#

<span id="an_17:37">17:37</span> Upitaše ga na to: "Gdje to, Gospodine?"
A on im reče: "Gdje bude trupla, ondje će se okupljati i orlovi."

<span id="an_18:1">18:1</span> Kaza im i prispodobu kako valja svagda
moliti i nikada ne sustati:

<span id="an_18:2">18:2</span> "U nekom gradu bio sudac. Boga se nije
bojao, za ljude nije mario.

<span id="an_18:3">18:3</span> U tom gradu bijaše i neka udovica.
Dolazila k njemu i molila: 'Obrani me od mog tužitelja!'

<span id="an_18:4">18:4</span> No on ne htjede zadugo. Napokon reče u
sebi: 'Iako se Boga ne bojim nit za ljude marim, ipak,

<span id="an_18:5">18:5</span> jer mi udovica ova dodijava, obranit ću
je da vječno ne dolazi mučiti me.'"

<span id="an_18:6">18:6</span> Nato reče Gospodin: "Čujte što govori
nepravedni sudac!

<span id="an_18:7">18:7</span> Neće li onda Bog obraniti svoje izabrane
koji dan i noć vape k njemu sve ako i odgađa stvar njihovu?

<span id="an_18:8">18:8</span> Kažem vam, ustat će žurno na njihovu
obranu. Ali kad Sin Čovječji dođe, hoće li naći vjere na zemlji?"

<span id="an_18:9">18:9</span> Nekima pak koji se pouzdavahu u sebe da
su pravednici, a druge potcjenjivahu, reče zatim ovu prispodobu:

<span id="an_18:10">18:10</span> "Dva čovjeka uziđoše u Hram pomoliti
se: jedan farizej, drugi carinik.

<span id="an_18:11">18:11</span> Farizej se uspravan ovako u sebi molio:
'Bože, hvala ti što nisam kao ostali ljudi: grabežljivci, nepravednici,
preljubnici ili - kao ovaj carinik.'

<span id="an_18:12">18:12</span> Postim dvaput u tjednu, dajem desetinu
od svega što steknem.'

<span id="an_18:13">18:13</span> A carinik, stojeći izdaleka, ne usudi
se ni očiju podignuti k nebu, nego se udaraše u prsa govoreći: 'Bože
milostiv budi meni grešniku!'

<span id="an_18:14">18:14</span> Kažem vam: ovaj siđe opravdan kući
svojoj, a ne onaj! Svaki koji se uzvisuje, bit će ponižen; a koji se
ponizuje, bit će uzvišen."

<span id="an_18:15">18:15</span> A donosili mu i dojenčad da ih se
dotakne. Vidjevši to, učenici im branili.

<span id="an_18:16">18:16</span> A Isus ih dozva i reče: "Pustite
dječicu neka dolaze k meni i ne priječite im jer takvih je kraljevstvo
Božje."

<span id="an_18:17">18:17</span> "Zaista, kažem vam, tko ne primi
kraljevstva Božjega kao dijete, ne, u nj neće ući."

<span id="an_18:18">18:18</span> I upita ga neki uglednik: "Učitelju
dobri, što mi je činiti da baštinim život vječni?"

<span id="an_18:19">18:19</span> Reče mu Isus: "Što me zoveš dobrim?
Nitko nije dobar, doli Bog jedini.

<span id="an_18:20">18:20</span> Zapovijedi znaš: Ne čini preljuba! Ne
ubij! Ne ukradi! Ne svjedoči lažno! Poštuj oca svoga i majku!"

<span id="an_18:21">18:21</span> A onaj će: "Sve sam to čuvao od
mladosti."

<span id="an_18:22">18:22</span> Čuvši to, Isus mu reče: "Još ti jedno
preostaje: sve što imaš prodaj i razdaj siromasima pa ćeš imati blago na
nebu. A onda dođi i idi za mnom."

<span id="an_18:23">18:23</span> Kad je on to čuo, ražalosti se jer
bijaše silno bogat.

<span id="an_18:24">18:24</span> Vidjevši ga, reče Isus: "Kako li je
teško imućnicima u kraljevstvo Božje!

<span id="an_18:25">18:25</span> Lakše je devi kroz uši iglene nego
bogatašu u kraljevstvo Božje."

<span id="an_18:26">18:26</span> Koji su to čuli, rekoše: "Pa tko se
onda može spasiti?"

<span id="an_18:27">18:27</span> A on će: "Što je nemoguće ljudima,
moguće je Bogu."

<span id="an_18:28">18:28</span> Nato reče Petar: "Evo, mi ostavismo
svoje i pođosmo za tobom."

<span id="an_18:29">18:29</span> Isus će im: "Zaista, kažem vam, nema ga
tko bi ostavio kuću, ili ženu, ili braću, ili roditelje, ili djecu
poradi kraljevstva Božjega,

<span id="an_18:30">18:30</span> a da ne bi primio mnogostruko već u
ovom vremenu, i u budućem vijeku život vječni."

<span id="an_18:31">18:31</span> I uzevši sa sobom dvanaestoricu, reče
im: "Evo uzlazimo u Jeruzalem i na Sinu Čovječjem ispunit će se sve što
su napisali proroci:

<span id="an_18:32">18:32</span> doista, bit će predan poganima,
izrugan, zlostavljan i popljuvan;

<span id="an_18:33">18:33</span> i pošto ga izbičuju, ubit će ga, ali on
će treći dan ustati."

<span id="an_18:34">18:34</span> No oni ništa od toga ne razumješe. Te
im riječi bijahu skrivene i ne shvaćahu što bijaše rečeno.

<span id="an_18:35">18:35</span> A kad se približavao Jerihonu, neki
slijepac sjedio kraj puta i prosio.

<span id="an_18:36">18:36</span> Čuvši gdje mnoštvo prolazi, raspitivao
se što je to.

<span id="an_18:37">18:37</span> Rekoše mu: "Isus Nazarećanin prolazi."

<span id="an_18:38">18:38</span> Tada povika: "Isuse, Sine Davidov,
smiluj mi se!"

<span id="an_18:39">18:39</span> Oni ga sprijeda ušutkivali, ali on je
još jače vikao: "Sine Davidov, smiluj mi se!"

<span id="an_18:40">18:40</span> Isus se zaustavi i zapovjedi da ga
dovedu k njemu. Kad se on približi, upita ga:

<span id="an_18:41">18:41</span> "Što hoćeš da ti učinim?" A on će:
"Gospodine, da progledam."

<span id="an_18:42">18:42</span> Isus će mu: "Progledaj! Vjera te tvoja
spasila."

<span id="an_18:43">18:43</span> I umah progleda i uputi se za njim
slaveći Boga. I sav narod koji to vidje dade hvalu Bogu.

<span id="an_19:1">19:1</span> I uđe u Jerihon. Dok je njime prolazio,

<span id="an_19:2">19:2</span> eto čovjeka imenom Zakej. Bijaše on
nadcarinik, i to bogat.

<span id="an_19:3">19:3</span> Želio je vidjeti tko je to Isus, ali ne
mogaše od mnoštva jer je bio niska stasa.

<span id="an_19:4">19:4</span> Potrča naprijed, pope se na smokvu da ga
vidi jer je onuda imao proći.

<span id="an_19:5">19:5</span> Kad Isus dođe na to mjesto, pogleda gore
i reče mu: "Zakeju, žurno siđi! Danas mi je proboraviti u tvojoj kući."

<span id="an_19:6">19:6</span> On žurno siđe i primi ga sav radostan.

<span id="an_19:7">19:7</span> A svi koji to vidješe stadoše mrmljati:
"Čovjeku se grešniku svratio!"

<span id="an_19:8">19:8</span> A Zakej usta i reče Gospodinu: "Evo,
Gospodine, polovicu svog imanja dajem siromasima! I ako sam koga u čemu
prevario, vraćam četverostruko."

<span id="an_19:9">19:9</span> Reče mu na to Isus: "Danas je došlo
spasenje ovoj kući jer i on je sin Abrahamov!

<span id="an_19:10">19:10</span> Ta Sin Čovječji dođe potražiti i
spasiti izgubljeno!"

<span id="an_19:11">19:11</span> Kako su oni to slušali, dometnu on
prispodobu - zato što bijaše nadomak Jeruzalemu i oni mislili da će se
umah pojaviti kraljevstvo Božje.

<span id="an_19:12">19:12</span> Reče dakle: "Neki je ugledan čovjek
imao otputovati u daleku zemlju da primi svoje kraljevstvo pa da se
vrati.

<span id="an_19:13">19:13</span> Dozva svojih deset slugu, dade im deset
mna i reče: 'Trgujte dok ne dođem.'

<span id="an_19:14">19:14</span> A njegovi ga građani mrzili te poslaše
za njim poslanstvo s porukom: 'Nećemo da se ovaj zakralji nad nama.'"

<span id="an_19:15">19:15</span> "Kad je on primio kraljevstvo i vratio
se, naredi da mu dozovu one sluge kojima je predao novac da sazna što su
zaradili."

<span id="an_19:16">19:16</span> "Pristupi prvi i reče: 'Gospodaru,
tvoja mna donije deset mna.'

<span id="an_19:17">19:17</span> Reče mu: 'Valjaš, slugo dobri! U
najmanjem si bio vjeran, vladaj nad deset gradova!'

<span id="an_19:18">19:18</span> Dođe i drugi govoreći: 'Mna je tvoja,
gospodaru, donijela pet mna.'

<span id="an_19:19">19:19</span> I tomu reče: 'I ti budi nad pet
gradova!'"

<span id="an_19:20">19:20</span> "Treći, opet dođe govoreći: 'Gospodaru,
evo ti tvoje mne. Držao sam je pohranjenu u rupcu.

<span id="an_19:21">19:21</span> Bojao sam te se jer si čovjek strog:
uzimaš što nisi pohranio, žanješ što nisi posijao.'"

<span id="an_19:22">19:22</span> "Kaže mu: 'Iz tvojih te usta sudim, zli
slugo! Znao si da sam čovjek strog, da uzimam što nisam pohranio i
žanjem što nisam posijao?

<span id="an_19:23">19:23</span> Zašto onda nisi uložio moj novac u
novčarnicu? Ja bih ga po povratku podigao s dobitkom.'

<span id="an_19:24">19:24</span> Nato reče nazočnima: 'Uzmite od njega
mnu i dajte onomu koji ih ima deset.'

<span id="an_19:25">19:25</span> Rekoše mu: 'Gospodaru, ta već ima deset
mna!'

<span id="an_19:26">19:26</span> Kažem vam: svakomu koji ima još će se
dati, a od onoga koji nema oduzet će se i ono što ima.

<span id="an_19:27">19:27</span> A moje neprijatelje - one koji me ne
htjedoše za kralja - dovedite ovamo i smaknite ih pred mojim očima!'"

<span id="an_19:28">19:28</span> Rekavši to, nastavi put uzlazeći u
Jeruzalem.

<span id="an_19:29">19:29</span> Kad se približi Betfagi i Betaniji, uz
goru koja se zove Maslinska, posla dvojicu učenika

<span id="an_19:30">19:30</span> govoreći: "Hajdete u selo pred vama.
Čim uđete u nj, naći ćete privezano magare koje još nitko nije zajahao.
Odriješite ga i dovedite.

<span id="an_19:31">19:31</span> Upita li vas tko: 'Zašto driješite?',
ovako recite: 'Gospodinu treba.'"

<span id="an_19:32">19:32</span> Oni koji bijahu poslani otiđoše i
nađoše kako im bijaše rekao.

<span id="an_19:33">19:33</span> I dok su driješili magare, rekoše im
gospodari: "Što driješite magare?"

<span id="an_19:34">19:34</span> Oni odgovore: "Gospodinu treba."

<span id="an_19:35">19:35</span> I dovedoše ga Isusu i staviše svoje
haljine na magare te posjednuše Isusa.

<span id="an_19:36">19:36</span> I kuda bi on prolazio, prostirali bi po
putu svoje haljine.

<span id="an_19:37">19:37</span> A kad se već bio približio obronku
Maslinske gore, sve ono mnoštvo učenika, puno radosti, poče iza glasa
hvaliti Boga za sva silna djela što ih vidješe:

<span id="an_19:38">19:38</span> "Blagoslovljen Kralj, Onaj koji dolazi
u ime Gospodnje! Na nebu mir! Slava na visinama!"

<span id="an_19:39">19:39</span> Nato mu neki farizeji iz mnoštva
rekoše: "Učitelju, prekori svoje učenike."

<span id="an_19:40">19:40</span> On odgovori: "Kažem vam, ako ovi ušute,
kamenje će vikati!"

<span id="an_19:41">19:41</span> Kad se približi i ugleda grad, zaplaka
nad njim

<span id="an_19:42">19:42</span> govoreći: "O kad bi i ti u ovaj dan
spoznao što je za tvoj mir!

<span id="an_19:43">19:43</span> Ali sada je sakriveno tvojim očima.
Doći će dani na tebe kad će te neprijatelji tvoji opkoliti opkopom,
okružit će te i pritijesniti odasvud.

<span id="an_19:44">19:44</span> Smrskat će o zemlju tebe i djecu tvoju
u tebi. I neće ostaviti u tebi ni kamena na kamenu zbog toga što nisi
upoznao časa svoga pohođenja."

<span id="an_19:45">19:45</span> Ušavši u Hram, stane izgoniti
prodavače.

<span id="an_19:46">19:46</span> Kaže im: "Pisano je: Dom moj bit će Dom
molitve, a vi od njega načiniste pećinu razbojničku!"

<span id="an_19:47">19:47</span> I danomice naučavaše u Hramu. A glavari
su svećenički i pismoznanci tražili kako da ga pogube, a tako i prvaci
narodni,

<span id="an_19:48">19:48</span> ali nikako naći što da učine jer je sav
narod visio o njegovoj riječi.

<span id="an_20:1">20:1</span> Jednog dana dok je naučavao narod u Hramu
i naviještao evanđelje, ispriječe se glavari svećenički i pismoznanci sa
starješinama

<span id="an_20:2">20:2</span> pa mu dobace: "Reci nam kojom vlašću to
činiš ili tko ti dade tu vlast?"

<span id="an_20:3">20:3</span> On odgovori: "Upitat ću i ja vas. Recite
mi:

<span id="an_20:4">20:4</span> krst Ivanov bijaše li od Neba ili od
ljudi?"

<span id="an_20:5">20:5</span> A oni smišljahu među sobom: "Reknemo li
'od Neba', odvratit će 'Zašto mu ne povjerovaste?'

<span id="an_20:6">20:6</span> A reknemo li 'od ljudi', sav će nas narod
kamenovati. Ta uvjeren je da je Ivan prorok."

<span id="an_20:7">20:7</span> I odgovore da ne znaju odakle.

<span id="an_20:8">20:8</span> I Isus reče njima: "Ni ja vama neću
kazati kojom vlašću ovo činim."

<span id="an_20:9">20:9</span> Zatim uze narodu kazivati ovu prispodobu:
"Čovjek posadi vinograd, iznajmi ga vinogradarima i otputova na dulje
vrijeme."

<span id="an_20:10">20:10</span> "Kada dođe doba, posla slugu
vinogradarima da mu dadnu od uroda vinogradskoga. No vinogradari ga
istukoše i otposlaše praznih ruku.

<span id="an_20:11">20:11</span> Nato on posla drugoga slugu. Ali oni i
toga istukoše, izružiše i otposlaše praznih ruku.

<span id="an_20:12">20:12</span> Posla i trećega. A oni i njega izraniše
i izbaciše."

<span id="an_20:13">20:13</span> "Nato reče gospodar vinograda: 'Što da
učinim? Poslat ću im sina svoga ljubljenoga. Njega će valjda poštovati.'

<span id="an_20:14">20:14</span> Ali kada ga vinogradari ugledaju, stanu
među sobom umovati: 'Ovo je baštinik. Ubijmo ga da baština bude naša.'

<span id="an_20:15">20:15</span> Izbaciše ga iz vinograda i ubiše." "Što
će dakle učiniti s njima gospodar vinograda?

<span id="an_20:16">20:16</span> Doći će i pogubiti te vinogradare i
dati vinograd drugima." Koji ga slušahu rekoše: "Bože sačuvaj!"

<span id="an_20:17">20:17</span> A on ih ošinu pogledom i reče: "A što
ono piše: Kamen što ga odbaciše graditelji postade kamen zaglavni?

<span id="an_20:18">20:18</span> Tko god padne na taj kamen, smrskat će
se, a na koga on padne, satrt će ga."

<span id="an_20:19">20:19</span> Pismoznanci i glavari svećenički
gledahu da istog časa stave ruke na nj, ali se pobojaše naroda. Dobro
razumješe da o njima kaza tu prispodobu.

<span id="an_20:20">20:20</span> Vrebajući na nj, poslaše uhode koji su
se pravili pravednicima da ga uhvate u riječi pa da ga predaju oblasti i
vlasti upraviteljevoj.

<span id="an_20:21">20:21</span> Upitaše ga dakle: "Učitelju, znamo da
pravo zboriš i naučavaš te nisi pristran, nego po istini učiš putu
Božjem.

<span id="an_20:22">20:22</span> Je li nam dopušteno dati porez caru ili
nije?"

<span id="an_20:23">20:23</span> Proničući njihovu lukavost, reče im:

<span id="an_20:24">20:24</span> "Pokažite mi denar." "Čiju ima sliku i
natpis?"

<span id="an_20:25">20:25</span> A oni će: "Carevu." On im reče: "Stoga
dajte caru carevo, a Bogu Božje."

<span id="an_20:26">20:26</span> I ne mogoše ga uhvatiti u riječi pred
narodom, nego umuknuše zadivljeni njegovim odgovorom.

<span id="an_20:27">20:27</span> Pristupe mu neki od saduceja, koji
niječu uskrsnuće. Upitaše ga:

<span id="an_20:28">20:28</span> "Učitelju! Mojsije nam napisa: Umre li
bez djece čiji brat koji imaše ženu, neka njegov brat uzme tu ženu te
podigne porod bratu svomu.

<span id="an_20:29">20:29</span> Bijaše tako sedmero braće. Prvi se
oženi i umrije bez djece.

<span id="an_20:30">20:30</span> Drugi uze njegovu ženu,

<span id="an_20:31">20:31</span> onda treći; i tako redom sva sedmorica
pomriješe ne ostavivši djece.

<span id="an_20:32">20:32</span> Naposljetku umrije i žena.

<span id="an_20:33">20:33</span> Kojemu će dakle od njih ta žena
pripasti o uskrsnuću? Jer sedmorica su je imala za ženu."

<span id="an_20:34">20:34</span> Reče im Isus: "Djeca se ovog svijeta
žene i udaju.

<span id="an_20:35">20:35</span> No oni koji se nađoše dostojni onog
svijeta i uskrsnuća od mrtvih niti se žene niti udaju.

<span id="an_20:36">20:36</span> Zaista, ni umrijeti više ne mogu:
anđelima su jednaki i sinovi su Božji jer su sinovi uskrsnuća."

<span id="an_20:37">20:37</span> "A da mrtvi ustaju, naznači i Mojsije
kad u odlomku o grmu Gospodina zove Bogom Abrahamovim, Bogom Izakovim i
Bogom Jakovljevim.

<span id="an_20:38">20:38</span> A nije on Bog mrtvih, nego živih. Ta
svi njemu žive!"

<span id="an_20:39">20:39</span> Neki pismoznanci primijete: "Učitelju!
Dobro si rekao!"

<span id="an_20:40">20:40</span> I nisu se više usuđivali upitati ga
bilo što.

<span id="an_20:41">20:41</span> A on im reče: "Kako kažu da je Krist
sin Davidov?

<span id="an_20:42">20:42</span> Ta sam David veli u Knjizi psalama:
Reče Gospod Gospodinu mojemu: 'Sjedi mi zdesna

<span id="an_20:43">20:43</span> dok ne položim neprijatelje tvoje za
podnožje nogama tvojim!'

<span id="an_20:44">20:44</span> David ga dakle naziva Gospodinom. Kako
mu je onda sin?"

<span id="an_20:45">20:45</span> I pred svim narodom reče svojim
učenicima:

<span id="an_20:46">20:46</span> "Čuvajte se pismoznanaca, koji rado
hodaju u dugim haljinama, vole pozdrave na trgovima, prva sjedala u
sinagogama i pročelja na gozbama,

<span id="an_20:47">20:47</span> proždiru kuće udovičke, još pod izlikom
dugih molitava. Stići će ih to oštrija osuda."

<span id="an_21:1">21:1</span> Pogleda i vidje kako bogataši bacaju u
riznicu svoje darove.

<span id="an_21:2">21:2</span> A ugleda i neku ubogu udovicu kako baca
onamo dva novčića.

<span id="an_21:3">21:3</span> I reče: "Uistinu, kažem vam: ova je
sirota udovica ubacila više od sviju.

<span id="an_21:4">21:4</span> Svi su oni zapravo među darove ubacili od
svog suviška, a ona je od svoje sirotinje ubacila sav žitak što ga
imaše."

<span id="an_21:5">21:5</span> I dok su neki razgovarali o Hramu, kako
ga resi divno kamenje i zavjetni darovi, reče:

<span id="an_21:6">21:6</span> "Doći će dani u kojima se od ovoga što
motrite neće ostaviti ni kamen na kamenu nerazvaljen."

<span id="an_21:7">21:7</span> Upitaše ga: "Učitelju, a kada će to biti?
I na koji se znak to ima dogoditi?"

<span id="an_21:8">21:8</span> A on reče: "Pazite, ne dajte se zavesti.
Mnogi će doista doći u moje ime i govoriti: 'Ja sam' i: 'Vrijeme se
približilo!' Ne idite za njima.

<span id="an_21:9">21:9</span> A kad čujete za ratove i pobune, ne
prestrašite se. Doista treba da se to prije dogodi, ali to još nije
odmah svršetak."

<span id="an_21:10">21:10</span> Tada im kaza: "Narod će ustati protiv
naroda i kraljevstvo protiv kraljevstva.

<span id="an_21:11">21:11</span> I bit će velikih potresa i po raznim
mjestima gladi i pošasti; bit će strahota i velikih znakova s neba."

<span id="an_21:12">21:12</span> "No prije svega toga podignut će na vas
ruke i progoniti vas, predavati vas u sinagoge i tamnice. Vući će vas
pred kraljeve i upravitelje zbog imena mojega.

<span id="an_21:13">21:13</span> Zadesit će vas to radi svjedočenja."

<span id="an_21:14">21:14</span> "Stoga uzmite k srcu: nemojte unaprijed
smišljati obranu!

<span id="an_21:15">21:15</span> Ta ja ću vam dati usta i mudrost kojoj
se neće moći suprotstaviti niti oduprijeti nijedan vaš protivnik.

<span id="an_21:16">21:16</span> A predavat će vas čak i vaši roditelji
i braća, rođaci i prijatelji. Neke će od vas i ubiti."

<span id="an_21:17">21:17</span> "Svi će vas zamrziti zbog imena mojega.

<span id="an_21:18">21:18</span> Ali ni vlas vam s glave neće propasti.

<span id="an_21:19">21:19</span> Svojom ćete se postojanošću spasiti."

<span id="an_21:20">21:20</span> "Kad ugledate da vojska opkoljuje
Jeruzalem, tada znajte: približilo se njegovo opustošenje.

<span id="an_21:21">21:21</span> Koji se tada zateknu u Judeji, neka
bježe u gore; a koji u Gradu, neka ga napuste; koji pak po poljima, neka
se u nj ne vraćaju

<span id="an_21:22">21:22</span> jer to su dani odmazde, da se ispuni
sve što je pisano."

<span id="an_21:23">21:23</span> "Jao trudnicama i dojiljama u one dane
jer bit će jad velik na zemlji i gnjev nad ovim narodom.

<span id="an_21:24">21:24</span> Padat će od oštrice mača, odvodit će ih
kao roblje po svim narodima. I Jeruzalem će gaziti pogani sve dok se ne
navrše vremena pogana."

<span id="an_21:25">21:25</span> "I bit će znaci na suncu, mjesecu i
zvijezdama, a na zemlji bezizlazna tjeskoba naroda zbog huke mora i
valovlja.

<span id="an_21:26">21:26</span> Izdisat će ljudi od straha i
iščekivanja onoga što prijeti svijetu. Doista, sile će se nebeske
poljuljati.

<span id="an_21:27">21:27</span> Tada će ugledati Sina Čovječjega gdje
dolazi u oblaku s velikom moći i slavom.

<span id="an_21:28">21:28</span> Kad se sve to stane zbivati, uspravite
se i podignite glave jer se približuje vaše otkupljenje."

<span id="an_21:29">21:29</span> I reče im prispodobu: "Pogledajte
smokvu i sva stabla.

<span id="an_21:30">21:30</span> Kad već propupaju, i sami vidite i
znate: blizu je već ljeto.

<span id="an_21:31">21:31</span> Tako i vi kad vidite da se to zbiva,
znajte: blizu je kraljevstvo Božje.

<span id="an_21:32">21:32</span> Zaista, kažem vam, ne, neće uminuti
naraštaj ovaj dok se sve ne zbude.

<span id="an_21:33">21:33</span> Nebo će i zemlja uminuti, ali moje
riječi ne, neće uminuti."

<span id="an_21:34">21:34</span> "Pazite na se da vam srca ne otežaju u
proždrljivosti, pijanstvu i u životnim brigama te vas iznenada ne
zatekne onaj Dan

<span id="an_21:35">21:35</span> jer će kao zamka nadoći na sve žitelje
po svoj zemlji."

<span id="an_21:36">21:36</span> "Stoga budni budite i u svako doba
molite da uzmognete umaći svemu tomu što se ima zbiti i stati pred Sina
Čovječjega."

<span id="an_21:37">21:37</span> Danju je učio u Hramu, a noću bi
izlazio i noćio na gori zvanoj Maslinska.

<span id="an_21:38">21:38</span> A sav bi narod rano hrlio k njemu u
Hram da ga sluša.

<span id="an_22:1">22:1</span> Bližio se Blagdan beskvasnih kruhova zvan
Pasha.

<span id="an_22:2">22:2</span> Glavari svećenički i pismoznanci tražili
su kako da Isusa smaknu jer se bojahu naroda.

<span id="an_22:3">22:3</span> A Sotona uđe u Judu zvanog Iškariotski
koji bijaše iz broja dvanaestorice.

<span id="an_22:4">22:4</span> On ode i ugovori s glavarima svećeničkim
i zapovjednicima kako da im ga preda.

<span id="an_22:5">22:5</span> Oni se povesele i ugovore da će mu dati
novca.

<span id="an_22:6">22:6</span> On pristade. Otada je tražio priliku da
im ga preda mimo naroda.

<span id="an_22:7">22:7</span> Kada dođe Dan beskvasnih kruhova, u koji
je trebalo žrtvovati pashu,

<span id="an_22:8">22:8</span> posla Isus Petra i Ivana i reče:
"Hajdete, pripravite nam da blagujemo pashu."

<span id="an_22:9">22:9</span> Rekoše mu: "Gdje hoćeš da pripravimo?"

<span id="an_22:10">22:10</span> On im reče: "Evo, čim uđete u grad,
namjerit ćete se na čovjeka koji nosi krčag vode. Pođite za njim u kuću
u koju uniđe

<span id="an_22:11">22:11</span> i recite domaćinu te kuće: 'Učitelj
veli: Gdje je svratište u kojem bih blagovao pashu sa svojim učenicima?'

<span id="an_22:12">22:12</span> I on će vam pokazati na katu veliko
blagovalište prostrto: ondje pripravite."

<span id="an_22:13">22:13</span> Oni odu, nađu kako im je rekao i
priprave pashu.

<span id="an_22:14">22:14</span> Kada dođe čas, sjede Isus za stol i
apostoli s njim.

<span id="an_22:15">22:15</span> I reče im: "Svom sam dušom čeznuo ovu
pashu blagovati s vama prije svoje muke.

<span id="an_22:16">22:16</span> Jer kažem vam, neću je više blagovati
dok se ona ne završi u kraljevstvu Božjem."

<span id="an_22:17">22:17</span> I uze čašu, zahvali i reče: "Uzmite je
i razdijelite među sobom.

<span id="an_22:18">22:18</span> Jer kažem vam, ne, neću više piti od
roda trsova dok kraljevstvo Božje ne dođe."

<span id="an_22:19">22:19</span> I uze kruh, zahvali, razlomi i dade im
govoreći: "Ovo je tijelo moje koje se za vas predaje. Ovo činite meni na
spomen."

<span id="an_22:20">22:20</span> Tako i čašu, pošto večeraše, govoreći:
"Ova čaša novi je Savez u mojoj krvi koja se za vas prolijeva."

<span id="an_22:21">22:21</span> "A evo, ruka mog izdajice sa mnom je na
stolu.

<span id="an_22:22">22:22</span> Sin Čovječji, istina, ide kako je
određeno, ali jao čovjeku onomu koji ga predaje."

<span id="an_22:23">22:23</span> I oni se počeše ispitivati tko bi od
njih mogao takvo što učiniti.

<span id="an_22:24">22:24</span> Uto nasta među njima prepirka tko bi od
njih bio najveći.

<span id="an_22:25">22:25</span> A on im reče: "Kraljevi gospoduju
svojim narodima i vlastodršci nazivaju sebe dobrotvorima.

<span id="an_22:26">22:26</span> Vi nemojte tako! Naprotiv, najveći među
vama neka bude kao najmlađi; i predstojnik kao poslužitelj.

<span id="an_22:27">22:27</span> Ta tko je veći? Koji je za stolom ili
koji poslužuje? Zar ne onaj koji je za stolom? A ja sam posred vas kao
onaj koji poslužuje."

<span id="an_22:28">22:28</span> "Da, vi ste sa mnom ustrajali u mojim
kušnjama.

<span id="an_22:29">22:29</span> Ja vam stoga u baštinu predajem
kraljevstvo što ga je meni predao moj Otac:

<span id="an_22:30">22:30</span> da jedete i pijete za mojim stolom u
kraljevstvu mojemu i sjedite na prijestoljima sudeći dvanaest plemena
Izraelovih."

<span id="an_22:31">22:31</span> "Šimune, Šimune, evo Sotona zaiska da
vas prorešeta kao pšenicu.

<span id="an_22:32">22:32</span> Ali ja sam molio za tebe da ne malakše
tvoja vjera. Pa kad k sebi dođeš, učvrsti svoju braću."

<span id="an_22:33">22:33</span> Petar mu reče: "Gospodine, s tobom sam
spreman i u tamnicu i u smrt."

<span id="an_22:34">22:34</span> A Isus će mu: "Kažem ti, Petre, neće se
danas oglasiti pijetao dok triput ne zatajiš da me poznaš."

<span id="an_22:35">22:35</span> I reče: "Kad sam vas poslao bez kese i
bez torbe i bez sandala, je li vam što nedostajalo?" Oni odgovore:
"Ništa."

<span id="an_22:36">22:36</span> Nato će im: "No sada tko ima kesu, neka
je uzme! Isto tako i torbu! A koji nema, neka proda svoju haljinu i neka
kupi sebi mač

<span id="an_22:37">22:37</span> jer kažem vam, ono što je napisano
treba se ispuniti na meni: Među zlikovce bi ubrojen. Uistinu, sve što se
odnosi na mene ispunja se."

<span id="an_22:38">22:38</span> Oni mu rekoše: "Gospodine, evo ovdje
dva mača!" Reče im: "Dosta je!"

<span id="an_22:39">22:39</span> Tada iziđe te se po običaju zaputi na
Maslinsku goru. Za njim pođoše i njegovi učenici.

<span id="an_22:40">22:40</span> Kada dođe onamo, reče im: "Molite da ne
padnete u napast!"

<span id="an_22:41">22:41</span> I otrgnu se od njih koliko bi se
kamenom dobacilo, pade na koljena pa se molio:

<span id="an_22:42">22:42</span> "Oče! Ako hoćeš, otkloni ovu čašu od
mene. Ali ne moja volja, nego tvoja neka bude!"

<span id="an_22:43">22:43</span> A ukaza mu se anđeo s neba koji ga
ohrabri. A kad je bio u smrtnoj muci, usrdnije se molio.

<span id="an_22:44">22:44</span> I bijaše znoj njegov kao kaplje krvi
koje su padale na zemlju.

<span id="an_22:45">22:45</span> Usta od molitve, dođe učenicima i nađe
ih snene od žalosti

<span id="an_22:46">22:46</span> pa im reče: "Što spavate? Ustanite!
Molite da ne padnete u napast!"

<span id="an_22:47">22:47</span> Dok je on još govorio, eto svjetine, a
pred njom jedan od dvanaestorice, zvani Juda. On se približi Isusu da ga
poljubi.

<span id="an_22:48">22:48</span> Isus mu reče: "Juda, poljupcem Sina
Čovječjeg predaješ?"

<span id="an_22:49">22:49</span> A oni oko njega, vidjevši što se zbiva,
rekoše: "Gospodine, da udarimo mačem?"

<span id="an_22:50">22:50</span> I jedan od njih udari slugu velikoga
svećenika i odsiječe mu desno uho.

<span id="an_22:51">22:51</span> Isus odgovori: "Pustite! Dosta!" Onda
se dotače uha i zacijeli ga.

<span id="an_22:52">22:52</span> Nato Isus reče onima koji se digoše na
nj, glavarima svećeničkim, zapovjednicima hramskim i starješinama: "Kao
na razbojnika iziđoste s mačevima i toljagama!

<span id="an_22:53">22:53</span> Danomice bijah s vama u Hramu i ne
digoste ruke na me. No ovo je vaš čas i vlast Tmina."

<span id="an_22:54">22:54</span> Uhvatiše ga dakle, odvedoše i uvedoše u
dom velikoga svećenika. Petar je išao za njim izdaleka.

<span id="an_22:55">22:55</span> A posred dvorišta naložiše vatru i
posjedaše uokolo. Među njih sjedne Petar.

<span id="an_22:56">22:56</span> Ugleda ga neka sluškinja gdje sjedi
kraj vatre, oštro ga pogleda i reče: "I ovaj bijaše s njim!"

<span id="an_22:57">22:57</span> A on zanijeka: "Ne znam ga, ženo!"

<span id="an_22:58">22:58</span> Malo zatim opazi ga netko drugi i reče:
"I ti si od njih!" A Petar reče: "Čovječe, nisam!"

<span id="an_22:59">22:59</span> I nakon otprilike jedne ure drugi neki
navaljivaše: "Doista, i ovaj bijaše s njim! Ta Galilejac je!"

<span id="an_22:60">22:60</span> A Petar će: "Čovječe, ne znam što
govoriš!" I umah, dok je on još govorio, oglasi se pijetao.

<span id="an_22:61">22:61</span> Gospodin se obazre i upre pogled u
Petra, a Petar se spomenu riječi Gospodinove, kako mu ono reče: "Prije
nego se danas pijetao oglasi, zatajit ćeš me tri puta."

<span id="an_22:62">22:62</span> I iziđe te gorko zaplaka.

<span id="an_22:63">22:63</span> A ljudi koji su Isusa čuvali udarajući
ga poigravali se njime

<span id="an_22:64">22:64</span> i zastirući mu lice, zapitkivali ga:
"Proreci tko te udario!"

<span id="an_22:65">22:65</span> I mnogim se drugim pogrdama nabacivali
na nj.

<span id="an_22:66">22:66</span> A kad se razdanilo, sabra se
starješinstvo narodno, glavari svećenički i pismoznanci te ga dovedoše
pred svoje Vijeće

<span id="an_22:67">22:67</span> i rekoše: "Ako si ti Krist, reci nam!"
A on će im: "Ako vam reknem, nećete vjerovati;

<span id="an_22:68">22:68</span> ako vas zapitam, nećete odgovoriti.

<span id="an_22:69">22:69</span> No od sada će Sin Čovječji sjedjeti
zdesna Sile Božje."

<span id="an_22:70">22:70</span> Nato svi rekoše: "Ti si, dakle, Sin
Božji!" On im reče: "Vi velite! Ja jesam!"

<span id="an_22:71">22:71</span> Nato će oni: "Što nam još svjedočanstvo
treba? Ta sami smo čuli iz njegovih usta!"

<span id="an_23:1">23:1</span> I ustade sva ona svjetina. Odvedoše ga
Pilatu

<span id="an_23:2">23:2</span> i stadoše ga optuživati: "Ovoga nađosmo
kako zavodi naš narod i brani davati caru porez te za sebe tvrdi da je
Krist, kralj."

<span id="an_23:3">23:3</span> Pilat ga upita: "Ti li si kralj
židovski?" On mu odgovori: "Ti kažeš!"

<span id="an_23:4">23:4</span> Tada Pilat reče glavarima svećeničkim i
svjetini: "Nikakve krivnje ne nalazim na ovom čovjeku!"

<span id="an_23:5">23:5</span> No oni navaljivahu: "Buni narod
naučavajući po svoj Judeji, počevši od Galileje pa dovde!"

<span id="an_23:6">23:6</span> Čuvši to, Pilat propita da li je taj
čovjek Galilejac.

<span id="an_23:7">23:7</span> Saznavši da je iz oblasti Herodove, posla
ga Herodu, koji i sam bijaše onih dana u Jeruzalemu.

<span id="an_23:8">23:8</span> A kad Herod ugleda Isusa, veoma se
obradova jer ga je već odavna želo vidjeti zbog onoga što je o njemu
slušao te se nadao od njega vidjeti koje čudo.

<span id="an_23:9">23:9</span> Postavljao mu je mnoga pitanja, ali mu
Isus uopće nije odgovarao.

<span id="an_23:10">23:10</span> A stajahu ondje i glavari svećenički i
pismoznanci optužujući ga žestoko.

<span id="an_23:11">23:11</span> Herod ga zajedno sa svojom vojskom
prezre i ismija: obuče ga u bijelu haljinu i posla natrag Pilatu.

<span id="an_23:12">23:12</span> Onoga se dana Herod i Pilat
sprijateljiše, jer prije bijahu neprijatelji.

<span id="an_23:13">23:13</span> A Pilat dade sazvati glavare
svećeničke, vijećnike i narod

<span id="an_23:14">23:14</span> te im reče: "Doveli ste mi ovoga
čovjeka kao da buni narod. Ja ga evo ispitah pred vama pa ne nađoh na
njemu ni jedne krivice za koju ga optužujete.

<span id="an_23:15">23:15</span> A ni Herod jer ga posla natrag nama.
Evo, on nije počinio ništa čime bi zaslužio smrt.

<span id="an_23:16">23:16</span> Kaznit ću ga dakle i pustiti."

<span id="an_23:17">23:17</span> \#

<span id="an_23:18">23:18</span> I povikaše svi uglas: "Smakni ovoga, a
pusti nam Barabu!"

<span id="an_23:19">23:19</span> A taj bijaše bačen u tamnicu zbog neke
pobune u gradu i ubojstva.

<span id="an_23:20">23:20</span> Pilat im stoga ponovno progovori hoteći
osloboditi Isusa.

<span id="an_23:21">23:21</span> Ali oni vikahu: "Raspni, raspni ga!"

<span id="an_23:22">23:22</span> On im treći put reče: "Ta što je on zla
učinio? Ne nađoh na njemu smrtne krivice. Kaznit ću ga dakle i pustiti."

<span id="an_23:23">23:23</span> Ali oni navaljivahu iza glasa ištući da
se razapne. I vika im bivala sve jača.

<span id="an_23:24">23:24</span> Pilat presudi da im bude što ištu.

<span id="an_23:25">23:25</span> Pusti onoga koji zbog pobune i ubojstva
bijaše bačen u tamnicu, koga su iskali, a Isusa preda njima na volju.

<span id="an_23:26">23:26</span> Kad ga odvedoše, uhvatiše nekog Šimuna
Cirenca koji je dolazio s polja i stave na nj križ da ga nosi za Isusom.

<span id="an_23:27">23:27</span> Za njim je išlo silno mnoštvo svijeta,
napose žena, koje su plakale i naricale za njim.

<span id="an_23:28">23:28</span> Isus se okrenu prema njima pa im reče:
"Kćeri Jeruzalemske, ne plačite nada mnom, nego plačite nad sobom i nad
djecom svojom.

<span id="an_23:29">23:29</span> Jer evo idu dani kad će se govoriti:
'Blago nerotkinjama, utrobama koje ne rodiše i sisama koje ne dojiše.'

<span id="an_23:30">23:30</span> Tad će početi govoriti gorama: 'Padnite
na nas!' i bregovima: 'Pokrijte nas!'

<span id="an_23:31">23:31</span> Jer ako se tako postupa sa zelenim
stablom, što li će biti sa suhim?"

<span id="an_23:32">23:32</span> A vodili su i drugu dvojicu, zločince,
da ih s njime pogube.

<span id="an_23:33">23:33</span> I kada dođoše na mjesto zvano Lubanja,
ondje razapeše njega i te zločince, jednoga zdesna, drugoga slijeva.

<span id="an_23:34">23:34</span> A Isus je govorio: "Oče, oprosti im, ne
znaju što čine!" I razdijeliše među se haljine njegove bacivši kocke.

<span id="an_23:35">23:35</span> Stajao je ondje narod i promatrao. A
podrugivali se i glavari govoreći: "Druge je spasio, neka spasi sam sebe
ako je on Krist Božji, Izabranik!"

<span id="an_23:36">23:36</span> Izrugivali ga i vojnici, prilazili mu i
nudili ga octom

<span id="an_23:37">23:37</span> govoreći: "Ako si ti kralj židovski,
spasi sam sebe!"

<span id="an_23:38">23:38</span> A bijaše i natpis ponad njega: "Ovo je
kralj židovski."

<span id="an_23:39">23:39</span> Jedan ga je od obješenih zločinaca
pogrđivao: "Nisi li ti Krist? Spasi sebe i nas!"

<span id="an_23:40">23:40</span> A drugi ovoga prekoravaše: "Zar se ne
bojiš Boga ni ti, koji si pod istom osudom?

<span id="an_23:41">23:41</span> Ali mi po pravdi jer primamo što smo
djelima zaslužili, a on - on ništa opako ne učini."

<span id="an_23:42">23:42</span> Onda reče: "Isuse, sjeti me se kada
dođeš u kraljevstvo svoje."

<span id="an_23:43">23:43</span> A on će mu: "Zaista ti kažem: danas ćeš
biti sa mnom u raju!"

<span id="an_23:44">23:44</span> Bijaše već oko šeste ure kad nasta tama
po svoj zemlji - sve do ure devete,

<span id="an_23:45">23:45</span> jer sunce pomrča, a hramska se zavjesa
razdrije po sredini.

<span id="an_23:46">23:46</span> I povika Isus iza glasa: "Oče, u ruke
tvoje predajem duh svoj!" To rekavši, izdahnu.

<span id="an_23:47">23:47</span> Kad satnik vidje što se zbiva, stane
slaviti Boga: "Zbilja, čovjek ovaj bijaše pravednik!"

<span id="an_23:48">23:48</span> I kad je sav svijet koji se zgrnuo na
taj prizor vidio što se zbiva, vraćao se bijući se u prsa.

<span id="an_23:49">23:49</span> Stajahu podalje i gledahu to svi znanci
njegovi i žene koje su za njim išle iz Galileje.

<span id="an_23:50">23:50</span> I dođe čovjek imenom Josip, vijećnik,
čovjek čestit i pravedan;

<span id="an_23:51">23:51</span> on ne privoli njihovoj odluci i
postupku. Bijaše iz Arimateje, grada judejskoga i iščekivaše kraljevstvo
Božje.

<span id="an_23:52">23:52</span> Taj dakle pristupi Pilatu i zaiska
tijelo Isusovo.

<span id="an_23:53">23:53</span> Zatim ga skinu, povi u platno i položi
u grob isklesan u koji još ne bijaše nitko položen.

<span id="an_23:54">23:54</span> Bijaše dan Priprave; subota je svitala.

<span id="an_23:55">23:55</span> A pratile to žene koje su s Isusom
došle iz Galileje: motrile grob i kako je položeno tijelo njegovo.

<span id="an_23:56">23:56</span> Zatim se vrate i priprave miomirise i
pomasti. U subotu mirovahu po propisu.

<span id="an_24:1">24:1</span> Prvoga dana u tjednu, veoma rano, dođoše
one na grob s miomirisima što ih pripraviše.

<span id="an_24:2">24:2</span> Kamen nađoše otkotrljan od groba.

<span id="an_24:3">24:3</span> Uđoše, ali ne nađoše tijela Gospodina
Isusa.

<span id="an_24:4">24:4</span> I dok su stajale zbunjene nad tim, gle,
dva čovjeka u blistavoj odjeći stadoše do njih.

<span id="an_24:5">24:5</span> Zastrašene obore lica k zemlji, a oni će
im: "Što tražite Živoga među mrtvima?

<span id="an_24:6">24:6</span> Nije ovdje, nego uskrsnu! Sjetite se kako
vam je govorio dok je još bio u Galileji:

<span id="an_24:7">24:7</span> 'Treba da Sin Čovječji bude predan u ruke
grešnika, i raspet, i treći dan da ustane.'"

<span id="an_24:8">24:8</span> I sjetiše se one riječi njegovih,

<span id="an_24:9">24:9</span> vratiše se s groba te javiše sve to
jedanaestorici i svima drugima.

<span id="an_24:10">24:10</span> A bile su to: Marija Magdalena, Ivana i
Marija Jakovljeva. I ostale zajedno s njima govorahu to apostolima,

<span id="an_24:11">24:11</span> ali njima se te riječi pričiniše kao
tlapnja, te im ne vjerovahu.

<span id="an_24:12">24:12</span> A Petar usta i potrča na grob. Sagnuvši
se, opazi samo povoje. I vrati se kući čudeći se tome što se zbilo.

<span id="an_24:13">24:13</span> I gle, dvojica su od njih toga istog
dana putovala u selo koje se zove Emaus, udaljeno od Jeruzalema šezdeset
stadija.

<span id="an_24:14">24:14</span> Razgovarahu međusobno o svemu što se
dogodilo.

<span id="an_24:15">24:15</span> I dok su tako razgovarali i
raspravljali, približi im se Isus i pođe s njima.

<span id="an_24:16">24:16</span> Ali prepoznati ga - bijaše uskraćeno
njihovim očima.

<span id="an_24:17">24:17</span> On ih upita: "Što to putem pretresate
među sobom?" Oni se snuždeni zaustave

<span id="an_24:18">24:18</span> te mu jedan od njih, imenom Kleofa,
odgovori: "Zar si ti jedini stranac u Jeruzalemu te ne znaš što se u
njemu dogodilo ovih dana?"

<span id="an_24:19">24:19</span> A on će: "Što to?" Odgovore mu: "Pa ono
s Isusom Nazarećaninom, koji bijaše prorok - silan na djelu i na riječi
pred Bogom i svim narodom:

<span id="an_24:20">24:20</span> kako su ga glavari svećenički i
vijećnici naši predali da bude osuđen na smrt te ga razapeli.

<span id="an_24:21">24:21</span> A mi se nadasmo da je on onaj koji ima
otkupiti Izraela. Ali osim svega toga ovo je već treći dan što se to
dogodilo.

<span id="an_24:22">24:22</span> A zbuniše nas i žene neke od naših: u
praskozorje bijahu na grobu,

<span id="an_24:23">24:23</span> ali nisu našle njegova tijela pa dođoše
te rekoše da su im se ukazali anđeli koji su rekli da je on živ.

<span id="an_24:24">24:24</span> Odoše nato i neki naši na grob i nađoše
kako žene rekoše, ali njega ne vidješe."

<span id="an_24:25">24:25</span> A on će im: "O bezumni i srca spora da
vjerujete što god su proroci navijestili!

<span id="an_24:26">24:26</span> Nije li trebalo da Krist sve to pretrpi
te uđe u svoju slavu?"

<span id="an_24:27">24:27</span> Počevši tada od Mojsija i svih proroka,
protumači im što u svim Pismima ima o njemu.

<span id="an_24:28">24:28</span> Uto se približe selu kamo su išli, a on
kao da htjede dalje.

<span id="an_24:29">24:29</span> No oni navaljivahu: "Ostani s nama jer
zamalo će večer i dan je na izmaku!" I uniđe da ostane s njima.

<span id="an_24:30">24:30</span> Dok bijaše s njima za stolom, uze kruh,
izreče blagoslov, razlomi te im davaše.

<span id="an_24:31">24:31</span> Uto im se otvore oči te ga prepoznaše,
a on im iščeznu s očiju.

<span id="an_24:32">24:32</span> Tada rekoše jedan drugome: "Nije li
gorjelo srce u nama dok nam je putem govorio, dok nam je otkrivao
Pisma?"

<span id="an_24:33">24:33</span> U isti se čas digoše i vratiše u
Jeruzalem. Nađoše okupljenu jedanaestoricu i one koji bijahu s njima.

<span id="an_24:34">24:34</span> Oni im rekoše: "Doista uskrsnu Gospodin
i ukaza se Šimunu!"

<span id="an_24:35">24:35</span> Nato oni pripovjede ono s puta i kako
ga prepoznaše u lomljenju kruha.

<span id="an_24:36">24:36</span> Dok su oni o tom razgovarali, stane
Isus posred njih i reče im: "Mir vama!"

<span id="an_24:37">24:37</span> Oni, zbunjeni i prestrašeni, pomisliše
da vide duha.

<span id="an_24:38">24:38</span> Reče im Isus: "Zašto se prepadoste?
Zašto vam sumnje obuzimaju srce?

<span id="an_24:39">24:39</span> Pogledajte ruke moje i noge! Ta ja sam!
Opipajte me i vidite jer duh tijela ni kostiju nema kao što vidite da ja
imam."

<span id="an_24:40">24:40</span> Rekavši to, pokaza im ruke i noge.

<span id="an_24:41">24:41</span> I dok oni od radosti još nisu
vjerovali, nego se čudom čudili, on im reče: "Imate li ovdje što za
jelo?"

<span id="an_24:42">24:42</span> Oni mu pruže komad pečene ribe.

<span id="an_24:43">24:43</span> On uzme i pred njima pojede.

<span id="an_24:44">24:44</span> Nato im reče: "To je ono što sam vam
govorio dok sam još bio s vama: treba da se ispuni sve što je u
Mojsijevu Zakonu, u Prorocima i Psalmima o meni napisano."

<span id="an_24:45">24:45</span> Tada im otvori pamet da razumiju Pisma

<span id="an_24:46">24:46</span> te im reče: "Ovako je pisano: 'Krist će
trpjeti i treći dan ustati od mrtvih,

<span id="an_24:47">24:47</span> i u njegovo će se ime propovijedati
obraćenje i otpuštenje grijeha po svim narodima počevši od Jeruzalema.'

<span id="an_24:48">24:48</span> Vi ste tomu svjedoci.

<span id="an_24:49">24:49</span> I evo, ja šaljem na vas Obećanje Oca
svojega. Ostanite zato u gradu dok se ne obučete u Silu odozgor."

<span id="an_24:50">24:50</span> Zatim ih izvede do Betanije, podiže
ruke pa ih blagoslovi.

<span id="an_24:51">24:51</span> I dok ih blagoslivljaše, rasta se od
njih i uznesen bi na nebo.

<span id="an_24:52">24:52</span> Oni mu se ničice poklone pa se s
velikom radosti vrate u Jeruzalem

<span id="an_24:53">24:53</span> te sve vrijeme u Hramu blagoslivljahu
Boga.

------------------------------------------------------------------------

[Next: John](joh)
