<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Croatian Bible, full text etext at Intangible Textual Heritage">
<TITLE>Croatian Bible: Baruch</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="sir.htm">Previous</A>&nbsp;
<A HREF="ma1.htm">Next</A>&nbsp;
</CENTER>
<HR>
</p> <h3 align="center" align="center">Croatian Bible: Baruch</h3> 
<p><A NAME="an_1:1">1:1</A>&nbsp;Ovo su rije&#269;i knjige koju u Babilonu napisa Baruh, sin Nerije, sina Maaseje, sina Sidkije, sina Hasadije, sina Hilkije, </p> 
<p><A NAME="an_1:2">1:2</A>&nbsp;pete  godine, sedmoga dana u mjesecu, u vrijeme kada su Kaldejci osvojili  Jeruzalem i spalili ga.</p> 
<p><A NAME="an_1:3">1:3</A>&nbsp;Baruh pro&#269;ita rije&#269;i ove knjige pred Jekonijom, sinom  Jojakimovim, kraljem Judinim, i pred &#269;itavim narodom koji bija&#353;e  do&#353;ao na &#269;itanje knjige; </p> 
<p><A NAME="an_1:4">1:4</A>&nbsp;pred mogu&#263;nicima i kraljevim sinovima, pred starje&#353;inama, ukratko, pred svim narodom, malim i velikim, pred svima koji su &#382;ivjeli u Babilonu, na obalama rijeke Suda. </p> 
<p><A NAME="an_1:5">1:5</A>&nbsp;&#268;uv&#353;i, plakali su, postili i molili se pred Gospodom. </p> 
<p><A NAME="an_1:6">1:6</A>&nbsp;Sabra&#353;e  i novca, koliko tko moga&#353;e, </p> 
<p><A NAME="an_1:7">1:7</A>&nbsp;i posla&#353;e ga u Jeruzalem sve&#263;eniku  Jojakimu, sinu Hilkije, &#352;alumova sina, i ostalim sve&#263;enicima  i svemu narodu koji se s njim nalazio u Jeruzalemu.</p> 
<p><A NAME="an_1:8">1:8</A>&nbsp;Desetoga dana mjeseca Sivana Baruh je spasio posu&#273;e ku&#263;e  Gospodnje &#353;to bija&#353;e ugrabljeno iz Hrama da bi ga odnio natrag  u zemlju Judinu - srebrno posu&#273;e &#353;to ga je na&#269;inio Sidkija, sin  Jo&#353;ijin, kralj Judin, </p> 
<p><A NAME="an_1:9">1:9</A>&nbsp;kad je Nabukodonozor, kralj babilonski, odveo iz Jeruzalema i u Babilon doveo Jekoniju s knezovima,  klju&#269;arima, mogu&#263;nicima i svim narodom.</p> 
<p><A NAME="an_1:10">1:10</A>&nbsp;I napisa&#353;e: Evo, &#353;aljemo vam novac da njime kupite &#382;rtve  paljenice i tamjan; pripravite &#382;rtve i prinesite ih za grijehe  na &#382;rtveniku Gospoda, Boga na&#353;ega. </p> 
<p><A NAME="an_1:11">1:11</A>&nbsp;I molite se za &#382;ivot Nabukodonozora, kralja babilonskog, i za &#382;ivot sina njegova Baltazara da im  dani na zemlji budu kao dani neba; </p> 
<p><A NAME="an_1:12">1:12</A>&nbsp;neka nam Gospod dade snage  i prosvijetli o&#269;i na&#353;e da bismo &#382;ivjeli u sjeni Nabukodonozora, kralja babilonskog, i u sjeni njegova sina Baltazara, da bismo  ih dugo slu&#382;ili te na&#353;li milost pred njima. </p> 
<p><A NAME="an_1:13">1:13</A>&nbsp;Molite se i za  nas Gospodu, Bogu na&#353;em, jer smo ga uvrijedili i do danas se  gnjev i srd&#382;ba Gospodnja nije odvratila od nas. </p> 
<p><A NAME="an_1:14">1:14</A>&nbsp;&#268;itajte,  dakle, knjigu koju vam &#353;aljemo i obznanite je u ku&#263;i Gospodnjoj, na blagdan i u dane Zborovanja. </p> 
<p><A NAME="an_1:15">1:15</A>&nbsp;Recite tada: Pravedan je Gospod, Bog na&#353;! Ali nama treba da se danas zacrvene  od stida obrazi - nama Judejcima i &#382;iteljima jeruzalemskim, </p> 
<p><A NAME="an_1:16">1:16</A>&nbsp;na&#353;im  kraljevima i knezovima, na&#353;im sve&#263;enicima i prorocima i na&#353;im  ocima, </p> 
<p><A NAME="an_1:17">1:17</A>&nbsp;jer smo grije&#353;ili pred Gospodom, bili mu nepokorni </p> 
<p><A NAME="an_1:18">1:18</A>&nbsp;i nismo slu&#353;ali glasa Gospoda, Boga svojega, da hodimo po  zapovjedima koje Gospod bija&#353;e stavio pred nas. </p> 
<p><A NAME="an_1:19">1:19</A>&nbsp;Od dana kada  je oce na&#353;e izveo iz Egipta pa do dana dana&#353;njega nepokorni smo  bili Gospodu, Bogu svojem, i nismo marili da &#269;ujemo njegov glas. </p> 
<p><A NAME="an_1:20">1:20</A>&nbsp;Tada navali&#353;e na nas nevolje i prokletstva kojima se Gospod  zaprijetio sluzi svome Mojsiju u dan kada je izveo oce na&#353;e iz  Egipta da bi nam dao zemlju kojom te&#269;e med i mlijeko. I tako  je to do danas. </p> 
<p><A NAME="an_1:21">1:21</A>&nbsp;Nismo bili poslu&#353;ali glas Gospoda, Boga svojega, ni rije&#269;i njegovih preko proroka koje nam je on slao; </p> 
<p><A NAME="an_1:22">1:22</A>&nbsp;svaki  je od nas hodio po nagnu&#263;u svoga opakog srca, slu&#382;e&#263;i drugim  bogovima i &#269;ine&#263;i &#353;to nije po volji Gospodu, Bogu na&#353;em.</p> 
<p><A NAME="an_2:1">2:1</A>&nbsp;Zato je Gospod izvr&#353;io prijetnju koju je navije&#353;tao protiv  nas, protiv na&#353;ih sudaca koji su sudili Izraelu, protiv na&#353;ih  kraljeva i knezova, protiv naroda Izraelova i Judina: </p> 
<p><A NAME="an_2:2">2:2</A>&nbsp;pod  &#269;itavim nebom nije se jo&#353; dogodilo ni&#353;ta sli&#269;no onome &#353;to se  dogodilo u Jeruzalemu, prema onome &#353;to bija&#353;e zapisano u Mojsijevu  Zakonu - </p> 
<p><A NAME="an_2:3">2:3</A>&nbsp;da se jelo meso sina i k&#263;eri. </p> 
<p><A NAME="an_2:4">2:4</A>&nbsp;Predao ih je vlasti  svih kraljevstava oko nas, na porugu i prokletstvo me&#273;u svim  okolnim narodima kamo ih je raspr&#353;io Gospod. </p> 
<p><A NAME="an_2:5">2:5</A>&nbsp;Bijahu podjarmljeni  umjesto da budu gospodari, jer - sagrije&#353;ismo Gospodu, Bogu svojemu, ne poslu&#353;av&#353;i glasa njegova.</p> 
<p><A NAME="an_2:6">2:6</A>&nbsp;Da, pravedan je Gospod, Bog na&#353;! Ali nama - nama treba  da se danas zacrvene od stida obrazi, nama i ocima na&#353;im. </p> 
<p><A NAME="an_2:7">2:7</A>&nbsp;Oborila  se na nas sva zla kojima nam Gospod bija&#353;e zaprijetio. </p> 
<p><A NAME="an_2:8">2:8</A>&nbsp;Mi  pak nismo umolili lice Gospodnje odvrativ&#353;i se od misli svojih  opakih srdaca. </p> 
<p><A NAME="an_2:9">2:9</A>&nbsp;Gospod tada uze bdjeti nad nevoljama koje je  navalio na nas; jer pravedan je Gospod u svim djelima koja nam  je nalo&#382;io, </p> 
<p><A NAME="an_2:10">2:10</A>&nbsp;ali mi nismo slu&#353;ali njegova glasa niti smo hodili  po zapovijedima koje je Gospod pred nas stavio.</p> 
<p><A NAME="an_2:11">2:11</A>&nbsp;A sada, Gospode, Bo&#382;e Izraelov, koji si sna&#382;nom rukom  izveo narod svoj iz Egipta znamenjima i &#269;udesima, velikom snagom  i ispru&#382;enom desnicom, proslaviv&#353;i tako ime svoje do dana dana&#353;njega: </p> 
<p><A NAME="an_2:12">2:12</A>&nbsp;mi smo sagrije&#353;ili, bezbo&#382;ni smo bili i nepravedni pred svim  tvojim zapovijedima, Gospode, Bo&#382;e na&#353;! </p> 
<p><A NAME="an_2:13">2:13</A>&nbsp;Neka se odvrati gnjev  tvoj od nas, jer smo samo malen ostatak me&#273;u narodima kamo si  nas raspr&#353;io. </p> 
<p><A NAME="an_2:14">2:14</A>&nbsp;Usli&#353;i, Gospode, molitvu na&#353;u i vapaj: izbavi  nas poradi sebe i udijeli nam milost svoju, pred licem onih koji  su nas u su&#382;anjstvo odveli, </p> 
<p><A NAME="an_2:15">2:15</A>&nbsp;da sva zemlja zna da si ti Gospod, Bog na&#353;, jer Izrael i njegov rod nosi tvoje ime. </p> 
<p><A NAME="an_2:16">2:16</A>&nbsp;Obazri  se, Gospode, iz svetoga svoga prebivali&#353;ta i svrni misao na nas, prikloni uho i poslu&#353;aj, </p> 
<p><A NAME="an_2:17">2:17</A>&nbsp;otvori o&#269;i i pogledaj: t&#211;a mrtvi  u podzemnom svijetu - kojima je iz utrobe oduzet dah - ne, oni  vi&#353;e ne kazuju slave i pravednosti Gospodnje; </p> 
<p><A NAME="an_2:18">2:18</A>&nbsp;samo du&#353;a oja&#273;ena, koja hodi pognuto i iznemoglo, ugaslih o&#269;iju, du&#353;a pregladnjela, Gospode, iskazuje tvoju slavu i pravednost!</p> 
<p><A NAME="an_2:19">2:19</A>&nbsp;O Gospode, Bo&#382;e na&#353;! Ne upravljamo svoje pro&#353;nje tvome  licu zbog zasluga svojih otaca i svojih kraljeva; </p> 
<p><A NAME="an_2:20">2:20</A>&nbsp;nego jer  si ti poslao na nas gnjev svoj i srd&#382;bu svoju, kako si bio navijestio  po prorocima, slugama svojim, ovim rije&#269;ima: </p> 
<p><A NAME="an_2:21">2:21</A>&nbsp;"Ovako govori  Gospod: Prignite &#353;iju i slu&#382;ite kralju babilonskom, da ostanete  u zemlji koju sam dao ocima va&#353;im. </p> 
<p><A NAME="an_2:22">2:22</A>&nbsp;Ne poslu&#353;ate li nalog  Gospodnji da slu&#382;ite kralju babilonskom, </p> 
<p><A NAME="an_2:23">2:23</A>&nbsp;u&#269;init &#263;u da iz  gradova judejskih i s trgova jeruzalemskih nestane pjesme radosti  i pjesme veselja, pjesme zaru&#269;nika i pjesme zaru&#269;nice, i sva  &#263;e zemlja postati pusto&#353; bez stanovnika." </p> 
<p><A NAME="an_2:24">2:24</A>&nbsp;Ali mi nismo poslu&#353;ali  glasa tvog da slu&#382;imo kralju babilonskom, i ti si tada izvr&#353;io  prijetnje koje si navijestio po prorocima, slugama svojim, da  &#263;e kosti kraljeva na&#353;ih i kosti na&#353;ih otaca biti izba&#269;ene iz  svog po&#269;ivali&#353;ta. </p> 
<p><A NAME="an_2:25">2:25</A>&nbsp;I doista, one bjehu izba&#269;ene na &#382;egu dana  i studen no&#263;i. I umiralo se u stra&#353;nim mukama od kuge, gladi  i ma&#269;a. </p> 
<p><A NAME="an_2:26">2:26</A>&nbsp;A od ku&#263;e koja nosi Ime tvoje u&#269;inio si ono &#353;to je  ona danas, zbog zlo&#263;e ku&#263;e Izraelove i ku&#263;e Judine.</p> 
<p><A NAME="an_2:27">2:27</A>&nbsp;Pa ipak, Gospode, Bo&#382;e na&#353;, postupio si s nama po svoj  svojoj dobroti i prevelikoj blagosti, </p> 
<p><A NAME="an_2:28">2:28</A>&nbsp;kako si obe&#263;ao po sluzi  svome Mojsiju onoga dana kada si mu zapovjedio da napi&#353;e Zakon  tvoj za sinove Izraela ovim rije&#269;ima: </p> 
<p><A NAME="an_2:29">2:29</A>&nbsp;"Ako ne poslu&#353;ate glasa  mog, ovo veliko i bezbrojno mno&#353;tvo zacijelo &#263;e se smanjiti me&#273;u  narodima kamo &#263;u ih raspr&#353;iti; </p> 
<p><A NAME="an_2:30">2:30</A>&nbsp;a znam, taj narod tvrde &#353;ije  ne&#263;e poslu&#353;ati. Ali u zemlji svog su&#382;anjstva oni &#263;e se opametiti </p> 
<p><A NAME="an_2:31">2:31</A>&nbsp;i spoznati da sam ja Gospod, Bog njihov. I dat &#263;u im srce  i u&#353;i da &#269;uju. </p> 
<p><A NAME="an_2:32">2:32</A>&nbsp;Oni &#263;e me hvaliti u zemlji svog izgnanstva  i spominjat &#263;e se moga imena; obratit &#263;e se, i smek&#353;at &#263;e im  se tvrda &#353;ija, </p> 
<p><A NAME="an_2:33">2:33</A>&nbsp;i odvratit &#263;e se od opakih svojih djela, jer  sjetit &#263;e se sudbine otaca svojih kad su grije&#353;ili Gospodu. </p> 
<p><A NAME="an_2:34">2:34</A>&nbsp;Tada  &#263;u ih dovesti natrag u zemlju koju sam obe&#263;ao zaklev&#353;i se njihovim  ocima Abrahamu, Izaku i Jakovu, da gospodare njome. I umno&#382;it  &#263;u ih, i oni se vi&#353;e ne&#263;e smanjivati. </p> 
<p><A NAME="an_2:35">2:35</A>&nbsp;I uspostavit &#263;u s njima  vje&#269;ni Savez: ja &#263;u biti njihov Bog, a oni &#263;e biti moj narod.  I ne&#263;u vi&#353;e izgoniti svog naroda Izraela iz zemlje koju sam im  dao." </p> 
<p><A NAME="an_3:1">3:1</A>&nbsp;Svevladaru Gospode, Bo&#382;e Izraelov, tebi vi&#269;e du&#353;a tjeskobna, duh uznemiren: </p> 
<p><A NAME="an_3:2">3:2</A>&nbsp;&#268;uj, Gospode, i smiluj se jer smo sagrije&#353;ili  pred tobom. </p> 
<p><A NAME="an_3:3">3:3</A>&nbsp;Ti vlada&#353; vje&#269;ito, a mi propadamo bez prestanka. </p> 
<p><A NAME="an_3:4">3:4</A>&nbsp;Gospode svemogu&#263;i, Bo&#382;e Izraelov, &#269;uj dakle molitvu samrtnika  Izraelovih, sinova onih koji su protiv tebe sagrije&#353;ili, koji  nisu slu&#353;ali glasa Gospoda, Boga svojega, pa zato navali&#353;e na  nas nevolje. </p> 
<p><A NAME="an_3:5">3:5</A>&nbsp;Ne spominji se opa&#269;ina na&#353;ih otaca, ve&#263; se spomeni  u ovo vrijeme ruke svoje i Imena svoga. </p> 
<p><A NAME="an_3:6">3:6</A>&nbsp;Da, ti si Gospod,  Bog na&#353;, i mi te ho&#263;emo slaviti, Gospode. </p> 
<p><A NAME="an_3:7">3:7</A>&nbsp;T&#211;a zato si nam  u srce usadio strah svoj da bismo zazvali Ime tvoje i da bismo  te proslavili u izgnanstvu ukloniv&#353;i iz srca svu zlo&#263;u na&#353;ih  otaca, koji su sagrije&#353;ili pred tobom. </p> 
<p><A NAME="an_3:8">3:8</A>&nbsp;Evo nas jo&#353; danas u  ovom izgnanstvu kamo si nas raspr&#353;io na u&#382;as, prokletstvo i pokaranje  zbog svih opa&#269;ina na&#353;ih.</p> 
<p><A NAME="an_3:9">3:9</A>&nbsp;&#268;uj, Izraele, &#382;ivotne propise, prisluhni da nau&#269;i&#353; mudrost.</p> 
<p><A NAME="an_3:10">3:10</A>&nbsp;Za&#353;to, o Izraele, za&#353;to si u zemlji neprijatelja i za&#353;to stari&#353; u tu&#273;ini,</p> 
<p><A NAME="an_3:11">3:11</A>&nbsp;one&#269;i&#353;&#263;uju&#263;' se mrtvacima, ubrojen me&#273;u one koji su u Podzemlju?</p> 
<p><A NAME="an_3:12">3:12</A>&nbsp;Zato &#353;to si Vrelo Mudrosti ostavio!</p> 
<p><A NAME="an_3:13">3:13</A>&nbsp;Da si Bo&#382;jim hodio putem, zauvijek bi prebivao u miru.</p> 
<p><A NAME="an_3:14">3:14</A>&nbsp;Nau&#269;i stoga gdje je mudrost, gdje snaga, gdje li razboritost, pa da ujedno spozna&#353; u &#269;emu je dugovje&#269;nost i &#382;ivot i gdje je svjetlost o&#269;inja i mir.</p> 
<p><A NAME="an_3:15">3:15</A>&nbsp;Ali tko je otkrio prebivali&#353;te Mudrosti, tko li prodro u njene riznice?</p> 
<p><A NAME="an_3:16">3:16</A>&nbsp;Gdje su vladari narod&#196;a, gdje gospodari zvijeri zemaljskih,</p> 
<p><A NAME="an_3:17">3:17</A>&nbsp;gdje oni koji se igrahu ptic&#196;a nebeskih i oni koji zgrtahu srebro i zlato - u &#353;to se ljudi uzdaju - te ne bija&#353;e kraja zgrtanju njihovu?</p> 
<p><A NAME="an_3:18">3:18</A>&nbsp;I gdje su oni koji s tolikim trudom srebro kovahu da im djela nitko natkriliti ne mo&#382;e?</p> 
<p><A NAME="an_3:19">3:19</A>&nbsp;I&#353;&#269;ezli su, oti&#353;li u Podzemlje! Na njihovo mjesto do&#273;o&#353;e drugi.</p> 
<p><A NAME="an_3:20">3:20</A>&nbsp;Mla&#273;i ugleda&#353;e svjetlo dana, nastani&#353;e zemlju, no puta Mudrosti ni oni ne otkri&#353;e;</p> 
<p><A NAME="an_3:21">3:21</A>&nbsp;staza njenih ni oni ne razumje&#353;e, ne doumi&#353;e joj se - sinovi njeni daleko ostado&#353;e od puta njezina.</p> 
<p><A NAME="an_3:22">3:22</A>&nbsp;Nije se &#269;ulo o njoj u Kanaanu niti se vidjela u Temanu;</p> 
<p><A NAME="an_3:23">3:23</A>&nbsp;ni sinovi Hagarini &#353;to zemsku umnost i&#353;tu, ni trgovci iz Midjana i Teme, ni pjesnici pri&#269;a, ni istra&#382;iva&#269;i umnosti ne spozna&#353;e puta Mudrosti, ne dovinu&#353;e se staza njezinih.</p> 
<p><A NAME="an_3:24">3:24</A>&nbsp;Kako je veliko, o Izraele, kako je veliko Bo&#382;je prebivali&#353;te i kako je prostrano mjesto posjeda njegova?</p> 
<p><A NAME="an_3:25">3:25</A>&nbsp;Veliko i bezgrani&#269;no, visoko - neizmjerno!</p> 
<p><A NAME="an_3:26">3:26</A>&nbsp;Ondje se rodi&#353;e divovi, &#269;uveni od davnine, rastom golemi, vje&#353;ti u boju;</p> 
<p><A NAME="an_3:27">3:27</A>&nbsp;ali njih ne izabra Bog niti im povjeri put spoznanja;</p> 
<p><A NAME="an_3:28">3:28</A>&nbsp;izginu&#353;e jer ne ima&#353;e mudrosti, izginu&#353;e sa svoje ludosti.</p> 
<p><A NAME="an_3:29">3:29</A>&nbsp;Tko se na nebo pope, pa da je dohvati - na oblake, pa da je skine?</p> 
<p><A NAME="an_3:30">3:30</A>&nbsp;Tko prebrodi more da bi je otkrio pa da je kupi za naj&#269;istije zlato?</p> 
<p><A NAME="an_3:31">3:31</A>&nbsp;Nitko ne zna njezina puta i nitko njezine staze ne shva&#263;a.</p> 
<p><A NAME="an_3:32">3:32</A>&nbsp;Sveznaju&#263;i - samo je on poznaje, svojim je umom proni&#269;e: on koji je za sva vremena sazdao zemlju i svu je &#382;ivotinjama naselio;</p> 
<p><A NAME="an_3:33">3:33</A>&nbsp;on koji po&#353;alje svjetlost, i ona, gle, po&#273;e; natrag je zovne, i dr&#353;&#263;u&#263;' ona ga poslu&#353;a.</p> 
<p><A NAME="an_3:34">3:34</A>&nbsp;Zvijezde mu veselo sjaju na svojim postajama;</p> 
<p><A NAME="an_3:35">3:35</A>&nbsp;zovne li ih, one mu odgovore: "Evo nas!" - i radosno sjaju svom Stvoritelju.</p> 
<p><A NAME="an_3:36">3:36</A>&nbsp;On je na&#353; Bog: nitko se drugi s njim usporedit' ne mo&#382;e.</p> 
<p><A NAME="an_3:37">3:37</A>&nbsp;On je pronikao sav put spoznaje i predao je sluzi svom Jakovu - Izraelu, svome ljubimcu.</p> 
<p><A NAME="an_3:38">3:38</A>&nbsp;Potom se ona na zemlji pojavila, me&#273;u ljudima udomila.</p> 
<p><A NAME="an_4:1">4:1</A>&nbsp;Ona je knjiga Bo&#382;jih zapovijedi, Zakon koji &#263;e trajati dovijeka: tko ga se dr&#382;ao bude, taj &#263;e &#382;ivjeti; tko ga napusti, taj &#263;e umrijeti.</p> 
<p><A NAME="an_4:2">4:2</A>&nbsp;Vrati se, Jakove, i prihvati je, hodi k sjaju, k njenoj svjetlosti:</p> 
<p><A NAME="an_4:3">4:3</A>&nbsp;ne ustupaj slavu svoju drugomu, ni dostojanstvo svoje narodu tu&#273;emu.</p> 
<p><A NAME="an_4:4">4:4</A>&nbsp;Blago nama, Izraele, jer nam je otkriveno &#353;to je Bogu po volji!</p> 
<p><A NAME="an_4:5">4:5</A>&nbsp;Ohrabri se, narode moj, spomene Izraelov!</p> 
<p><A NAME="an_4:6">4:6</A>&nbsp;Bili ste prodani narodima, ali ne na uni&#353;tenje. Boga ste razgnjevili, stoga biste izru&#269;eni neprijateljima;</p> 
<p><A NAME="an_4:7">4:7</A>&nbsp;Stvoritelja svog ste izazvali &#382;rtvuju&#263;i zlodusima, a ne Bogu.</p> 
<p><A NAME="an_4:8">4:8</A>&nbsp;Zaboravili ste Boga vje&#269;nog, svoga hranioca! O&#382;alostili ste i Jeruzalem - majku koja vas je othranila.</p> 
<p><A NAME="an_4:9">4:9</A>&nbsp;Kada je vidjela gdje se na vas obara gnjev od Boga, stade naricati: "Slu&#353;ajte, susjede sionske: u tugu veliku zavi me Gospod.</p> 
<p><A NAME="an_4:10">4:10</A>&nbsp;Vidjeh gdje mi u su&#382;anjstvo izru&#269;i Vje&#269;ni sinove i k&#263;eri.</p> 
<p><A NAME="an_4:11">4:11</A>&nbsp;S rado&#353;&#263;u sam ih hranila, s tugom i pla&#269;em gledam gdje odlaze.</p> 
<p><A NAME="an_4:12">4:12</A>&nbsp;Nitko nek' se nada mnom ne raduje &#353;to obudovjeh i ostadoh sama. Zbog grijeha djece svoje opustjeh, jer se okrenu&#353;e od Bo&#382;jeg Zakona.</p> 
<p><A NAME="an_4:13">4:13</A>&nbsp;Nisu marili za njegove zapovijedi niti i&#353;li putovima njegovih propisa, niti stupali stazom stege u njegovoj pravednosti.</p> 
<p><A NAME="an_4:14">4:14</A>&nbsp;Do&#273;ite, susjede sionske! Gledajte gdje mi u su&#382;anjstvo predaje Vje&#269;ni sinove i k&#263;eri!</p> 
<p><A NAME="an_4:15">4:15</A>&nbsp;Doveo je na njih narod iz daljine, narod drzak, tu&#273;ega jezika, bez po&#353;tovanja prema starcu, bez smilovanja prema djetetu;</p> 
<p><A NAME="an_4:16">4:16</A>&nbsp;odvedo&#353;e udovi ljubimce, ostavi&#353;e je samu, bez k&#263;eri.</p> 
<p><A NAME="an_4:17">4:17</A>&nbsp;Kako bih vam mogla ja pomo&#263;i?</p> 
<p><A NAME="an_4:18">4:18</A>&nbsp;Samo onaj koji dovede na vas ove nevolje izbavit' vas mo&#382;e iz ruku neprijatelja.</p> 
<p><A NAME="an_4:19">4:19</A>&nbsp;Idite, djeco, oti&#273;ite svojim putem! Ja ostajem napu&#353;tena, samotna;</p> 
<p><A NAME="an_4:20">4:20</A>&nbsp;skinuh haljinu mira, odjenuh se u kostrijet svojih vapaja: sve dane svoje zazivat &#263;u Vje&#269;noga.</p> 
<p><A NAME="an_4:21">4:21</A>&nbsp;Ohrabrite se, djeco, zavapite Bogu: on &#263;e vas izbaviti iz nasilja, iz ruku neprijatelja.</p> 
<p><A NAME="an_4:22">4:22</A>&nbsp;Jer u Vje&#269;nog se uzdam, on &#263;e vas spasiti; od Svetoga o&#269;ekujem radost: uskoro na vas &#263;e se smilovati, Vje&#269;ni, Spasitelj va&#353;.</p> 
<p><A NAME="an_4:23">4:23</A>&nbsp;S tugom i pla&#269;em vidjeh vas gdje odlazite, ali Bog &#263;e vas meni vratiti s rado&#353;&#263;u i klicanjem za sva vremena.</p> 
<p><A NAME="an_4:24">4:24</A>&nbsp;Kao &#353;to susjede sionske vidje&#353;e gdje vas zasu&#382;njuju, tako &#263;e naskoro vidjeti gdje &#263;e vas izbaviti Bog, koji &#263;e do&#263;i u velikoj slavi i sjaju Vje&#269;noga.</p> 
<p><A NAME="an_4:25">4:25</A>&nbsp;Djeco moja, podnesite pokaranje &#353;to se obori na vas od Boga. Neprijatelj te progonio, al' uskoro vidjet &#263;e&#353; njegovu propast, na njegovu &#263;e&#353; &#353;iju staviti nogu.</p> 
<p><A NAME="an_4:26">4:26</A>&nbsp;Moja su nje&#382;na djeca hodila grubim putovima, otjerana kao stado &#353;to ga ote neprijatelj.</p> 
<p><A NAME="an_4:27">4:27</A>&nbsp;Ohrabrite se, djeco, zavapite Bogu: Onaj koji vas stavi na ku&#353;nju, on &#263;e vas se spomenuti.</p> 
<p><A NAME="an_4:28">4:28</A>&nbsp;Ako vam je misao, zastraniv&#353;i, bila daleko od Boga, vratite se i tra&#382;ite ga revno&#353;&#263;u deseterostrukom.</p> 
<p><A NAME="an_4:29">4:29</A>&nbsp;Jer onaj koji je na vas nesre&#263;u doveo, va&#353;im &#263;e spasenjem vratiti vam vje&#269;nu radost.</p> 
<p><A NAME="an_4:30">4:30</A>&nbsp;Ohrabri se, Jeruzaleme, utje&#353;it &#263;e te onaj koji ti dade ime.</p> 
<p><A NAME="an_4:31">4:31</A>&nbsp;Jao onima koji te zlostavljaju, koji se vesele tvojoj propasti!</p> 
<p><A NAME="an_4:32">4:32</A>&nbsp;Jao gradovima kojima su tvoja djeca robovala, te&#353;ko onom koji ti odvede sinove!</p> 
<p><A NAME="an_4:33">4:33</A>&nbsp;Jer kao &#353;to je u&#382;ivao u tvojemu padu i tvojoj se propasti radovao, tako &#263;e tugovati nad svojim opusto&#353;enjem.</p> 
<p><A NAME="an_4:34">4:34</A>&nbsp;Ne&#263;e se veseliti mnogome pu&#269;anstvu, obijest &#263;e mu se preobratit' u tugovanje,</p> 
<p><A NAME="an_4:35">4:35</A>&nbsp;od Vje&#269;noga na nj &#263;e do&#263;i oganj za mnogo dana, i za dugo vrijeme bit &#263;e stan zlodusima.</p> 
<p><A NAME="an_4:36">4:36</A>&nbsp;Obazri se na istok, Jeruzaleme, vidi radost &#353;to ti dolazi od Boga.</p> 
<p><A NAME="an_4:37">4:37</A>&nbsp;Evo, vra&#263;aju ti se sinovi koje si vidio gdje odlaze, sabiru se u tebi od istoka do zapada na zapovijed Svetoga i kli&#269;u u slavu Bo&#382;ju.</p> 
<p><A NAME="an_5:1">5:1</A>&nbsp;Skini, Jeruzaleme, haljinu tugovanja i nesre&#263;e, odjeni se zauvijek ljepotom slave Bo&#382;je,</p> 
<p><A NAME="an_5:2">5:2</A>&nbsp;ogrni se pla&#353;tem Bo&#382;je pravednosti, stavi na glavu vijenac slave Vje&#269;noga;</p> 
<p><A NAME="an_5:3">5:3</A>&nbsp;jer Bog ho&#263;e pokazati sjaj tvoj svemu pod nebom</p> 
<p><A NAME="an_5:4">5:4</A>&nbsp;i zasvagda ti ho&#263;e dati ime: 'Mir pravednosti' i 'Slava bogoljubnosti'.</p> 
<p><A NAME="an_5:5">5:5</A>&nbsp;Ustani, Jeruzaleme, stani na visoko i obazri se na istok: Pogledaj! Djeca se tvoja sabiru, od istoka do zapada, na zapovijed Svetoga, raduju&#263;' se &#353;to ih se spomenuo Bog.</p> 
<p><A NAME="an_5:6">5:6</A>&nbsp;Oti&#353;li su od tebe pje&#353;ice, vodio ih neprijatelj, a gle, Bog ih tebi vra&#263;a no&#353;ene u slavlju, kao djecu kraljevsku.</p> 
<p><A NAME="an_5:7">5:7</A>&nbsp;I naredi Bog: neka se snize sve visoke gore i vje&#269;ne klisure; nek' se doline ispune i poravna zemlja da Izrael &#269;vrsto kro&#269;i u sjaju slave Bo&#382;je.</p> 
<p><A NAME="an_5:8">5:8</A>&nbsp;A &#353;ume i sva stabla mirisna &#269;init &#263;e sjenu Izraelu po Bo&#382;joj zapovijedi;</p> 
<p><A NAME="an_5:9">5:9</A>&nbsp;jer Bog &#263;e voditi Izraela u radosti, u svjetlu njegove slave, prate&#263;' ga milosr&#273;em svojim i pravedno&#353;&#263;u."</p> 
<p><A NAME="an_6:1">6:1</A>&nbsp;Prijepis poslanice koju je poslao Jeremija su&#382;njima koje je  kralj Babilonaca uskoro imao odvesti u Babilon da im saop&#263;i preporuke  &#353;to mu ih je povjerio Bog. Zbog grijeha &#353;to ste ih pred Bogom po&#269;inili, Nabukodonozor, kralj Babilonaca, odvest &#263;e vas kao su&#382;nje u Babilon. </p> 
<p><A NAME="an_6:2">6:2</A>&nbsp;Kada  stignete u Babilon, ostat &#263;ete ondje mnogo godina i za dugo vrijeme, do sedmog nara&#353;taja, a potom &#263;u vas odande u miru izvesti. </p> 
<p><A NAME="an_6:3">6:3</A>&nbsp;A  u Babilonu vidjet &#263;ete bogove - srebrne, zlatne i drvene - koji  se nose na le&#273;ima i koji neznabo&#353;cima strah zadaju. </p> 
<p><A NAME="an_6:4">6:4</A>&nbsp;&#268;uvajte  se! Ne povodite se za tu&#273;im narodima i nemojte da vas pred tim  bogovima strah obuzme </p> 
<p><A NAME="an_6:5">6:5</A>&nbsp;kad opazite pred njima i za njima mno&#353;tvo  koje im se klanja. Recite u srcu: "Tebi se, Gospode, jedinomu  treba klanjati." </p> 
<p><A NAME="an_6:6">6:6</A>&nbsp;Jer s vama je moj an&#273;eo - njemu ste &#382;ivotom  svojim odgovorni.</p> 
<p><A NAME="an_6:7">6:7</A>&nbsp;Jezik im je izgladio umjetnik, drugi su ih oblo&#382;ili zlatom  i srebrom: obmana su i govoriti ne mogu. </p> 
<p><A NAME="an_6:8">6:8</A>&nbsp;Kao za gizdavu djevojku, uzimaju zlato i prave krune za glave svojih bogova. </p> 
<p><A NAME="an_6:9">6:9</A>&nbsp;A dogodi  se te sve&#263;enici potkradaju sa svojih bogova zlato i srebro i  tro&#353;e ga za sebe; daruju ga &#269;ak i bludnicama u bludili&#353;tima.  Ukra&#353;uju ih haljinama kao ljude - </p> 
<p><A NAME="an_6:10">6:10</A>&nbsp;te bogove, srebrne, zlatne  i drvene, no oni se od hr&#273;e i crvoto&#269;i obraniti ne mogu </p> 
<p><A NAME="an_6:11">6:11</A>&nbsp;usprkos  grimizu kojim ih odijevaju. Potrebno im je &#269;istiti lica od hramske  pra&#353;ine koja napada na njih. </p> 
<p><A NAME="an_6:12">6:12</A>&nbsp;Jedan dr&#382;i &#382;ezlo kao poglavar  pokrajine, ali nikog tko bi ga uvrijedio ne mo&#382;e pogubiti; </p> 
<p><A NAME="an_6:13">6:13</A>&nbsp;drugi  u desnici dr&#382;i ma&#269; i sjekiru, ali se ne mo&#382;e obraniti ni od rata  ni od razbojnika. </p> 
<p><A NAME="an_6:14">6:14</A>&nbsp;Po tom jasno slijedi: to bogovi nisu -  njih se, dakle, ne bojte!</p> 
<p><A NAME="an_6:15">6:15</A>&nbsp;Kao &#353;to posuda kojom se &#269;ovjek slu&#382;i postaje beskorisnom  kada se razbije, tako je i s njihovim bogovima koji su postavljeni  u hramovima. </p> 
<p><A NAME="an_6:16">6:16</A>&nbsp;O&#269;i su im pune pra&#353;ine &#353;to je di&#382;u noge onih  koji ulaze. </p> 
<p><A NAME="an_6:17">6:17</A>&nbsp;I kao &#353;to su na sve strane zatvorena vrata onome  koji se ogrije&#353;io o kralja te ima biti pogubljen, tako sve&#263;enici  utvr&#273;uju hramove ovih bogova vratima, bravama i zasunima, boje&#263;i  se da ih razbojnici ne oplja&#269;kaju. </p> 
<p><A NAME="an_6:18">6:18</A>&nbsp;U&#382;i&#382;u im svjetiljke u  mnogo ve&#263;em broju negoli sebi samima, ali nijedne od njih bogovi  ne mogu vidjeti. </p> 
<p><A NAME="an_6:19">6:19</A>&nbsp;Nalik su na grede hrama: srce im iznutra, ka&#382;u, crvi rasta&#269;u - crvi koji gmi&#382;u iz zemlje te rasta&#269;u njih  i njihove haljine. </p> 
<p><A NAME="an_6:20">6:20</A>&nbsp;Oni i ne osje&#263;aju da im je lice pocrnjelo  od dima &#353;to se di&#382;e u hramu. </p> 
<p><A NAME="an_6:21">6:21</A>&nbsp;Na njihova tijela i glave dolije&#263;u  &#353;i&#353;mi&#353;i, lastavice i druge ptice; a ima i ma&#269;aka. </p> 
<p><A NAME="an_6:22">6:22</A>&nbsp;Po tim  &#263;ete znacima prepoznati da to bogovi nisu - njih se, dakle, ne  bojte! </p> 
<p><A NAME="an_6:23">6:23</A>&nbsp;Ne o&#269;iste li im naslagu sa zlata kojim su oblo&#382;eni za  ukras, sami ga ne&#263;e osvjetlati. Nisu ni osje&#263;ali dok su ih salijevali. </p> 
<p><A NAME="an_6:24">6:24</A>&nbsp;Kupovali su ih za najvi&#353;u cijenu, a nema u njima &#382;ivotnoga  daha. </p> 
<p><A NAME="an_6:25">6:25</A>&nbsp;Bez nogu su, pa ih na ramenima nose i tad pokazuju  svoje ruglo ljudima; stide ih se i oni koji im slu&#382;e, </p> 
<p><A NAME="an_6:26">6:26</A>&nbsp;jer  padne li koji bog na zemlju, oni ga moraju podi&#263;i; usprave li  ih, oni se sami od sebe ne&#263;e poma&#263;i; ako se nagnu, ne mogu se  uspraviti. </p> 
<p><A NAME="an_6:27">6:27</A>&nbsp;Kao mrtvacima darove im prinose. Sve&#263;enici im  njihovi tada odnose &#382;rtve da izvuku korist prodaju&#263;i ih. Isto  tako i njihove &#382;ene prigrabe po dio, ne dijele&#263;i ni&#353;ta siromasima  i nemo&#263;nima. Njihovih se &#382;rtava doti&#269;u &#382;ene u &#269;i&#353;&#263;enju, a i porodilje. </p> 
<p><A NAME="an_6:28">6:28</A>&nbsp;Po tom dobro znate: to bogovi nisu - ni&#353;ta ih se ne bojte!</p> 
<p><A NAME="an_6:29">6:29</A>&nbsp;T&#211;a kako biste ih mogli zvati bogovima? Tima srebrnim, zlatnim i drvenim bogovima &#382;rtve prinose &#382;ene. </p> 
<p><A NAME="an_6:30">6:30</A>&nbsp;U njihovim  hramovima sve&#263;enici sjede poderanih haljina, obrijane glave i  brade, ne pokrivaju&#263;i glave; </p> 
<p><A NAME="an_6:31">6:31</A>&nbsp;tule i vi&#269;u pred svojim bogovima, kao na mrtva&#269;kim gozbama. </p> 
<p><A NAME="an_6:32">6:32</A>&nbsp;Sve&#263;enici im skidaju haljine te  njima odijevaju svoje &#382;ene i djecu. </p> 
<p><A NAME="an_6:33">6:33</A>&nbsp;U&#269;ine li im kakvo dobro  ili zlo, oni to ne mogu uzvratiti; </p> 
<p><A NAME="an_6:34">6:34</A>&nbsp;niti mogu koga u&#269;initi  kraljem ili ga svrgnuti; niti mogu dati bogatstvo ili novac.  U&#269;ini li im tko zavjet pa ga ne odr&#382;i, oni ga ne mogu prisiliti  da za to odgovara. </p> 
<p><A NAME="an_6:35">6:35</A>&nbsp;Oni ne mogu &#269;ovjeka spasiti od smrti niti  slabijeg osloboditi od ja&#269;eg; </p> 
<p><A NAME="an_6:36">6:36</A>&nbsp;ne mogu slijepcu vratiti vid  niti izbaviti &#269;ovjeka iz nevolje; </p> 
<p><A NAME="an_6:37">6:37</A>&nbsp;ne mogu se smilovati udovici  niti u&#269;initi dobro siroti. </p> 
<p><A NAME="an_6:38">6:38</A>&nbsp;Nalik su na kamenje iz planine, ti bogovi oblo&#382;eni zlatom i srebrom. Oni koji ih &#353;tuju stidjet  &#263;e se! </p> 
<p><A NAME="an_6:39">6:39</A>&nbsp;Kako se, dakle, mogu smatrati ili nazivati bogovima!</p> 
<p><A NAME="an_6:40">6:40</A>&nbsp;I sami ih Kaldejci obe&#353;&#269;a&#353;&#263;uju; jer vide&#263;i nijema &#269;ovjeka  koji ne mo&#382;e govoriti, oni ga dovode Belu i tra&#382;e da &#269;ovjek progovori, kao da bi ga bog mogao &#269;uti; </p> 
<p><A NAME="an_6:41">6:41</A>&nbsp;i nesposobni su promisliti  o tome i ostaviti te bogove, toliko su li&#353;eni razbora! </p> 
<p><A NAME="an_6:42">6:42</A>&nbsp;&#381;ene  opasane u&#382;etom sjede na putovima i pale kad od maslinovih ljusaka; </p> 
<p><A NAME="an_6:43">6:43</A>&nbsp;kada koju od njih snubi prolaznik da mu se poda, ona se ruga  svojoj susjedi &#353;to je nisu zapazili kao nju i &#353;to joj u&#382;e nije  prekinuto. </p> 
<p><A NAME="an_6:44">6:44</A>&nbsp;Sve &#353;to se doga&#273;a u blizini tih bogova prijevara  je; kako ih, dakle, mogu smatrati ili nazivati bogovima!</p> 
<p><A NAME="an_6:45">6:45</A>&nbsp;Na&#269;ini&#353;e ih drvodjelje i zlatari, i nisu drugo doli tvorevina  njihova. </p> 
<p><A NAME="an_6:46">6:46</A>&nbsp;Njihovi izra&#273;iva&#269;i ne &#382;ive dugo; kako bi njihove  rukotvorine bile bogovi? </p> 
<p><A NAME="an_6:47">6:47</A>&nbsp;Jer svojim &#263;e potomcima ostaviti  samo obmanu i sramotu. </p> 
<p><A NAME="an_6:48">6:48</A>&nbsp;Ako ljude pogodi rat ili nevolja,  sve&#263;enici se me&#273;u sobom savjetuju gdje da se s njima sakriju; </p> 
<p><A NAME="an_6:49">6:49</A>&nbsp;kako ne uvidjeti da to nisu bogovi kad ni sami sebe ne mogu  izbaviti od rata i od nevolja? </p> 
<p><A NAME="an_6:50">6:50</A>&nbsp;Po svemu tomu znat &#263;e se:  ti drveni idoli, oblo&#382;eni zlatom ili srebrom, samo su prijevara!  Svima, narodima i kraljevima, bit &#263;e jasno: nisu to bogovi, nego  su djela ruku ljudskih: nikakva Bo&#382;jeg udjela u njima nema! </p> 
<p><A NAME="an_6:51">6:51</A>&nbsp;Kome, dakle, ne&#263;e biti jasno: to bogovi nisu?</p> 
<p><A NAME="an_6:52">6:52</A>&nbsp;T&#211;a ne mogu oni postaviti kralja u nekoj zemlji niti  dati ki&#353;u ljudima; </p> 
<p><A NAME="an_6:53">6:53</A>&nbsp;ne mogu presuditi u svojim poslovima niti  izbaviti potla&#269;enog; nemo&#263;ni su oni poput vrana izme&#273;u neba i  zemlje. </p> 
<p><A NAME="an_6:54">6:54</A>&nbsp;Neka padne vatra na hram tih drvenih bogova oblo&#382;enih  zlatom ili srebrom, njihovi &#263;e sve&#263;enici pobje&#263;i i spasiti se, dok &#263;e oni ondje izgorjeti kao grede. </p> 
<p><A NAME="an_6:55">6:55</A>&nbsp;Oni se ne mogu opirati  ni kralju ni neprijatelju. </p> 
<p><A NAME="an_6:56">6:56</A>&nbsp;Kako onda pomisliti ili povjerovati  da su to bogovi?</p> 
<p><A NAME="an_6:57">6:57</A>&nbsp;Ti drveni bogovi oblo&#382;eni srebrom i zlatom ne mogu se  obraniti ni od kradljivaca ni od razbojnika: kako su ovi ja&#269;i  od njih, oplja&#269;kat &#263;e im zlato i srebro i oti&#263;i s haljinama u  koje su odjeveni; oni su nesposobni sebi samima pomo&#263;i. </p> 
<p><A NAME="an_6:58">6:58</A>&nbsp;Zato  je bolje biti kralj koji dokazuje svoju hrabrost, ili u ku&#263;i  korisna posuda kojom se vlasnik slu&#382;i nego la&#382;ni bogovi; bolja  su i vrata u ku&#263;i koja &#269;uvaju ono &#353;to je u njoj nego la&#382;ni bogovi;  i drveni stup u kakvoj pala&#269;i bolji je nego la&#382;ni bogovi. </p> 
<p><A NAME="an_6:59">6:59</A>&nbsp;Sunce, mjesec i zvijezde, dok sjaju da izvr&#353;e slu&#382;bu, poslu&#353;ni su. </p> 
<p><A NAME="an_6:60">6:60</A>&nbsp;Milina je vidjeti i munju kada sijevne. A vjetar donosi dah  svoj zemlji, </p> 
<p><A NAME="an_6:61">6:61</A>&nbsp;i oblaci, kada im Gospod zapovjedi da oblete  svu zemlju, odmah izvr&#353;e nalog Bo&#382;ji. Vatra, poslana odozgo da  sa&#382;e&#382;e gore i &#353;ume, izvr&#353;ava &#353;to joj je nalo&#382;eno. </p> 
<p><A NAME="an_6:62">6:62</A>&nbsp;Sa svim  ovim ti se bogovi ni ljepotom ni snagom usporediti ne mogu. </p> 
<p><A NAME="an_6:63">6:63</A>&nbsp;Zato  se ne mo&#382;e misliti ni re&#263;i da su to bogovi, jer nisu sposobni  kazniti niti u&#269;initi dobra ljudima. </p> 
<p><A NAME="an_6:64">6:64</A>&nbsp;Kada, dakle, znate da  to bogovi nisu, njih se ne bojte!</p> 
<p><A NAME="an_6:65">6:65</A>&nbsp;Oni ne mogu ni prokleti ni blagosloviti kraljeva; </p> 
<p><A NAME="an_6:66">6:66</A>&nbsp;niti  mogu narodima pokazati znamenja na nebu; oni ne sjaju kao sunce  niti svijetle kao mjesec. </p> 
<p><A NAME="an_6:67">6:67</A>&nbsp;Zvijeri su od njih bolje; pobje&#263;i  one mogu u skrovi&#353;te i sebi pomo&#263;i. </p> 
<p><A NAME="an_6:68">6:68</A>&nbsp;Nikako nam, dakle, nije  jasno da su to bogovi; stoga ih se ne bojte!</p> 
<p><A NAME="an_6:69">6:69</A>&nbsp;Kao pti&#269;je stra&#353;ilo u ne&#269;uvanu polju lubenica, takvi  su njihovi drveni bogovi oblo&#382;eni zlatom i srebrom. </p> 
<p><A NAME="an_6:70">6:70</A>&nbsp;Jednako  su sli&#269;ni glogovu grmu u vrtu na koji sjeda svaka ptica ili mrtvacu  ba&#269;enu u mrak - ti drveni bogovi oblo&#382;eni zlatom i srebrom. </p> 
<p><A NAME="an_6:71">6:71</A>&nbsp;Po  grimizu i crvenilu &#353;to na njima trune prepoznat &#263;ete da to nisu  bogovi. Napokon i sami budu izjedeni te postanu na sramotu zemlji.</p> 
<p><A NAME="an_6:72">6:72</A>&nbsp;Koliko je bolji pravednik koji nema kumir&#196;a; sramota  je daleko od njega!</p> 
<p><HR>
<CENTER>
<A HREF="ma1.htm">Next: 1 Macabees</A></CENTER>
</BODY>
</HTML>
