[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ezr)  [Next](est) 

------------------------------------------------------------------------

### Croatian Bible: Nehemiah

<span id="an_1:1">1:1</span> Povijest Nehemije, sina Hakalijina. Mjeseca
Kisleva, dvadesete godine, kad sam bio u Susi,

<span id="an_1:2">1:2</span> dođe Hanani, jedan od moje braće, s nekim
ljudima iz Judeje. Ja ih zapitah o Židovima - o Ostatku što se spasio od
sužanjstva i o Jeruzalemu.

<span id="an_1:3">1:3</span> Oni mi odgovoriše: "Ostatak, oni koji su
nakon sužanjstva ostali u zemlji, u velikoj su nevolji i sramoti.
Jeruzalemski je zid sav razoren, a vrata mu ognjem spaljena."

<span id="an_1:4">1:4</span> Kad sam čuo te vijesti, sjedoh i zaplakah.
Tugovao sam više dana, postio i molio se pred Bogom nebeskim.

<span id="an_1:5">1:5</span> I rekoh: "O, Jahve, Bože nebeski, veliki i
strašni Bože koji čuvaš Savez i naklonost onima koji te ljube i drže
zapovijedi tvoje!

<span id="an_1:6">1:6</span> Neka uho tvoje bude pažljivo i oči tvoje
otvorene da čuješ molitvu sluge svoga. Molim ti se sada, danju i noću,
za sinove Izraelove, sluge tvoje, i ispovijedam grijehe sinova
Izraelovih koje smo učinili protiv tebe; sagriješili smo i ja i kuća oca
mojega!

<span id="an_1:7">1:7</span> Veoma smo zlo činili prema tebi, ne držeći
naredaba tvojih, zakona i običaja koje si ti naredio po Mojsiju, sluzi
svome.

<span id="an_1:8">1:8</span> Ali se opomeni riječi koje si povjerio
Mojsiju, sluzi svome: 'Ako budete nevjerni, ja ću vas rasuti među
narode;

<span id="an_1:9">1:9</span> ali ako se obratite meni i budete poštovali
moje naredbe i držali ih, budu li neki od vas prognani i nakraj neba, ja
ću vas sakupiti i odvesti na mjesto koje sam izabrao da ondje prebiva
moje Ime.'

<span id="an_1:10">1:10</span> A, eto, oni su tvoje sluge i tvoj narod,
koji si izbavio svojom velikom moći i snažnom rukom svojom.

<span id="an_1:11">1:11</span> Ah, Gospode, neka uho tvoje bude pažljivo
na molitvu sluge tvoga, na molitvu slugu tvojih, koji su spremni bojati
se tvoga Imena. Smjerno te molim, udijeli danas sreću sluzi svome i
učini da nađe milost pred ovim čovjekom." A ja bijah tada peharnik
kraljev.

<span id="an_2:1">2:1</span> Mjeseca Nisana, dvadesete godine
kraljevanja Artakserksova, stajalo je vino pred kraljem. Uzeh ga i
ponudih kralju. Nikada pred njim nisam bio tužan.

<span id="an_2:2">2:2</span> Tada mi kralj reče: "Što ti je tužno lice?
Nisi li možda bolestan? Nije drugo nego je tuga u tvome srcu!" Ja se
veoma uplaših

<span id="an_2:3">2:3</span> i rekoh kralju: "Neka uvijek živi kralj!
Kako mi lice ne bi bilo tužno kad je grad gdje su grobovi mojih otaca
razoren, a vrata mu ognjem spaljena?"

<span id="an_2:4">2:4</span> Kralj me upita: "Što, dakle, želiš?" Zazvah
Boga nebeskoga

<span id="an_2:5">2:5</span> i odgovorih kralju: "Ako je kralju po volji
i ako ti je mio sluga tvoj, pusti me da odem u Judeju, u grad grobova
mojih otaca, da ga obnovim."

<span id="an_2:6">2:6</span> Kralj me upita pred kraljicom, koja je
sjedila kraj njega: "Koliko bi trajao tvoj put? Kada ćeš se vratiti?"
Pošto sam utvrdio vrijeme koje je odgovaralo kralju, pusti me da odem.

<span id="an_2:7">2:7</span> Još rekoh kralju: "Ako je kralju po volji,
mogao bih ponijeti pisma upraviteljima s onu stranu Rijeke da me
propuste do Judeje;

<span id="an_2:8">2:8</span> i pismo Asafu, nadgledniku kraljeve šume,
da mi dadne drva za gradnju vrata na tvrđi Hrama, za gradski bedem i za
kuću u kojoj ću se nastaniti." I dade mi kralj, jer dobrostiva ruka Boga
moga bijaše nada mnom.

<span id="an_2:9">2:9</span> I dođoh tako k upraviteljima s onu stranu
Rijeke i dadoh im kraljeva pisma. A kralj posla sa mnom časnike i
konjanike.

<span id="an_2:10">2:10</span> Kad to ču Sanbalat, Horonac, i sluga
Tobija, Amonac, bi im vrlo mrsko što je došao čovjek da se zauzme za
dobro Izraelaca.

<span id="an_2:11">2:11</span> Stigavši u Jeruzalem, ostadoh ondje tri
dana.

<span id="an_2:12">2:12</span> Zatim ustah noću, u pratnji nekoliko
ljudi, nikomu ne povjerivši što mi je Bog moj nadahnuo da učinim za
Jeruzalem; a nisam imao druge životinje osim kljuseta na kojem sam
jahao.

<span id="an_2:13">2:13</span> Iziđoh, dakle, noću na Dolinska vrata i
uputih se Zmajevskom izvoru, a zatim prema Smetlišnim vratima: razgledao
sam jeruzalemski zid gdje je bio razoren i vrata koja su bila spaljena.

<span id="an_2:14">2:14</span> Nastavio sam put prema Izvorskim vratima
i Kraljevskom ribnjaku, ali nisam našao prolaza za životinju na kojoj
sam jahao.

<span id="an_2:15">2:15</span> Uspeo sam se zato noću uz Potok, i dalje
razgledajući zid, i ponovo sam ušao na Dolinska vrata. Tako sam se
vratio,

<span id="an_2:16">2:16</span> a da savjetnici nisu primijetili kamo sam
otišao i što sam učinio. Sve do sada nisam ništa rekao Židovima: ni
svećenicima, ni velikašima, ni savjetnicima, ni drugima nadstojnicima.

<span id="an_2:17">2:17</span> Tada im rekoh: "Vidite u kakvoj smo
nevolji: Jeruzalem je u ruševinama, a vrata mu spaljena. Hajte,
sagradimo jeruzalemski zid da više ne budemo izloženi ruglu."

<span id="an_2:18">2:18</span> I objasnih im kako je dobrostiva ruka
Boga moga bila nada mnom, a saopćih im i riječi koje mi kralj bijaše
rekao. "Ustanimo", povikaše oni, "i gradimo!" I ukrijepiše im se ruke na
dobro djelo.

<span id="an_2:19">2:19</span> Na te vijesti počeše nam se rugati
Sanbalat, Horonac, i sluga Tobija, Amonac, i Gešem, Arapin. Prezirno su
nam govorili: "Što radite ovdje? Hoćete li se pobuniti protiv kralja?"

<span id="an_2:20">2:20</span> Ali im ja odgovorih ovim riječima:
"Nebeski će nam Bog dati da uspijemo. Mi, sluge njegove, ustasmo da
gradimo. A vi nemate ni dijela, ni prava, ni spomena u Jeruzalemu."

<span id="an_3:1">3:1</span> Tada usta veliki svećenik Elijašib sa
svojom braćom svećenicima te sagradiše Ovčja vrata. Posvetiše ih,
postaviše im krila i nastaviše graditi sve do kule Meaha i do Hananelove
kule.

<span id="an_3:2">3:2</span> Kraj njih su gradili Jerihonci, a do njih
je gradio Zakur, sin Imrijev.

<span id="an_3:3">3:3</span> Sinovi Hasnaini gradili su Riblja vrata,
stavili dovratke, utvrdili krila, stožere i prijevornice.

<span id="an_3:4">3:4</span> Kraj njih je popravljao Merimot, sin Urije,
sina Hakosova; a do njega je popravljao Mešulam, sin Berekje, sina
Mešezabelova; a do njega je popravljao Sadok, sin Baanin.

<span id="an_3:5">3:5</span> Kraj njih su popravljali Tekoanci, ali su
njihovi plemenitaši odbili da prignu šiju na službu svojim gospodarima.

<span id="an_3:6">3:6</span> Stara vrata popravljali su Jojada, sin
Paseahov, i Mešulam, sin Besodjin. Oni su stavili dovratke, učvrstili
krila, stožere i prijevornice.

<span id="an_3:7">3:7</span> A kraj njih obnavljahu Melatja Gibeonjanin,
Jadon Meronoćanin i ljudi iz Gibeona i Mispe, podložnici upravitelja s
onu stranu Rijeke.

<span id="an_3:8">3:8</span> A do njih je popravljao Uziel, Harhajin
sin, zlatar, a do njega je popravljao Hananija, jedan od pomastara: oni
su utvrdili Jeruzalem sve do Širokog zida.

<span id="an_3:9">3:9</span> Do njih je popravljao Refaja, sin Hurov,
glavar polovice jeruzalemskog okruga.

<span id="an_3:10">3:10</span> A do njega je popravljao Jedaja, sin
Harumafov, pred svojom kućom; a do njega je popravljao Hatuš, sin
Hašabnejin.

<span id="an_3:11">3:11</span> Malkija, sin Harimov, i Hašub, sin
Pahat-Moabov, popravljali su dio sve do Pećne kule.

<span id="an_3:12">3:12</span> A do njih je popravljao Šalum, sin
Halohešov, glavar polovice okruga, on i njegovi sinovi.

<span id="an_3:13">3:13</span> Dolinska vrata popravljao je Hanum i
stanovnici Zanoaha: sagradili su ih, učvrstili krila, stožere i
prijevornice i postavili tisuću lakata zida do Smetlišnih vrata.

<span id="an_3:14">3:14</span> Smetlišna vrata popravljao je Malkija,
sin Rekabov, glavar bethakeremskog okruga, sa svojim sinovima: učvrstili
su krila, stožere i prijevornice.

<span id="an_3:15">3:15</span> Izvorska vrata popravljao je Šalum, sin
Kol-Hozeov, glavar nad mispanskim okrugom: sagradio ih je, pokrio ih,
utvrdio vratna krila, stožere i prijevornice. On je popravio i zid kod
ribnjaka Šiloaha, koji se proteže od Kraljevskog vrta do stepenica što
silaze iz Davidova grada.

<span id="an_3:16">3:16</span> Za njim je popravljao Nehemija, sin
Azbukov, glavar nad polovicom betsurskog okruga, sve do nasuprot
Davidovim grobnicama i do umjetnog ribnjaka i Vojarne.

<span id="an_3:17">3:17</span> Za njim su popravljali leviti: Rehum, sin
Banijev; a do njega je popravljao Hašabja, glavar nad polovicom keilskog
okruga, za svoje područje.

<span id="an_3:18">3:18</span> Do njih su popravljala njihova braća:
Bavaj, sin Henadadov, glavar nad polovicom keilskog kotara;

<span id="an_3:19">3:19</span> a do njega Ezer, sin Ješuin, glavar
Mispe, popravljao je drugi dio, sučelice usponu prema Oružarnici na
uglu.

<span id="an_3:20">3:20</span> Za njim je popravljao Baruk, sin Zabajev,
i popravio je drugi dio, od ugla do kućnih vrata velikog svećenika
Elijašiba.

<span id="an_3:21">3:21</span> Za njim je popravljao Meremot, sin Urije,
sina Hakosova, drugi dio: od Elijašibova kućnog ulaza do kraja
Elijašibove kuće.

<span id="an_3:22">3:22</span> Za njima su radili na popravcima
svećenici koji su živjeli u Okružju.

<span id="an_3:23">3:23</span> Za njima su pak popravljali Benjamin i
Hašub sučelice svojim kućama. Za njima je popravljao Azarja, sin
Ananijina sina Maaseje, nasuprot svojoj kući.

<span id="an_3:24">3:24</span> Za njima je popravljao Binuj, sin
Henadadov, drugi dio - od Azarjine kuće do ugla, do zidnog kruništa.

<span id="an_3:25">3:25</span> Palal, sin Uzajev, popravljao je nasuprot
uglu i kuli koja se uzdiže iznad Gornje kraljevske palače, a nalazi se
prema dvorištu Tamnice. Za njim je Pedaja, sin Parošev, popravljao

<span id="an_3:26">3:26</span> sve do Vodenih vrata, u smjeru istoka, i
sve do pred Uzdignutu kulu.

<span id="an_3:27">3:27</span> Za njima su popravljali Tekoanci drugi
dio nasuprot velikoj Uzdignutoj kuli, sve do Ofelskog zida.

<span id="an_3:28">3:28</span> Od Konjskih vrata popravljali su
svećenici, svaki nasuprot svojoj kući.

<span id="an_3:29">3:29</span> Za njima je Sadok, sin Imerov, popravljao
nasuprot svojoj kući. Za njim je popravljao Šemaja, sin Šekanijin, čuvar
Istočnih vrata.

<span id="an_3:30">3:30</span> Za njim su Hananija, sin Šelemjin, i
Hanun, šesti sin Salafov, popravljali drugi dio. Za njima je popravljao
Mešulam, sin Berekjin, nasuprot svome stanu.

<span id="an_3:31">3:31</span> Za njim je Malkija, zlatar, popravljao
sve do prebivališta netinaca i trgovaca, nasuprot Nadgledničkim vratima
do Gornje dvorane na zidnom kruništu.

<span id="an_3:32">3:32</span> A zlatari su i trgovci popravljali između
Gornje dvorane na zidnom kruništu do Ovčjih vrata.

<span id="an_3:33">3:33</span> Kad je Sanbalat čuo da gradimo zid,
razljutio se. Bio je veoma srdit, ismijavao je Židove

<span id="an_3:34">3:34</span> i vikao je pred svojom braćom i
samarijanskom vojskom: "Što poduzimaju ovi jadni Židovi? Kane li možda
popraviti, žrtvovati i završiti sve u jedan dan? Zar će iz hrpe praha
dozvati u život spaljeno kamenje?"

<span id="an_3:35">3:35</span> Tobija, Amonac, koji je bio uz njega,
reče: "Neka samo grade! Ali popne li se lisica, srušit će im kamene
zidove."

<span id="an_3:36">3:36</span> Čuj, o Bože naš, kako nas preziru! Navrni
njihove poruge na njihovu glavu. Predaj ih kao plijen u zemlju ropstva.

<span id="an_3:37">3:37</span> Ne pokrivaj njihova bezakonja i grijeh
njihov neka ne bude izbrisan pred licem tvojim jer su se rugali
graditeljima.

<span id="an_3:38">3:38</span> Tako smo gradili zid, koji je uskoro bio
završen do pola visine. Narod je imao oduševljenja za rad.

<span id="an_4:1">4:1</span> Kad su Sanbalat, Tobija, Arapi, Amonci i
Ašdođani čuli da napreduje popravljanje jeruzalemskih zidova - jer su se
počele zatvarati pukotine - veoma se ražestiše.

<span id="an_4:2">4:2</span> Zakleše se svi zajedno da će napasti
Jeruzalem i da će nas smesti.

<span id="an_4:3">4:3</span> Mi smo tada zazvali Boga našega i
postavljali smo dnevnu i noćnu stražu da bismo zaštitili grad.

<span id="an_4:4">4:4</span> A Židovi govorahu: "Snage su nosačima
klonule, a ruševina je mnogo: nećemo nikada stići sagraditi zida!"

<span id="an_4:5">4:5</span> A naši neprijatelji rekoše: "Uvući ćemo se
među njih prije nego što doznaju i opaze nas: tada ćemo ih poubijati i
tako osujetiti pothvat!"

<span id="an_4:6">4:6</span> A kad bi došli Židovi koji žive kraj njih,
po deset bi nas puta upozoravali: "Idu protiv vas iz svih mjesta u
kojima stanuju!"

<span id="an_4:7">4:7</span> Postavili smo se u nizinama, iza zida i na
goletima; rasporedio sam narod po rodovima, s mačevima, kopljima i
lukovima.

<span id="an_4:8">4:8</span> Kad sam vidio kako se boje, ustao sam i
objavio velikašima, odličnicima i ostalom narodu ovo: "Ne bojte se ovih
ljudi! Mislite na Gospoda, velikoga i strašnoga, i borite se za svoju
braću, za sinove i kćeri svoje, za žene i kuće svoje!"

<span id="an_4:9">4:9</span> Kad su naši neprijatelji čuli da smo
obaviješteni i da je Bog osujetio njihovu osnovu, mogli smo se vratiti k
zidu, svaki svome poslu.

<span id="an_4:10">4:10</span> Ali je od toga dana samo polovica mojih
momaka obavljala posao, a ostali su držali koplja, štitove, lukove i
oklope, a glavari stajali iza doma Judina,

<span id="an_4:11">4:11</span> koji je gradio zid. I nosači tereta
držali su oružje: jednom je rukom svaki radio svoj posao, a u drugoj mu
bilo oružje.

<span id="an_4:12">4:12</span> Svaki je od graditelja, dok je radio,
nosio mač pripasan uz bok. Trubač je stajao kraj mene.

<span id="an_4:13">4:13</span> Rekao sam velikašima, odličnicima i
ostalom narodu: "Posao je velik i zamašan, a mi se rasuli po zidu,
daleko jedni od drugih:

<span id="an_4:14">4:14</span> skupite se oko nas na mjesto gdje čujete
glas trube, a Bog naš borit će se za nas."

<span id="an_4:15">4:15</span> Tako smo obavljali posao od rane zore do
prvih zvijezda. Polovica je bila naoružana kopljima.

<span id="an_4:16">4:16</span> U to sam vrijeme još rekao narodu: "Svaki
sa svojim slugom neka noći u Jeruzalemu: po redu ćemo noću stražariti, a
danju raditi."

<span id="an_4:17">4:17</span> Ni ja, ni moja braća, ni moji momci, ni
stražari koji su me pratili nismo skidali svojih haljina, svatko je
držao pri ruci svoje oružje.

<span id="an_5:1">5:1</span> Velika se vika digla među ljudima i ženama
protiv njihove braće Židova.

<span id="an_5:2">5:2</span> Jedni su govorili: "Zalažemo svoje sinove i
kćeri da bismo mogli nabaviti pšenice te jesti i živjeti."

<span id="an_5:3">5:3</span> Drugi su govorili: "Zalažemo svoja polja,
vinograde svoje i kuće svoje da bismo mogli nabaviti pšenice za vrijeme
gladi."

<span id="an_5:4">5:4</span> Drugi su opet govorili: "Moramo uzaimati
novac na polja svoja i vinograde da bismo mogli isplatiti kraljeve
namete.

<span id="an_5:5">5:5</span> Tijelo je naše kao tijelo braće naše,
sinovi su naši kao i njihovi, a mi moramo predavati u ropstvo svoje
sinove i kćeri; među našim kćerima neke su već robinje! A mi ne možemo
ništa jer polja naša i vinograde drže drugi."

<span id="an_5:6">5:6</span> Razljutio sam se veoma kad sam čuo njihovu
viku i te riječi.

<span id="an_5:7">5:7</span> Pošto sam u sebi promislio, prekorio sam
velikaše i odličnike riječima: "Vi namećete teret svojoj braći!" I
sazvao sam protiv njih velik zbor.

<span id="an_5:8">5:8</span> I rekao sam: "Mi smo, koliko smo mogli,
otkupili svoju židovsku braću koja bijahu prodana poganima. A sada vi
prodajete svoju braću da bismo ih otkupili!" Svi su šutjeli i nitko nije
odgovorio.

<span id="an_5:9">5:9</span> Nastavio sam: "Nije dobro to što činite. Ne
treba li da hodite u strahu Boga našega da se tako uklonimo ruglu
neprijateljskih naroda?

<span id="an_5:10">5:10</span> I ja, i moja braća, i moji momci davali
smo im novaca i žita. Ali smo im dug oprostili.

<span id="an_5:11">5:11</span> Vratite im i vi još danas njihova polja,
vinograde, maslinike i kuće njihove i oprostite im postotak u novcu, u
žitu, u vinu, u ulju, što ste im ga nametnuli."

<span id="an_5:12">5:12</span> A oni odgovoriše: "Vratit ćemo; nećemo od
njih ništa tražiti. Učinit ćemo kako si rekao." Tada pozvah svećenike i
naredih neka se zakunu da će učiniti kako su obećali.

<span id="an_5:13">5:13</span> Zatim istresoh skute svoje odjeće
govoreći: "Neka Bog ovako istrese iz vlastite kuće i imanja svakog
čovjeka koji se ne bude držao ovog obećanja! Tako bio istresen i
ispražnjen!" A sav zbor odgovori "Amen!" hvaleći Jahvu. I narod je
učinio prema ovom dogovoru.

<span id="an_5:14">5:14</span> I od dana kad mi je kralj naredio da
budem upravitelj u zemlji Judinoj, od dvadesete do trideset i druge
godine kraljevanja Artakserksa, za dvanaest godina ja i moja braća nismo
nikada jeli upraviteljskog kruha.

<span id="an_5:15">5:15</span> Ali prijašnji upravitelji, moji
prethodnici, ugnjetavahu narod: svakoga su dana od njega uzimali
četrdeset šekela srebra za kruh; i njihove su sluge ugnjetavale narod. A
ja nisam nikada tako činio, zbog straha Božjega.

<span id="an_5:16">5:16</span> Čak sam se jednako držao posla oko zida i
nisam kupio ni jedne njive! Svi su moji momci bili ondje okupljeni na
poslu.

<span id="an_5:17">5:17</span> Za mojim su stolom jeli Židovi i
odličnici, njih stotinu i pedeset na broju, osim onih koji su k nama
dolazili iz okolnih naroda.

<span id="an_5:18">5:18</span> Svakoga se dana o mom trošku pripremalo
jedno goveče, šest biranih ovaca i peradi; svakih deset dana donosilo se
obilje vina za sve. A opet nisam nikada tražio upraviteljskog poreza na
kruh, jer je narod već bio teško opterećen.

<span id="an_5:19">5:19</span> Spomeni se, Bože moj, za moje dobro svega
što sam učinio ovome narodu!

<span id="an_6:1">6:1</span> Kad su Sanbalat, Tobija, Gešem Arapin i
ostali naši neprijatelji dočuli da sam obnovio zid i da nije u njemu
ostalo pukotine - do toga vremena nisam zapravo bio namjestio krila na
vratima -

<span id="an_6:2">6:2</span> poručiše mi Sanbalat i Gešem: "Dođi da se
sastanemo u Kefiri, u Dolini ononskoj." Ali su mi oni zlo mislili.

<span id="an_6:3">6:3</span> Zato sam im poslao glasnike s ovim
odgovorom: "Zauzet sam velikim poslom i ne mogu sići: posao bi zastao
kad bih ga ostavio da dođem k vama!"

<span id="an_6:4">6:4</span> Četiri su mi puta slali isti poziv i ja sam
im odvraćao isti odgovor.

<span id="an_6:5">6:5</span> Tada, peti put, s istom nakanom, posla mi
Sanbalat svoga slugu s otvorenim pismom.

<span id="an_6:6">6:6</span> U njemu je pisalo: "Čuje se u narodima - a
Gašmu potvrđuje - da se ti i Židovi spremate na bunu; zato da i gradiš
zid i da želiš postati njihovim kraljem, kako vele.

<span id="an_6:7">6:7</span> I da si postavio proroke da proglase tvoj
uspjeh u Jeruzalemu i da kažu: Judeja ima kralja! Sada će ti glasovi
stići kralju do ušiju: zato dođi da se posavjetujemo."

<span id="an_6:8">6:8</span> Ali sam mu ja odgovorio: "Ništa nije tako
kao što tvrdiš; sve je to samo izmišljotina tvoga srca."

<span id="an_6:9">6:9</span> Jer su nas oni htjeli uplašiti govoreći:
"Klonut će im ruke od posla i neće ga završiti nikada." A ja sam,
naprotiv, ukrijepio ruke svoje!

<span id="an_6:10">6:10</span> Pošao sam Šemaji, sinu Delaje, sina
Mehetabelova, koji se bijaše zatvorio u svojoj kući. On mi objavi:
"Nađimo se u Domu Božjemu, usred Hekala, i zatvorimo vrata Hekala jer će
doći da te ubiju. Jest, još noćas doći će da te ubiju!"

<span id="an_6:11">6:11</span> A ja odgovorih: "Zar da bježi čovjek kao
što sam ja? Koji čovjek, meni sličan, može ući u Hekal i ostati živ? Ne,
ja ne idem."

<span id="an_6:12">6:12</span> I tada razabrah: nije ga poslao Bog, nego
mi je objavio proroštvo, jer su ga Tobija i Sanbalat podmitili,

<span id="an_6:13">6:13</span> da bih, uplašen, učinio onako te
sagriješio. To bi im poslužilo da me ozloglase i da mi se rugaju!

<span id="an_6:14">6:14</span> Sjeti se, Bože moj, Tobije i Sanbalata
prema ovim njihovim djelima, a i proročice Noadje i ostalih proroka što
me htjedoše uplašiti.

<span id="an_6:15">6:15</span> Zid je završen dvadeset i petog Elula, za
pedeset i dva dana.

<span id="an_6:16">6:16</span> A kad su čuli svi naši neprijatelji i
vidjeli svi pogani oko nas, bilo je to čudo u očima njihovim, jer su
shvatili da je Bog naš učinio to djelo.

<span id="an_6:17">6:17</span> A onih dana mnogi su židovski velikaši
često slali svoja pisma Tobiji i mnoga su primali od Tobije.

<span id="an_6:18">6:18</span> Jer u Judeji bijahu mnogi s njime
zakletvom povezani: tÓa bio je u rodu sa Šekanijom, sinom Arahovim, i
sinom njegovim Johananom, koji je uzeo za ženu kćer Mešulama, sina
Berekjina.

<span id="an_6:19">6:19</span> I veličali su preda mnom njegova djela, a
njemu prenosili moje riječi. Zato je Tobija i slao pisma da me uplaši.

<span id="an_7:1">7:1</span> A kad je zid bio sagrađen i kad sam
namjestio vratna krila, postavljeni su čuvari na vratima i pjevači i
leviti.

<span id="an_7:2">7:2</span> Upravu sam Jeruzalema povjerio Hananiju,
svome bratu, i Hananiji, zapovjedniku tvrđave, jer je ovaj bio čovjek
povjerenja i bojao se Boga kao malo tko.

<span id="an_7:3">7:3</span> Rekao sam im: "Jeruzalemska vrata neka se
ne otvaraju dok sunce ne ogrije; a dok ono bude još visoko, neka ih
zatvore i prebace prijevornice. Treba postaviti straže uzete između
žitelja jeruzalemskih: svakoga na njegovo mjesto, svakoga nasuprot
njegovoj kući.

<span id="an_7:4">7:4</span> Grad je bio prostran i velik, ali je u
njemu bilo malo stanovnika jer nije bilo sagrađenih kuća.

<span id="an_7:5">7:5</span> A Bog me moj nadahnuo te sam skupio
velikaše, odličnike i narod da se unesu u rodovnike. Tada sam našao
rodovnik onih koji su se prije vratili. U njemu nađoh zapisano:

<span id="an_7:6">7:6</span> Evo ljudi iz pokrajine koji su došli iz
sužanjstva u koje ih bijaše odveo Nabukodonozor, babilonski kralj.
Vratili su se u Jeruzalem i Judeju, svaki u svoj grad.

<span id="an_7:7">7:7</span> Došli su sa Zerubabelom, Ješuom, Nehemijom,
Azarjom, Raamjom, Nahamanijem, Mordokajem, Bilšanom, Misperetom,
Bigvajem, Nehumom, Baanom. Broj ljudi naroda Izraelova:

<span id="an_7:8">7:8</span> Paroševih sinova: dvije tisuće stotinu
sedamdeset i dva;

<span id="an_7:9">7:9</span> sinova Šefatjinih: tri stotine sedamdeset i
dva;

<span id="an_7:10">7:10</span> Arahovih sinova: šest stotina pedeset i
dva!

<span id="an_7:11">7:11</span> Pahat-Moabovih sinova, to jest Ješuinih i
Joabovih sinova: dvije tisuće osam stotina i osamnaest;

<span id="an_7:12">7:12</span> sinova Elamovih: tisuću dvjesta pedeset i
četiri;

<span id="an_7:13">7:13</span> Zatuovih sinova: osam stotina četrdeset i
pet;

<span id="an_7:14">7:14</span> sinova Zakajevih: sedam stotina i
šezdeset;

<span id="an_7:15">7:15</span> Binujevih sinova: šest stotina četrdeset
i osam;

<span id="an_7:16">7:16</span> sinova Bebajevih: šest stotina dvadeset i
osam;

<span id="an_7:17">7:17</span> Azgadovih sinova: dvije tisuće tri
stotine dvadeset i dva;

<span id="an_7:18">7:18</span> sinova Adonikamovih: šest stotina
šezdeset i sedam;

<span id="an_7:19">7:19</span> Bigvajevih sinova: dvije tisuće šezdeset
i sedam;

<span id="an_7:20">7:20</span> sinova Adinovih: šest stotina pedeset i
pet;

<span id="an_7:21">7:21</span> Aterovih sinova, to jest od Ezekije:
devedeset i osam;

<span id="an_7:22">7:22</span> sinova Hašumovih: trista dvadeset i osam;

<span id="an_7:23">7:23</span> Besajevih sinova: trista dvadeset i
četiri;

<span id="an_7:24">7:24</span> sinova Harifovih: stotinu i dvanaest;

<span id="an_7:25">7:25</span> Gibeonovih sinova: devedeset i pet;

<span id="an_7:26">7:26</span> ljudi iz Betlehema i Netofe: stotinu
osamdeset i osam;

<span id="an_7:27">7:27</span> ljudi iz Anatota: stotinu dvadeset i
osam;

<span id="an_7:28">7:28</span> ljudi iz Bet Azmaveta: četrdeset i dva;

<span id="an_7:29">7:29</span> ljudi iz Kirjat Jearima, Kefire i
Beerota: sedam stotina četrdeset i tri;

<span id="an_7:30">7:30</span> ljudi iz Rame i Gabe: šest stotina
dvadeset i jedan;

<span id="an_7:31">7:31</span> ljudi iz Mikmasa: stotinu dvadeset i dva;

<span id="an_7:32">7:32</span> ljudi iz Betela i Aja: stotinu dvadeset i
tri;

<span id="an_7:33">7:33</span> ljudi iz Neba: pedeset i dva;

<span id="an_7:34">7:34</span> sinova drugoga Elama: tisuću dvjesta
pedeset i četiri;

<span id="an_7:35">7:35</span> Harimovih sinova: trista dvadeset;

<span id="an_7:36">7:36</span> ljudi iz Jerihona: trista četrdeset i
pet;

<span id="an_7:37">7:37</span> ljudi iz Loda, Hadida i Onona: sedam
stotina dvadeset i jedan;

<span id="an_7:38">7:38</span> sinova Senajinih: tri tisuće devet
stotina i trideset.

<span id="an_7:39">7:39</span> Svećenika: sinova Jedajinih, to jest iz
kuće Ješuine: devet stotina sedamdeset i tri;

<span id="an_7:40">7:40</span> Imerovih sinova: tisuću pedeset i dva;

<span id="an_7:41">7:41</span> sinova Fašhurovih: tisuću dvjesta
četrdeset i sedam;

<span id="an_7:42">7:42</span> Harimovih sinova: tisuću i sedamnaest.

<span id="an_7:43">7:43</span> Levita: Ješuinih sinova, to jest
Kadmielovih i Hodvinih: sedamdeset i četiri.

<span id="an_7:44">7:44</span> Pjevača: Asafovih sinova: stotinu
četrdeset i osam.

<span id="an_7:45">7:45</span> Vratara: sinova Šalumovih, sinova
Aterovih, sinova Talmonovih, sinova Akubovih, Hatitinih sinova, sinova
Šobajevih: stotinu trideset i osam.

<span id="an_7:46">7:46</span> Netinaca: sinova Sihinih, sinova
Hasufinih, sinova Tabaotovih,

<span id="an_7:47">7:47</span> sinova Kerosovih, sinova Sijajevih,
sinova Fadonovih,

<span id="an_7:48">7:48</span> sinova Lebaninih, sinova Hagabinih,
sinova Šalmajevih,

<span id="an_7:49">7:49</span> sinova Hananovih, sinova Gidelovih,
sinova Gaharovih,

<span id="an_7:50">7:50</span> sinova Reajinih, sinova Resinovih, sinova
Nekodinih,

<span id="an_7:51">7:51</span> sinova Gazamovih, sinova Uzinih, sinova
Fasealovih,

<span id="an_7:52">7:52</span> sinova Besajevih, sinova Merinimovih,
sinova Nefišesimovih,

<span id="an_7:53">7:53</span> sinova Bakbukovih, sinova Hakufinih,
sinova Harhurovih,

<span id="an_7:54">7:54</span> sinova Baslitovih, sinova Mehidinih,
sinova Haršinih,

<span id="an_7:55">7:55</span> sinova Barkošovih, sinova Sisrinih,
sinova Tamahovih,

<span id="an_7:56">7:56</span> sinova Nasijahovih, sinova Hatifinih.

<span id="an_7:57">7:57</span> Sinova Salomonovih slugu: sinova
Sotajevih, sinova Soferetovih, sinova Feridinih,

<span id="an_7:58">7:58</span> sinova Jaalinih, sinova Darkonovih,
sinova Gidelovih,

<span id="an_7:59">7:59</span> sinova Šefatjinih, sinova Hatilovih,
sinova Pokeret-Sebajinih, sinova Amonovih.

<span id="an_7:60">7:60</span> Svega netinaca i sinova Salomonovih slugu
tri stotine devedeset i dva.

<span id="an_7:61">7:61</span> Slijedeći ljudi koji su došli iz Tel
Melaha, Tel Harše, Keruba, Adona i Imera nisu mogli dokazati da su
njihove obitelji i njihov rod izraelskog podrijetla:

<span id="an_7:62">7:62</span> sinovi Delajini, sinovi Tobijini, sinovi
Nekodini: šest stotina četrdeset i dva.

<span id="an_7:63">7:63</span> A od svećenika: sinovi Hobajini, sinovi
Hakosovi, sinovi Barzilaja - onoga koji se oženio jednom od kćeri
Barzilaja Gileađanina te uzeo njegovo ime.

<span id="an_7:64">7:64</span> Ovi su ljudi tražili svoj zapis u
rodovnicima, ali ga nisu mogli naći: bili su isključeni iz svećeništva

<span id="an_7:65">7:65</span> i namjesnik im zabrani blagovati od
svetinja sve dok se ne pojavi svećenik za Urim i Tumin.

<span id="an_7:66">7:66</span> Ukupno je na zboru bilo četrdeset i dvije
tisuće tri stotine i šezdeset osoba,

<span id="an_7:67">7:67</span> ne računajući njihove sluge i sluškinje,
kojih bijaše sedam tisuća tri stotine trideset i sedam. Bilo je i dvije
stotine četrdeset i pet pjevača i pjevačica,

<span id="an_7:68">7:68</span> četiri stotine trideset i pet deva i šest
tisuća sedam stotina i dvadeset magaraca.

<span id="an_7:69">7:69</span> Pojedini glavari obitelji dadoše priloge
za gradnju. Namjesnik je položio u riznicu tisuću drahmi zlata, pedeset
vrčeva, trideset svećeničkih haljina.

<span id="an_7:70">7:70</span> Neki su od glavara obitelji dali u
poslovnu riznicu dvadeset tisuća drahmi zlata i dvije tisuće dvije
stotine mina srebra.

<span id="an_7:71">7:71</span> A darova ostalog puka bilo je do dvadeset
tisuća drahmi zlata, dvije tisuće mina srebra i šezdeset i sedam
svećeničkih haljina.

<span id="an_7:72">7:72</span> Svećenici, leviti, vratari, pjevači,
netinci i sav Izrael naseliše se svaki u svoj grad. A kada se približio
sedmi mjesec, već su sinovi Izraelovi bili u svojim gradovima.

<span id="an_8:1">8:1</span> Tada se skupi sav narod kao jedan čovjek na
trg koji je pred Vodenim vratima. Rekoše književniku Ezri da donese
knjigu Mojsijeva zakona što ga je Jahve dao Izraelu.

<span id="an_8:2">8:2</span> I prvoga dana sedmoga mjeseca svećenik Ezra
donese Zakon pred zbor ljudi, žena i sviju koji su bili sposobni da ga
razumiju.

<span id="an_8:3">8:3</span> Na trgu koji je pred Vodenim vratima počeo
je čitati knjigu, od ranoga jutra do podneva, pred ljudima, ženama i
pred onima koji su bili zreli. Sav je narod pozorno slušao knjigu
Zakona.

<span id="an_8:4">8:4</span> Književnik Ezra stajaše na drvenu
besjedištu koje su podigli za tu zgodu. Kraj njega stajahu: s desne
strane Matitja, Šema, Anaja, Urija, Hilkija i Maaseja, a s lijeve strane
Pedaja, Mišael, Malkija, Hašum, Hašbadana, Zaharija i Mešulam.

<span id="an_8:5">8:5</span> Ezra je otvorio knjigu naočigled svemu
narodu - jer je bio poviše od svega naroda - a kad ju je otvorio, sav
narod ustade.

<span id="an_8:6">8:6</span> Tada Ezra blagoslovi Jahvu, Boga velikoga,
a sav narod, podignutih ruku, odgovori: "Amen! Amen!" Zatim su kleknuli
i poklonili se pred Jahvom, licem do zemlje.

<span id="an_8:7">8:7</span> A leviti Ješua, Bani, Šerebja, Jamin, Akub,
Šabtaj, Hodija, Maaseja, Kelita, Azarja, Jozabad, Hanan i Pelaja
objašnjavahu Zakon narodu, a narod stajaše na svome mjestu.

<span id="an_8:8">8:8</span> I čitahu iz knjige Božjeg zakona po
odlomcima i razlagahu smisao da narod može razumjeti što se čita.

<span id="an_8:9">8:9</span> Potom namjesnik Nehemija, i svećenik i
književnik Ezra, i leviti koji poučavahu narod rekoše svemu narodu: "Ovo
je dan posvećen Jahvi, Bogu vašemu! Ne tugujte, ne plačite!" Jer sav
narod plakaše slušajući riječi Zakona.

<span id="an_8:10">8:10</span> I još im reče Nehemija: "Pođite i jedite
masna jela, i pijte slatko, i pošaljite dio onima koji nemaju ništa
pripremljeno, jer ovo je dan posvećen našem Gospodu. Ne žalostite se:
radost Jahvina vaša je jakost."

<span id="an_8:11">8:11</span> I leviti umirivahu sav narod govoreći:
"Umirite se: ovaj je dan svet. Ne tugujte!"

<span id="an_8:12">8:12</span> I ode sav narod da jede i pije, i da
šalje obroke, i da slavi veliko slavlje: jer su shvatili riječi koje su
im objavljene.

<span id="an_8:13">8:13</span> Drugog dana skupiše se glavari obitelji
svega naroda, svećenici i leviti oko književnika Ezre da prouče riječi
Zakona.

<span id="an_8:14">8:14</span> I nađoše napisano u Zakonu što ga je
Jahve naredio preko sluge Mojsija: "Sinovi Izraelovi neka borave pod
sjenicama za svečanosti u sedmom mjesecu."

<span id="an_8:15">8:15</span> Čim su čuli, proglasiše u svim svojim
gradovima i u Jeruzalemu: "Idite u goru i donesite granja maslinova i
granja divlje masline, mirtovih i palmovih grana i granja ostaloga
lisnatog drveća da načinimo sjenice, kako je propisano."

<span id="an_8:16">8:16</span> I ode narod i donese granja i načiniše
sjenice, svaki na svom krovu i svojim dvorištima, u predvorjima Doma
Božjega, na trgu kod Vodenih vrata i na onom kod Efrajimovih vrata.

<span id="an_8:17">8:17</span> Sav zbor onih koji su se vratili iz
sužanjstva načini sjenice i boravili su u njima - Izraelci nisu toga
činili od vremena Jošue, sina Nunova, sve do toga dana. I bila je veoma
velika radost.

<span id="an_8:18">8:18</span> Ezra je čitao knjigu Zakona Božjeg svakog
dana, od prvoga do posljednjega. Sedam se dana svetkovao blagdan, a
osmoga je dana bio svečani zbor, kako je propisano.

<span id="an_9:1">9:1</span> Dvadeset i četvrtoga dana toga mjeseca
skupiše se Izraelci na post, u pokorničkim vrećama i posuti prašinom.

<span id="an_9:2">9:2</span> Rod se Izraelov odvojio od svih tuđinaca:
pristupili su i ispovijedali svoje grijehe i bezakonja svojih otaca.

<span id="an_9:3">9:3</span> Stajali su, svatko na svome mjestu, i
čitali knjigu Zakona Jahve, Boga svoga, četvrtinu dana; za druge su
četvrtine ispovijedali svoje grijehe i klanjali se Jahvi, Bogu svome.

<span id="an_9:4">9:4</span> A Ješua, Bani, Kadmiel, Šebanija, Buni,
Šerebja, Bani i Kenani, popevši se na poviše mjesto za levite, vapili su
snažnim glasom Jahvi, Bogu svome.

<span id="an_9:5">9:5</span> I govorahu leviti Ješua, Kadmiel, Bani,
Hašabneja, Šerebja, Hodija, Šebanija i Petahja: "Ustanite,
blagoslivljajte Jahvu, Boga našega! Blagoslovljen da si, Jahve, Bože
naš, odvijeka dovijeka! I neka je blagoslovljeno tvoje Ime slavno, iznad
svakog blagoslova i hvale uzvišeno.

<span id="an_9:6">9:6</span> Ti si, Jahve, Jedini! Ti si stvorio nebo, i
nebesa nad nebesima, i vojsku njihovu, zemlju i sve što je na njoj, mora
i što je u njima. Ti sve to oživljavaš, i vojske se nebeske tebi
klanjaju.

<span id="an_9:7">9:7</span> Ti si, Jahve, Bog, koji si Abrama izabrao,
iz Ura kaldejskoga njega izveo i dao mu ime Abraham.

<span id="an_9:8">9:8</span> Vjerno si srce njegovo pred sobom našao i
Savez s njim sklopio da ćeš mu dati zemlju kanaansku, i hetitsku i
amorejsku, i perižansku, jebusejsku i girgašansku, njemu i potomstvu
njegovu. I svoja si obećanja ispunio, jer si pravedan.

<span id="an_9:9">9:9</span> Nevolju si otaca naših u Egiptu vidio, i
vapaj si njihov čuo kraj Mora crvenoga.

<span id="an_9:10">9:10</span> Znacima si se i čudesima oborio na
faraona i na sve sluge njegove, i na sav narod zemlje njegove; jer znao
si kolika je bila protiv njih drskost njihova. Sebi si ime stekao koje
do danas traje.

<span id="an_9:11">9:11</span> More si pred njima razdvojio: prešli su
usred mora po suhu. U dubine si utopio progonitelje njihove kao kamen
među vode silovite.

<span id="an_9:12">9:12</span> Stupom oblaka danju si ih vodio, a noću
si stupom ognjenim svijetlio im po putu kojim su hodili.

<span id="an_9:13">9:13</span> Na goru si Sinajsku sišao i s neba im
govorio; i dao si im pravedne naredbe, čvrste zakone, zapovijedi izvrsne
i uredbe.

<span id="an_9:14">9:14</span> Ti si im objavio svoju svetu subotu,
zapovijedi, naredbe i Zakon si im propisao po glasu sluge svoga Mojsija.

<span id="an_9:15">9:15</span> S neba si ih hranio kruhom za njihove
gladi, za njihovu si žeđ iz stijene vodu izveo. Ti si im zapovjedio da
pođu zaposjesti zemlju za koju si se zakleo da ćeš im dati.

<span id="an_9:16">9:16</span> Ali se oni i oci naši uzjoguniše, vratove
ukrutiše i zapovijedi tvojih nisu slušali.

<span id="an_9:17">9:17</span> Poslušnost su odbili, zaboravili čudesa
što si ih za njih učinio; ukrutili su vratove, a u glavu uvrtjeli da u
ropstvo se svoje vrate, u Egipat. Ali ti si Bog praštanja, milosrdan i
blag, na gnjev si spor, a u milosrdđu velik: i nisi ih ostavio!

<span id="an_9:18">9:18</span> Čak su načinili tele saliveno, 'To bog je
tvoj', rekoše, 'koji te izveo iz Egipta!' I teško su hulili,

<span id="an_9:19">9:19</span> a ti u beskrajnom milosrđu nisi ih
napuštao u pustinji: stup se oblaka nije pred njima skrivao, danju ih je
putem vodio, a stup je plameni noću pred njima svijetlio putem kojim su
hodili.

<span id="an_9:20">9:20</span> Dao si im svoga Duha dobrog da ih naučiš
mudrosti, mÓane svoje nisi uskratio njihovim ustima, i u žeđi si im vode
pružio.

<span id="an_9:21">9:21</span> Četrdeset godina krijepio si ih u
pustinji: ništa im nije nedostajalo: niti im se odijelo deralo, niti su
im noge oticale.

<span id="an_9:22">9:22</span> I dao si im kraljevstva i narode i
razdijelio ih granicama: zaposjeli su zemlju Sihona, kralja hešbonskoga,
i zemlju Oga, kralja bašanskoga.

<span id="an_9:23">9:23</span> I sinove si im umnožio kao zvijezde
nebeske, i u zemlju si ih doveo za koju si rekao njihovim ocima da će
ući u nju i zaposjesti je.

<span id="an_9:24">9:24</span> Sinovi su ušli i pokorili zemlju, a ti si
pred njima svladao stanovnike zemlje, Kanaance, i predao si u ruke
njihove kraljeve i narode zemlje da rade s njima što ih je volja;

<span id="an_9:25">9:25</span> osvojili su gradove tvrde i zemlju plodnu
i naslijedili kuće pune svakog dobra, isklesane zdence, vinograde,
maslinike i mnogo plodnog drveća: jeli su, sitili se i debljali i
uživali u velikoj dobroti tvojoj.

<span id="an_9:26">9:26</span> Ali su se bunili i odvrgli tebe, i Zakon
su tvoj bacili za leđa, ubijali su proroke, koji su ih obraćali da se
tebi vrate, i grdno su hulili.

<span id="an_9:27">9:27</span> U ruke si ih tada predao osvajačima, koji
su ih tlačili. A u vrijeme muke svoje tebi su vapili i ti si ih s neba
uslišio i u velikoj dobroti svojoj slao si im izbavitelje, koji su ih iz
ruku tlačitelja njihovih izbavljali.

<span id="an_9:28">9:28</span> Ali čim bi se smirili, opet su pred tobom
zlo činili, a ti si ih puštao u ruke neprijatelja njihovih, koji su ih
mučili. I opet su k tebi vapili i ti si ih s neba uslišio: u milosrđu
svojem mnogo si ih puta izbavio.

<span id="an_9:29">9:29</span> Ti si ih opominjao da se vrate tvome
Zakonu: ali se oni uzjoguniše, nepokorni tvojim zapovijedima; griješili
su protiv naredaba tvojih, a čovjek živi kad ih obdržava. Leđa su
izvlačili, šije ukrućivali i nisu slušali.

<span id="an_9:30">9:30</span> Mnogo si godina bio strpljiv s njima i
svojim si ih Duhom opominjao po službi svojih proroka; no nisu slušali.
Tada si ih predao u ruke naroda zemaljskih.

<span id="an_9:31">9:31</span> U velikom milosrđu svojem ti ih nisi
uništio, ni ostavio ih nisi, jer si ti Bog milostiv i pun samilosti.

<span id="an_9:32">9:32</span> A sada, o Bože naš, veliki Bože, jaki i
strašni, koji čuvaš Savez i dobrohotnost, neka ne bude pred licem tvojim
neznatna sva ova nevolja koja je snašla nas, kraljeve naše i knezove,
svećenike i proroke naše, očeve naše i sav narod tvoj od vremena
asirskih kraljeva pa do danas.

<span id="an_9:33">9:33</span> Ti si pravedan u svemu što nas je snašlo,
jer si ti pokazao vjernost, a mi zloću svoju.

<span id="an_9:34">9:34</span> Kraljevi naši i knezovi, svećenici i oci
naši nisu vršili Zakona tvoga, nisu osluškivali naredaba tvojih i
opomena koje si im davao.

<span id="an_9:35">9:35</span> Premda su bili u svom kraljevstvu, u
velikim dobrima koja si im činio, u prostranoj i plodnoj zemlji koju si
im dao, oni ti nisu služili i od svojih zlih djela nisu se odvraćali.

<span id="an_9:36">9:36</span> Mi smo danas, evo, robovi i u zemlji koju
si bio dao ocima našim da uživaju njene plodove i njena dobra, evo u
njoj mi robujemo.

<span id="an_9:37">9:37</span> Njeni obilni prihodi idu kraljevima koje
si nam postavio zbog grijeha naših, i gospodare oni po volji svojoj
tjelesima našim i stokom našom. Ah, u velikoj smo nevolji!

<span id="an_10:1">10:1</span> I zbog svega toga obvezujemo se pismeno
na vjernost." Na zapečaćenoj ispravi stajala su imena naših knezova,
levita i svećenika ...

<span id="an_10:2">10:2</span> Na zapečaćenoj ispravi su bili: namjesnik
Nehemija, sin Hakalijin, i Sidkija,

<span id="an_10:3">10:3</span> Seraja, Azarja, Jeremija,

<span id="an_10:4">10:4</span> Pašhur, Amarja, Malkija,

<span id="an_10:5">10:5</span> Hatuš, Šebanija, Maluk,

<span id="an_10:6">10:6</span> Harim, Meremot, Obadja,

<span id="an_10:7">10:7</span> Daniel, Gineton, Baruk,

<span id="an_10:8">10:8</span> Mešulam, Abija, Mijamin,

<span id="an_10:9">10:9</span> Maazja, Bilgaj, Šemaja - to su svećenici.

<span id="an_10:10">10:10</span> Zatim leviti: Ješua, sin Azanijin,
Binuj, od sinova Henadadovih - Kadmiel,

<span id="an_10:11">10:11</span> i braća njihova: Šekanija, Hodija,
Kelita, Pelaja, Hanan,

<span id="an_10:12">10:12</span> Mika, Rehob, Hašabja,

<span id="an_10:13">10:13</span> Zakur, Šerebja, Šebanija,

<span id="an_10:14">10:14</span> Hodija, Bani, Beninu.

<span id="an_10:15">10:15</span> Glavari naroda: Paroš, Pahat Moab,
Elam, Zatu, Bani,

<span id="an_10:16">10:16</span> Buni, Azgad, Bebaj,

<span id="an_10:17">10:17</span> Adonija, Bigvaj, Adin,

<span id="an_10:18">10:18</span> Ater, Ezekija, Azur,

<span id="an_10:19">10:19</span> Hodija, Hašum, Besaj,

<span id="an_10:20">10:20</span> Harif, Anatot, Nebaj,

<span id="an_10:21">10:21</span> Magpijaš, Mešulam, Hazir,

<span id="an_10:22">10:22</span> Mešezabel, Sadok, Jadua,

<span id="an_10:23">10:23</span> Pelatja, Hanan, Anaja,

<span id="an_10:24">10:24</span> Hošea, Hananija, Hašub,

<span id="an_10:25">10:25</span> Haloheš, Pilha, Šobek,

<span id="an_10:26">10:26</span> Rehum, Hašabna, Maaseja,

<span id="an_10:27">10:27</span> Ahija, Hanan, Anan,

<span id="an_10:28">10:28</span> Maluk, Harim, Baana.

<span id="an_10:29">10:29</span> ... ali i ostali narod, svećenici,
leviti - vratari, pjevači, netinci - i svi koji su se prema Zakonu
Božjem odvojili od zemaljskih naroda, a i njihove žene, sinovi i kćeri,
svi koji su bili sposobni da razumiju,

<span id="an_10:30">10:30</span> priključili su se svojoj braći i
glavarima te su se obvezali prisegom i zakletvom da će stupati prema
Zakonu Božjem, koji je dan po rukama Mojsija, sluge Božjega, i da će
držati i vršiti sve zapovijedi Jahve, Boga našega, njegove naredbe i
zakone.

<span id="an_10:31">10:31</span> I osobito: da nećemo davati svojih
kćeri narodima zemaljskim i njihovih kćeri nećemo uzimati svojim
sinovima.

<span id="an_10:32">10:32</span> I ako narodi zemlje donesu na prodaju
robu ili kakvo god žito u dan subotnji, mi ništa nećemo od njih kupovati
u subotu ni u drugi posvećeni dan. Svake sedme godine ostavljat ćemo
zemlju da počine i otpuštati dugove svake ruke.

<span id="an_10:33">10:33</span> Uzeli smo kao obavezu: da ćemo svake
godine davati trećinu šekela za bogoslužje u Domu Boga svojega:

<span id="an_10:34">10:34</span> za postavljeni kruh, za trajne
prinosnice i za svagdanje paljenice, za žrtve subotnje, mladog mjeseca,
blagdanske i za okajnice, da se pomiri Izrael; i za svaku službu u Domu
Boga našega.

<span id="an_10:35">10:35</span> Mi svećenici, leviti i narod bacili smo
ždrijeb za prinos drva koja treba da određenog dana svake godine prema
svojim obiteljima donosimo u Dom Boga našega za vatru na žrtveniku
Jahve, Boga našega, kako je zapisano u Zakonu;

<span id="an_10:36">10:36</span> da ćemo svake godine donositi u Dom
Jahvin prvine od plodova zemlje i prve plodove svakoga drveta

<span id="an_10:37">10:37</span> i prvorođene sinove i prvine svoje
stoke, kako je to pisano u Zakonu - prvine od krupne i sitne stoke neka
se odnose u Dom Boga našega, jer su određene svećenicima koji služe u
Domu Boga našega.

<span id="an_10:38">10:38</span> Povrh toga prvine svojih naćava,
plodova svakog drveta, novoga vina i ulja nosit ćemo svećenicima u sobe
Doma Boga našega; a desetinu od svoje zemlje levitima, jer leviti
uzimaju desetinu u svim mjestima gdje radimo.

<span id="an_10:39">10:39</span> Svećenik, sin Aronov, neka prati levite
kad skupljaju desetinu. Leviti neka donose desetinu desetine u Dom Boga
našega, u sobe riznice,

<span id="an_10:40">10:40</span> jer su onamo dužni, Izraelci i leviti
donositi prinos od žita, vina i ulja. Ondje se nalaze posude svetišta,
svećenici u službi, vratari i pjevači. Nećemo više zanemarivati Doma
Boga svojega.

<span id="an_11:1">11:1</span> Tada se nastaniše knezovi narodni u
Jeruzalemu. Ostali je narod bacao ždrijeb da od svakih deset ljudi izađe
jedan koji će stanovati u svetom gradu Jeruzalemu, dok će ostalih devet
ostati u drugim gradovima.

<span id="an_11:2">11:2</span> I narod je blagoslovio sve ljude koji su
dragovoljno htjeli živjeti u Jeruzalemu.

<span id="an_11:3">11:3</span> A evo glavara pokrajinskih koji su se
nastanili u Jeruzalemu i po gradovima Judeje. Izrael, svećenici, leviti,
netinci i sinovi Salomonovih slugu nastanili su se u svojim gradovima,
svaki na svome posjedu.

<span id="an_11:4">11:4</span> U Jeruzalemu se nastaniše sinovi Judini i
sinovi Benjaminovi. Od sinova Judinih: Ataja, sin Uzije, sina
Zaharijina, sina Amarjina, sina Šefatjina, sina Mahalalelova, od sinova
Faresovih;

<span id="an_11:5">11:5</span> Maaseja, sin Baruha, sina Kol-Hozea, sina
Hazaje, sina Adaje, sina Jojariba, sina Zaharije, sina Šelina.

<span id="an_11:6">11:6</span> Svega je bilo Faresovih sinova u
Jeruzalemu četiri stotine šezdeset i osam ljudi sposobnih za boj.

<span id="an_11:7">11:7</span> Evo Benjaminovih sinova: Salu, sin
Mešulama, sina Joedova, sina Pedajina, sina Kolajina, sina Maasejina,
sina Itielova, sina Ješajina,

<span id="an_11:8">11:8</span> i braća njegova: sposobnih za boj devet
stotina dvadeset i osam.

<span id="an_11:9">11:9</span> Joel, sin Zikrijev, bio je njihov
zapovjednik, i Juda, sin Hasenuin, drugi upravitelj grada.

<span id="an_11:10">11:10</span> Od svećenika: Jedaja, Jojarib, Jakin,

<span id="an_11:11">11:11</span> Seraja, sin Hilkije, sina Mešulama,
sina Sadoka, sina Merajota, sina Ahituba, predstojnik Doma Božjega, i

<span id="an_11:12">11:12</span> njihova braća koja su vršila službu u
Domu: osam stotina dvadeset i dvojica; i Adaja, sin Jerohama, sina
Pelalije, sina Amsija, sina Zaharije, sina Pašhura, sina Malkijina,

<span id="an_11:13">11:13</span> i njegova braća, glavari obitelji:
dvjesta četrdeset i dvojica; i Amasaj, sin Azarela, sina Ahzaja, sina
Mešilemota, sina Imerova,

<span id="an_11:14">11:14</span> i njihove braće, sposobnih za boj:
stotinu dvadeset i osam. Zapovjednik nad njima bio je Zabdiel, sin
Hagedolimov.

<span id="an_11:15">11:15</span> Od levita: Šemaja, sin Hašuba, sina
Azrikama, sina Hašabje, sina Bunijeva;

<span id="an_11:16">11:16</span> i Šabtaj i Jozabad, od glavara
levitskih, za nadzor vanjskih poslova Doma Božjega;

<span id="an_11:17">11:17</span> i Matanija, sin Miheja, sina Zabdijeva,
sina Asafova, koji je ravnao psalmima, počinjao zahvale i molitve; i
Bakbukja, drugi među svojom braćom; i Abda, sin Šamue, sina Galala, sina
Jedutunova.

<span id="an_11:18">11:18</span> Svega je levita bilo u Svetom gradu:
dvjesta osamdeset i četiri.

<span id="an_11:19">11:19</span> A vratari: Akub, Talmon i njihova braća
koja su čuvala stražu na vratima: stotinu sedamdeset i dva.

<span id="an_11:20">11:20</span> A ostali Izraelci, svećenici i leviti,
nastaniše se u svim gradovima Judeje, svaki na svojoj baštini i po
naseljima u njihovim poljima.

<span id="an_11:21">11:21</span> Netinci su stanovali u Ofelu; Siha i
Gišpa bijahu na čelu netinaca.

<span id="an_11:22">11:22</span> Predstojnik je levitima u Jeruzalemu
bio Uzi, sin Banija, sina Hašabje, sina Matanije, sina Mihejina. On je
bio od sinova Asafovih, koji su bili pjevači za službu Doma Božjega.

<span id="an_11:23">11:23</span> Jer je za njih bila kraljeva zapovijed
i uredba za svakodnevnu službu.

<span id="an_11:24">11:24</span> Petahja, sin Mešezabelov, od sinova
Zeraha, sina Judina, bio je kraljev povjerenik za sve poslove s narodom.

<span id="an_11:25">11:25</span> Od sinova Judinih nastanili su se u
Kirjat Haarbi i njezinim zaseocima, u Dibonu i njegovim zaseocima, u
Jekabseelu i njegovim naseljima,

<span id="an_11:26">11:26</span> u Jesui, u Moladi, u Bet Peletu,

<span id="an_11:27">11:27</span> u Hasar Šualu, u Beer Šebi i u njenim
zaseocima,

<span id="an_11:28">11:28</span> u Siklagu, u Mekoni i njenim zaseocima,

<span id="an_11:29">11:29</span> u En Rimonu, u Sori, u Jarmutu,

<span id="an_11:30">11:30</span> Zanoahu, Adulamu i njihovim naseljima;
u Lakišu i njegovim poljima, u Azeki i njenim zaseocima: tako su se
naselili od Beer Šebe sve do Hinomske doline.

<span id="an_11:31">11:31</span> Benjaminovi sinovi življahu u Gebi,
Mikmasu, Aju i Betelu i u njihovim zaseocima,

<span id="an_11:32">11:32</span> u Anatotu, Nobu, Ananiji,

<span id="an_11:33">11:33</span> Hasoru, Rami, Gitajimu,

<span id="an_11:34">11:34</span> Hadidu, Seboimu, u Nebalatu,

<span id="an_11:35">11:35</span> Lodu, Ononu i u Dolini rukotvoraca.

<span id="an_11:36">11:36</span> Skupine levita nalazile su se u Judi i
Benjaminu.

<span id="an_12:1">12:1</span> Ovo su svećenici i leviti koji su došli
sa Zerubabelom, sinom Šealtielovim, i Ješuom: Seraja, Jeremija, Ezra,

<span id="an_12:2">12:2</span> Amarja, Maluk, Hatuš,

<span id="an_12:3">12:3</span> Šekanija, Rehum, Meremot,

<span id="an_12:4">12:4</span> Ido, Gineton, Abija,

<span id="an_12:5">12:5</span> Mijamin, Maadja, Bilga,

<span id="an_12:6">12:6</span> Šemaja, Jojarib, Jedaja,

<span id="an_12:7">12:7</span> Salu, Amok, Hilkija i Jedaja. To su bili
glavari svećenički i njihova braća za Ješuina vremena.

<span id="an_12:8">12:8</span> A leviti: Ješua, Binuj, Kadmiel, Šerebja,
Juda i Matanija - ovaj potonji i njegova braća ravnali su hvalospjevima.

<span id="an_12:9">12:9</span> Bakbukja i Uni i braća njihova
izmjenjivali su se s njima u službi.

<span id="an_12:10">12:10</span> Ješua rodi Jojakima; Jojakim rodi
Elijašiba, a Elijašib Jojadu;

<span id="an_12:11">12:11</span> Jojada rodi Jonatana, a Jonatan rodi
Jaduu.

<span id="an_12:12">12:12</span> U Jojakimovo vrijeme glavari
svećeničkih obitelji bijahu: Serajine obitelji Meraja; Jeremijine
Hananja;

<span id="an_12:13">12:13</span> Ezrine Mešulam; Amarjine Johanan;

<span id="an_12:14">12:14</span> Malukove Jonatan; Šebanijine Josip;

<span id="an_12:15">12:15</span> Harimove Adna; Meremotove Helkaj;

<span id="an_12:16">12:16</span> Idove Zaharija; Ginetonove Mešulam;

<span id="an_12:17">12:17</span> Abijine Zikri; Minjaminove ...;
obitelji Moadjine Piltaj;

<span id="an_12:18">12:18</span> Bilgine Šamua; Šemajine Jonatan;

<span id="an_12:19">12:19</span> Jojaribove Matenaj; Jedajine Uzi;

<span id="an_12:20">12:20</span> Saluove Kelaj; Amokove Eber;

<span id="an_12:21">12:21</span> Hilkijine Hašabja; Jedajine Netanel.

<span id="an_12:22">12:22</span> U vrijeme Elijašiba, Jojade, Johanana i
Jadue bili su popisani glavari levitskih obitelji i svećenici sve do
kraljevanja Darija Perzijanca.

<span id="an_12:23">12:23</span> Sinovi Levijevi: glavari obitelji bili
su zabilježeni u Knjizi ljetopisa, do vremena Johanana, sina
Elijašibova.

<span id="an_12:24">12:24</span> Glavari levitski bili su: Hašabja,
Šerebja, Ješua, Binuj, Kadmiel, a njihova braća, koja su stajala prema
njima da pjevaju naizmjenično pohvale i zahvalnice prema uredbama
Davida, Božjeg čovjeka,

<span id="an_12:25">12:25</span> bijahu: Matanija, Bakbukja i Obadja. A
Mešulam, Talmon i Akub, vratari, čuvali su stražu kod skladišta blizu
vrata.

<span id="an_12:26">12:26</span> Ti su živjeli u vrijeme Jojakima, sina
Ješue, sina Josadakova, i u vrijeme upravitelja Nehemije i književnika
svećenika Ezre.

<span id="an_12:27">12:27</span> Kad je bila posveta jeruzalemskoga
zida, potražili su levite svugdje gdje su stanovali da ih dovedu u
Jeruzalem te proslave posvetu radošću, zahvalnicama i pjesmom uz
cimbale, harfe i citre.

<span id="an_12:28">12:28</span> I skupiše se pjevači, sinovi Levijevi,
iz kraja oko Jeruzalema, iz netofatskih sela,

<span id="an_12:29">12:29</span> iz Bet Hagilgala, iz Gebe i polja
Azmaveta: jer su pjevači sebi sagradili sela oko Jeruzalema.

<span id="an_12:30">12:30</span> Svećenici i leviti očistili su sebe, a
zatim su očistili narod, vrata i zid.

<span id="an_12:31">12:31</span> Tada sam izveo judejske knezove na zid
i sastavio dva velika zbora. Prvi je išao desno niza zid, prema
Smetlišnim vratima;

<span id="an_12:32">12:32</span> za njima su išli Hošaja i polovina
judejskih knezova -

<span id="an_12:33">12:33</span> Azarja, Ezra i Mešulam,

<span id="an_12:34">12:34</span> Juda, Benjamin, Šemaja i Jeremija,

<span id="an_12:35">12:35</span> a od svećeničkih sinova s trubljama:
Zaharija, sin Jonatana, sina Šemaje, sina Matanije, sina Mikaje, sina
Zakura, sina Asafa,

<span id="an_12:36">12:36</span> s braćom njihovom Šemajom, Azarelom,
Milalajem, Gilalajem, Maajem, Netanelom, Judom, Hananijem, s glazbalima
Davida, Božjega čovjeka. A Ezra, književnik, išao je pred njima.

<span id="an_12:37">12:37</span> Kod Izvorskih vrata popeli su se njima
nasuprot kraj stepenica Davidova grada, zidnim usponom od Davidove
palače sve do Vodenih vrata na istoku.

<span id="an_12:38">12:38</span> Drugi zbor, a za njim ja i polovica
narodnih knezova, išao je nalijevo zidom i Pećkom kulom sve do Tržnog
zida,

<span id="an_12:39">12:39</span> pa onda iznad Efrajimovih vrata, Starih
vrata, Ribljih vrata, Hananelove kule, kule Meaha, sve do Ovčjih vrata.
Zaustavili su se kod Zatvorskih vrata.

<span id="an_12:40">12:40</span> Potom su oba zbora zauzela mjesto u
Domu Božjem. Tako i ja i sa mnom polovica odličnika,

<span id="an_12:41">12:41</span> svećenici Elijakim, Maaseja, Minjamin,
Mikaja, Elijoenaj, Zaharija, Hananija s trubama,

<span id="an_12:42">12:42</span> zatim Maaseja, Šemaja, Eleazar, Uzi,
Johanan, Malkija, Elam i Ezer. Pjevači su pjevali pod ravnanjem
Jizrahjinim.

<span id="an_12:43">12:43</span> Toga su dana prinesene velike žrtve,
ljudi su dali oduška radosti, jer ih je Bog ispunio velikom radošću,
veselile se i žene i djeca. I radost Jeruzalema čula se nadaleko.

<span id="an_12:44">12:44</span> U to su vrijeme postavljeni ljudi da
nadziru spremišta prinosa, prvina, desetina i da s polja uz gradove
sabiru dijelove koje Zakon dodjeljuje svećenicima i levitima. Jer su se
Judejci radovali svećenicima i levitima koji su bili u službi.

<span id="an_12:45">12:45</span> Oni su vršili službu Bogu svome i
službu očišćenja - kao i pjevači i vratari - prema odredbi Davida i
njegova sina Salomona.

<span id="an_12:46">12:46</span> Jer od Davidovih i Asafovih dana, od
davnine, postoje pjevački glavari i pjesme pohvalne i zahvalnice Bogu.

<span id="an_12:47">12:47</span> Zato je sav Izrael u vrijeme Zerubabela
i u Nehemijino vrijeme dan za danom davao dijelove određene za pjevače i
vratare. Davali su levitima posvećene darove, a leviti su davali
sinovima Aronovim.

<span id="an_13:1">13:1</span> U ono vrijeme čitala se narodu knjiga
Mojsijeva i ondje se našlo zapisano da Amonac i Moabac ne smiju nikada
ući u zbor Božji,

<span id="an_13:2">13:2</span> jer nisu sinovima Izraelovima izašli u
susret s kruhom i vodom, nego su čak najmili protiv njih Bileama da ih
prokune, ali je naš Bog obratio kletvu u blagoslov.

<span id="an_13:3">13:3</span> Kad su čuli Zakon, isključili su iz
Izraela sve strance.

<span id="an_13:4">13:4</span> A prije toga svećenik Elijašib,
postavljen nad sobama Doma Boga našega, bijaše svom rođaku Tobiji

<span id="an_13:5">13:5</span> uredio prostranu sobu gdje su se prije
ostavljali prinosi, tamjan, posuđe, desetine žita, vina i ulja, određene
za levite, pjevače i vratare, i doprinosi za svećenike.

<span id="an_13:6">13:6</span> U to vrijeme nisam bio u Jeruzalemu, jer
sam trideset i druge godine babilonskog kralja Artakserksa otišao
kralju; ali poslije nekog vremena izmolio sam u kralja

<span id="an_13:7">13:7</span> da se mogu vratiti u Jeruzalem. Tada
doznadoh za zlo djelo što ga učini Elijašib uredivši Tobiji sobu u
predvorjima Doma Božjega.

<span id="an_13:8">13:8</span> To me veoma rasrdilo: izbacih iz sobe sav
namještaj Tobijina stana

<span id="an_13:9">13:9</span> i naredih da se sobe očiste, zatim unesoh
onamo posuđe Doma Božjega, prinose i tamjan.

<span id="an_13:10">13:10</span> Doznadoh i to da levitima nisu davali
njihovih dijelova i da su se i leviti i pjevači, određeni za službu,
razbježali svaki u svoje polje.

<span id="an_13:11">13:11</span> I prekorih odličnike i rekoh: "Zašto je
zapušten Dom Božji?" Zatim skupih levite i pjevače i vratih ih k
njihovim službama.

<span id="an_13:12">13:12</span> Tada je sva Judeja donosila u spremišta
desetinu žita, vina i ulja.

<span id="an_13:13">13:13</span> Nad spremištima postavio sam svećenika
Šelemju, književnika Sadoka i levita Pedaju, a uz njih Hanana, sina
Zakura, sina Matanijina. Njih su smatrali pouzdanima; njihova je dužnost
bila da dijele svojoj braći.

<span id="an_13:14">13:14</span> Zato, sjeti se mene, Bože moj: ne
prezri mojih pobožnih djela koja učinih za Dom Boga svoga i za službu u
njemu.

<span id="an_13:15">13:15</span> U ono sam vrijeme vidio u Judeji ljude
koji gaze u tijescima u dan subotnji; drugi su nosili snopove žita,
tovarili na magarce vino, grožđe, smokve i svakojake terete da ih u dan
subotnji unesu u Jeruzalem. I prekorih ljude što u taj dan prodaju
živež.

<span id="an_13:16">13:16</span> A Tirci koji su živjeli u Jeruzalemu
donosili su onamo ribu i svakovrsnu robu da je prodaju Židovima u
subotu.

<span id="an_13:17">13:17</span> Prekorih judejske velikaše i rekoh im:
"Kakvo to zlo djelo činite i skrnavite dan subotnji?

<span id="an_13:18">13:18</span> Nisu li tako činili i vaši oci te je
Bog naš doveo svu ovu nesreću na nas i na ovaj grad? A zar vi želite
umnažati gnjev protiv Izraela skrnaveći subotu?"

<span id="an_13:19">13:19</span> I zapovjedih još da uoči subote, kad se
mrak spusti na jeruzalemska vrata, zatvore njihova krila i rekoh neka se
ne otvaraju do iza subote! Postavio sam nekoliko svojih momaka na vrata
da se ne unosi nikakav tovar u dan subotnji.

<span id="an_13:20">13:20</span> Jednom su ili dvaput trgovci i
prodavači svakovrsne robe proveli noć izvan Jeruzalema,

<span id="an_13:21">13:21</span> ali sam ih upozorio i rekao im: "Zašto
provodite noć pod zidom? Ako to ponovite, dignut ću na vas ruku!" Od
toga vremena nisu više dolazili u subotu.

<span id="an_13:22">13:22</span> Zapovjedio sam levitima da se očiste i
da dođu čuvati vrata, kako bi se svetkovao dan subotnji. I za ovo se
spomeni mene, Bože moj, i smiluj mi se po svome velikom milosrđu!

<span id="an_13:23">13:23</span> Onih sam dana vidio i Židove koji se
bijahu oženili Ašdođankama, Amonkama i Moapkama.

<span id="an_13:24">13:24</span> Polovica njihovih sinova govorila je
ašdodski ili jezikom ovoga ili onoga naroda: više nisu znali govoriti
židovski.

<span id="an_13:25">13:25</span> Korio sam ih i proklinjao, neke sam i
tukao, čupao im kose i zaklinjao ih Bogom: "Ne dajite svojih kćeri
njihovim sinovima i ne uzimajte žene od njihovih kćeri za svoje sinove,
a ni za sebe!

<span id="an_13:26">13:26</span> Nije li u tome sagriješio Salomon,
kralj Izraelov? Među mnogim narodima nije bilo kralja njemu ravna. Bio
je drag Bogu svome i Gospod ga je postavio kraljem nad svim Izraelom.
Ali su i njega tuđinke navele na grijeh!

<span id="an_13:27">13:27</span> Treba li slušati kako i vi činite
veliko zlo i postajete nevjerni Bogu našemu ženeći se tuđinkama?"

<span id="an_13:28">13:28</span> Jedan od sinova Jojade, sina velikog
svećenika Elijašiba, bijaše zet Horonjaninu Sanbalatu. Njega sam otjerao
od sebe.

<span id="an_13:29">13:29</span> Spomeni se, Bože moj, ovih ljudi, jer
su oskvrnuli svećeništvo i zavjet svećenički i levitski.

<span id="an_13:30">13:30</span> Tako sam ih očistio od svega tuđega i
opet uspostavio službe svećenika i levita dodijelivši svakome njegov
posao.

<span id="an_13:31">13:31</span> Uredio sam i da se nose drva u određene
dane i prvine. Sjeti me se, Bože moj, za moje dobro!

------------------------------------------------------------------------

[Next: Esther](est)
