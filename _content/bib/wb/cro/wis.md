[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](aes)  [Next](sir) 

------------------------------------------------------------------------

### Croatian Bible: Wisdom

<span id="an_1:1">1:1</span> Ljubite pravednost, vi suci zemaljski,
pravednim mislima mislite o Gospodinu i tražite ga u jednostavnosti
srca.

<span id="an_1:2">1:2</span> Jer njega nalaze koji ga ne iskušavaju i
otkriva se onima koji mu ne uskraćuju svoju vjeru.

<span id="an_1:3">1:3</span> A podmukle misli otuđuju od Boga i
iskušavana Svemoć posramljuje bezumnike.

<span id="an_1:4">1:4</span> Jer mudrost ne ulazi u dušu opaku i ne
nastanjuje se u tijelu grijehu podložnu.

<span id="an_1:5">1:5</span> Jer sveti duh pouke bježi od prijevare i
uklanja se od misli bezumnih i uzmiče kad se nepravda pojavi.

<span id="an_1:6">1:6</span> Jer mudrost je duh čovjekoljubiv, ali
hulniku neće oprostiti njegovih riječi, jer Bog proniče bubrege njegove,
istinski mu srce nadzire i sluša njegove riječi.

<span id="an_1:7">1:7</span> Doista duh Gospodnji ispunja svemir, i on,
koji drži sve, zna i sve što se govori.

<span id="an_1:8">1:8</span> Zato ne ostaje skriven tko nepravedno
govori niti će ga mimoići osvetnička pravda.

<span id="an_1:9">1:9</span> Jer se namisli bezbožnikove točno ispituju
i glas riječi njegovih ide sve do Gospoda da se kazne bezakonja njegova.

<span id="an_1:10">1:10</span> Jer postoji uho ljubomorno koje čuje sve
i ne izmiče mu ni glasak najtišeg gunđanja.

<span id="an_1:11">1:11</span> Čuvajte se isprazna gunđanja i čuvajte
jezik od opakih riječi, jer i najtajnija riječ nije bez učinka, a
lažljiva usta ubijaju dušu.

<span id="an_1:12">1:12</span> Ne trčite za smrću stranputicama života
svojeg i ne navlačite na se propast djelima ruku svojih.

<span id="an_1:13">1:13</span> Jer Bog nije stvorio smrt niti se raduje
propasti živih.

<span id="an_1:14">1:14</span> Već je sve stvorio da sve opstane, i
spasonosni su stvorovi svijeta, i u njima nema smrtonosna otrova. I
Podzemlje ne vlada zemljom,

<span id="an_1:15">1:15</span> jer pravednost je besmrtna.

<span id="an_1:16">1:16</span> Ali bezbožnici dozivaju smrt i rukama i
riječju i za njom ginu smatrajući je prijateljem i s njome ugovor
sklapaju, dostojni da joj pripadaju.

<span id="an_2:1">2:1</span> Jer oni krivo misle i ovako mudruju:
"Kratkovijek je i tužan život naš i nema lijeka kad čovjeku dođe kraj i
još nije poznat tko bi se iz Podzemlja izbavio.

<span id="an_2:2">2:2</span> Mi smo djeca pukog slučaja i kasnije ćemo
biti kao da nikad nismo ni bili, jer samo je dim ono čime dišu naše
nosnice, a misao je tek iskra od kucaja našega srca.

<span id="an_2:3">2:3</span> Kad se ona utrne, pretvorit će se tijelo u
pepeo, a duh će se rasplinuti kao lagan zrak.

<span id="an_2:4">2:4</span> Ime će nam se s vremenom zaboraviti i nitko
se neće sjećati djela naših; i život će nam proći kao pramenje oblaka i
nestat će ga kao magle što je gone zrake sunčane i pritiskuje žega
njihova.

<span id="an_2:5">2:5</span> Jer život naš kao sjena odmiče, iz naše
smrti nema povratka, zapečaćeno je i nitko se ne vraća.

<span id="an_2:6">2:6</span> Zato hodite ovamo! Uživajmo dobra sadašnja,
koristimo se stvorovima sa žarom mladosti.

<span id="an_2:7">2:7</span> Nauživajmo se odabranih vina i mirisa i
neka nas ne mimoiđe ni jedan cvijet proljetni,

<span id="an_2:8">2:8</span> okrunimo se ružama prije no što uvenu.

<span id="an_2:9">2:9</span> Neka svaki od nas sudjeluje u pijanki
našoj, ostavimo svuda znake našeg veseljenja: to je naš dio i to je naša
baština.

<span id="an_2:10">2:10</span> Potlačimo ubogoga pravednika, ne štedimo
udovice, ne poštujmo starca ni sjedina od mnogih godina.

<span id="an_2:11">2:11</span> Nek' naša snaga bude zakon pravde, jer
ono što je slabo nije ni za što.

<span id="an_2:12">2:12</span> Postavimo zasjedu pravedniku jer nam
smeta i protivi se našem ponašanju, predbacuje nam prijestupe protiv
Zakona i spočitava kako izdadosmo odgoj svoj.

<span id="an_2:13">2:13</span> On se hvasta posjedom spoznaje o Bogu i
naziva se sinom Gospodnjim.

<span id="an_2:14">2:14</span> On je ukor utjelovljeni našim mislima,
sama njegova pojava tišti našu dušu.

<span id="an_2:15">2:15</span> Život njegov nije kao u ostalih i njegovo
je ponašanje nastrano.

<span id="an_2:16">2:16</span> Smatra nas patvorinom i uklanja se od
putova naših kao od nečisti. On svršetak pravednika proglašava sretnim i
hvali se da mu je Bog otac.

<span id="an_2:17">2:17</span> Pogledajmo jesu li istinite riječi
njegove, istražimo kakav će biti njegov svršetak.

<span id="an_2:18">2:18</span> Jer ako je pravednik Božji sin, On će se
za nj zauzeti i izbavit će ga iz ruku neprijateljskih.

<span id="an_2:19">2:19</span> Zato ga iskušajmo porugom i mukom da
istražimo blagost njegovu i da prosudimo strpljivost njegovu.

<span id="an_2:20">2:20</span> Osudimo ga na smrt sramotnu, jer će mu,
kako veli, doći izbavljenje."

<span id="an_2:21">2:21</span> Tako oni misle, ali se varaju, jer ih
zloća njihova zasljepljuje.

<span id="an_2:22">2:22</span> Oni ne znaju tajna Božjih, ne očekuju
nagradu za svetost, ne vjeruju u naknadu čistim dušama.

<span id="an_2:23">2:23</span> Jer je Bog stvorio čovjeka za
neraspadljivost i učinio ga na sliku svoje besmrtnosti.

<span id="an_2:24">2:24</span> A đavlovom je zavišću došla smrt u svijet
i nju će iskusiti oni koji njemu pripadaju.

<span id="an_3:1">3:1</span> A duše su pravednika u ruci Božjoj i njih
se ne dotiče muka nikakva.

<span id="an_3:2">3:2</span> Očima se bezbožničkim čini da oni umiru i
njihov odlazak s ovog svijeta kao nesreća;

<span id="an_3:3">3:3</span> i to što nas napuštaju kao propast, ali oni
su u miru.

<span id="an_3:4">3:4</span> Ako su, u očima ljudskim, bili kažnjeni,
nada im je puna besmrtnosti.

<span id="an_3:5">3:5</span> Za malo muke zadobili su dobra velika jer
Bog ih je stavio na kušnju i našao da su ga dostojni.

<span id="an_3:6">3:6</span> Iskušao ih je kao zlato u taljiku i primio
ih kao žrtvu paljenicu.

<span id="an_3:7">3:7</span> Zato će se u vrijeme posjeta njegova
zasjati te će vrcati kao iskre u strnjici.

<span id="an_3:8">3:8</span> Sudit će pucima i vladati narodima i
Gospodin će kraljevat nad njima uvijeke.

<span id="an_3:9">3:9</span> Koji se u nj ufaju spoznat će istinu, i
koji su vjerni bit će u ljubavi s njim, jer izabranici njegovi stječu
milost i milosrđe.

<span id="an_3:10">3:10</span> A bezbožnici će zbog svojih misli biti
primjereno kažnjeni jer su prezreli pravednike i otpali od Gospodina.

<span id="an_3:11">3:11</span> Teško onima koji preziru mudrost i stegu!
Isprazna je nada njihova, napori uzaludni i poslovi bez probitka.

<span id="an_3:12">3:12</span> Žene su im bezumne, djeca opaka i proklet
njihov rod!

<span id="an_3:13">3:13</span> Blago nerotkinji, ali bez ljage, kojoj
ložnica ne poznaje grijeha; plodnost će se njezina pokazati na istrazi
duša.

<span id="an_3:14">3:14</span> Blago i uškopljeniku koji ne počini
zločina niti smišlja zla protiv Gospoda; jer će za vjernost dobiti
milost izabranu i baštinu najljupkiju u Domu Gospodnjem.

<span id="an_3:15">3:15</span> Jer plemenit trud donosi plod pun slave i
neraspadljiv je korijen razbora.

<span id="an_3:16">3:16</span> A djeca preljubnička neće doći do
savršenstva i rod nezakonite ložnice propada.

<span id="an_3:17">3:17</span> Pa ako i žive dugo, nisu ni za što i na
koncu im je starost nečasna.

<span id="an_3:18">3:18</span> Umru li opet rano, nade nemaju niti
utjehe na sudnji dan:

<span id="an_3:19">3:19</span> jer okrutna je kob grešna roda.

<span id="an_4:1">4:1</span> Bolje i ne imati djece a posjedovati
krepost, jer je spomen njezin besmrtan, i Bog i ljudi je cijene.

<span id="an_4:2">4:2</span> Kad je nazočna, oponašaju je, kad je
odsutna, priželjkuju je; okrunjena vječno slavlje slavi, jer je
pobijedila u borbama bez ljage.

<span id="an_4:3">4:3</span> A mnogobrojno potomstvo bezbožnika nije ni
za što; izdanci se nečisti duboko ne korijene i nemaju čvrsta temelja.

<span id="an_4:4">4:4</span> Jer ako se načas i razgranaju, slabo
ukorijenjeni, na vjetru se zaljuljaju, iščupa ih sila vihora,

<span id="an_4:5">4:5</span> i grane što tek su izbile polomi i plod im
je beskoristan, nezreo za jelo i nije ni za što.

<span id="an_4:6">4:6</span> Jer djeca rođena iz nezakonita spavanja
svjedoče na sudu o zlu roditelja.

<span id="an_4:7">4:7</span> A pravednik, ako i umre prijevremeno, naći
će mir.

<span id="an_4:8">4:8</span> Jer duljina dana ne čini starost časnom
niti se ona mjeri brojem godina.

<span id="an_4:9">4:9</span> Već razboritost - to su sjedine ljudske, i
krepostan život - zrela starost.

<span id="an_4:10">4:10</span> I jer je ugađao Bogu, On ga je zavolio, i
jer je živio među grešnicima, On ga je uzeo k sebi.

<span id="an_4:11">4:11</span> Uzdignut je da zloća ne bi izopačila
njegov razbor ili da mu himba ne zavede duše.

<span id="an_4:12">4:12</span> Jer blještavilo opačine zasjenjuje dobro
i vihor požude izopačuje dobru dušu.

<span id="an_4:13">4:13</span> Stekavši savršenstvo u malo vremena, dugo
je živio;

<span id="an_4:14">4:14</span> i jer mu je duša bila draga Gospodu, On
ga je hitro izbavio od zloće oko njega. Svjetina sve to vidi, ali ne
shvaća; njima i ne pada na um

<span id="an_4:15">4:15</span> da milost i milosrđe pripadaju
izabranicima Gospodnjim i zaštita njegovim svetima.

<span id="an_4:16">4:16</span> A pravednik koji umire osuđuje žive
bezbožnike i prijevremeno dokončana mladost produženu starost opakih.

<span id="an_4:17">4:17</span> Svjetina vidi kraj mudračev, ali ne
shvaća što je Gospod s njim naumio ili zašto ga je uzeo u zaštitu.

<span id="an_4:18">4:18</span> Oni gledaju i preziru, ali će se i njima
Gospod podsmijevati.

<span id="an_4:19">4:19</span> Ubrzo će oni biti trupla prezrena i ruglo
među mrtvima dovijeka, jer će ih Gospod strmoglaviti bez glasa, otrgnut
će ih od temelja njihova, sasvim ih opustošiti; na mukama će oni biti i
spomen će im propasti.

<span id="an_4:20">4:20</span> Puni straha doći će na obračun grijeha, i
bezakonja njihova u lice će ih optuživati.

<span id="an_5:1">5:1</span> A pravednik će se vedro sučeliti s onima
koji ga tlačiše i koji prezirahu patnje njegove.

<span id="an_5:2">5:2</span> Kad ga ugledaju, uzdrhtat će od silna
straha, zapanjeni njegovim iznenadnim spasenjem.

<span id="an_5:3">5:3</span> Govorit će među sobom, puni kajanja, i
uzdišući u tjeskobi svoje duše:

<span id="an_5:4">5:4</span> "To je onaj komu smo se nekoć podsmijevali
i koji nam je bio za porugu. Mi, budale, smatrasmo njegov život ludošću
i svršetak njegov nečasnim.

<span id="an_5:5">5:5</span> Kako li se ubrojio među sinove Božje i
dobio udio svoj među svecima?

<span id="an_5:6">5:6</span> Mi, odista, zalutasmo s puta istine i
svjetlost pravde nije nam svijetlila niti nam je sunce ogranulo.

<span id="an_5:7">5:7</span> Bazali smo stazama propasti i prohodili
bespuća pustinje, ali puta Gospodnjega nismo spoznali.

<span id="an_5:8">5:8</span> Što nam je koristila oholost? Što nam je
vrijedilo bogatstvo i hvastanje?

<span id="an_5:9">5:9</span> Sve je prošlo kao sjena i kao kratkotrajan
glas.

<span id="an_5:10">5:10</span> I kao lađa koja siječe uzburkano more i
traga joj nema kuda prođe niti brazde hrptici njezinoj u valovima;

<span id="an_5:11">5:11</span> ili kao ptica što zrakom proleti i ne
ostavi traga prolazu svojem: šiba lagani uzduh udarcima svojih pera i
rasijeca ga uza snažan fijuk i prodire zamasima svojih krila, a poslije
nema više nikakva traga njezinu letu;

<span id="an_5:12">5:12</span> ili kao strijela odapeta na svoj cilj:
probijeni se zrak odmah sklapa i ne raspoznaje se staza njezina -

<span id="an_5:13">5:13</span> tako i mi: jedva što smo na svijet došli,
a već nestadosmo, ni traga kreposti pokazati ne mogosmo: u zloći se
svojoj sasvim istrošismo."

<span id="an_5:14">5:14</span> I doista, nada je bezbožnikova kao pljeva
što je vjetar raznosi i kao sitna pjena što je vihor razgoni; ona
nestaje kao dim na vjetru i prolazi kao spomen na jednodnevna gosta.

<span id="an_5:15">5:15</span> A pravednici žive dovijeka, i u Gospodu
je nagrada njihova i briga za njih u Svevišnjeg.

<span id="an_5:16">5:16</span> Zato će iz ruku Gospodnjih primiti
kraljevsku krunu slave i vijenac ljepote; svojom će ih desnicom Gospod
zakriliti i svojom ih mišicom zaštititi.

<span id="an_5:17">5:17</span> Latit će se svog žara ljubomornog kao
oružja i naoružat će sve stvorenje da kazni svoje neprijatelje;

<span id="an_5:18">5:18</span> kao oklop obući će pravednost, a kao
šljem stavit će sud bez himbe;

<span id="an_5:19">5:19</span> uzet će nepobjedivu svetost kao štit,

<span id="an_5:20">5:20</span> a kao mač naoštrit će žestok gnjev i sav
će svemir poći s njim u boj protiv bezumnika.

<span id="an_5:21">5:21</span> Tad će poletjet' dobro naperene strijele:
munje iz oblaka padat će na cilj kao iz nategnuta luka;

<span id="an_5:22">5:22</span> iz bojne sprave izlijetat će zrna grÓada
srdžbom nabijena. Na njih će voda morska bjesnjeti, i rijeke će ih
potapati bez milosti.

<span id="an_5:23">5:23</span> Dah Svemoći zapuhat će protiv njih,
izvijat će ih poput vihora. I tako će svu zemlju opustošiti bezakonje i
opačina će prevrnuti prijestolja vladalačka.

<span id="an_6:1">6:1</span> Čujte, dakle, kraljevi, i urazumite se!
Poučite se, vladari zemalja dalekih!

<span id="an_6:2">6:2</span> Poslušajte, vi koji upravljate mnoštvima i
koji se hvastate silom svojih naroda!

<span id="an_6:3">6:3</span> Gospod je onaj koji vam je moć podario, i
vladavina je od Svevišnjeg, koji će ispitivati djela vaša i vaše nakane
istražiti.

<span id="an_6:4">6:4</span> Iako ste upravljači njegova kraljevstva, ne
vladaste pravedno, niti se držaste zakona, niti služiste nakani Božjoj.

<span id="an_6:5">6:5</span> Gospod će vas napasti brzo i užasno, jer za
velikaše je nemilosrdna kazna;

<span id="an_6:6">6:6</span> maleni su oproštenja dostojni, a moćnici će
biti moćno kažnjeni.

<span id="an_6:7">6:7</span> Jer Gospod Svevladar ne uzmiče ni pred kim
niti se plaši kakve veličine: tÓa on je stvorio i mala i velika i
jednako se brine za sve,

<span id="an_6:8">6:8</span> a istraga oštra očekuje moćnike.

<span id="an_6:9">6:9</span> Vama su dakle, vladari upravljene riječi
moje da se naučite mudrosti i ne griješite.

<span id="an_6:10">6:10</span> Jer oni koji sveto čuvaju svetinje sami
se posvećuju, i koji su u tom poučeni nalaze obranu.

<span id="an_6:11">6:11</span> Žudite stoga za riječima mojim, čeznite
za njima: one će vas poučiti.

<span id="an_6:12">6:12</span> Mudrost je sjajna i ona ne tamni: lako je
vide koji je ljube i nalaze je oni koji je traže.

<span id="an_6:13">6:13</span> Ona pretječe sve koji je žude i prva im
se pokazuje.

<span id="an_6:14">6:14</span> Tko zorom rani njoj taj se ne muči:
nalazi je gdje sjedi kraj vrata njegovih.

<span id="an_6:15">6:15</span> Jer je i sama misao na nju mudrost
savršena, a tko radi nje bdi, brzo je bezbrižan.

<span id="an_6:16">6:16</span> Ona hodi naokolo i traži sebi dostojne; i
pojavljuje im se dobrohotno na stazama i u susret im dolazi u svakoj
misli.

<span id="an_6:17">6:17</span> Jer njezin početak najistinskiji želja je
za poukom, u težnji za poukom ljubav je prema njoj;

<span id="an_6:18">6:18</span> voljeti je znači držati njene zakone, a
posluh njezinim zakonima pouzdana je besmrtnost,

<span id="an_6:19">6:19</span> a besmrtnost vodi u blizinu Božju;

<span id="an_6:20">6:20</span> tako žudnja za mudrošću dovodi do
kraljevstva.

<span id="an_6:21">6:21</span> Ako se, vi vladari nad pucima, radujete
prijestoljima i žezlima, tad mudrost štujte da dovijeka kraljujete.

<span id="an_6:22">6:22</span> A sad ću vam priopćiti što je mudrost i
kako je postala. Neću vam skriti tajne, nego ću je pratiti od početka i
na vidjelo iznijeti znanje njezino, i neću istinu mimoići.

<span id="an_6:23">6:23</span> Neću poći ni s pogubnom Zavišću: ona
ništa zajedničko nema s Mudrošću.

<span id="an_6:24">6:24</span> Mnoštvo je mudraca svijetu spasenje i
kralj uman blagostanje narodu.

<span id="an_6:25">6:25</span> Zato crpite nauku iz riječi mojih i bit
će vam na probitak.

<span id="an_7:1">7:1</span> I ja sam smrtnik, kao i svi ostali, i
potomak prvog bića od zemlje načinjena i oblikovan kao tijelo u utrobi
majčinoj,

<span id="an_7:2">7:2</span> u deset mjeseci, stisnut u krvi, iz sjemena
muževljeva i slasti družice u spavanju.

<span id="an_7:3">7:3</span> I ja sam, došavši na svijet, udahnuo
zajednički zrak i pao na zemlju koja nas sve nosi, i plač mi je bio prvi
glas kao i svima ostalima.

<span id="an_7:4">7:4</span> U pelenama bijah odgajan i u brigama,

<span id="an_7:5">7:5</span> jer nijedan kralj nije drukčije postao niti
na svijet došao.

<span id="an_7:6">7:6</span> Jer za sve postoji jedan ulazak u život, a
tako i jedan izlazak.

<span id="an_7:7">7:7</span> Zato se pomolih i razbor dobih; zavapih i
primih duh mudrosti.

<span id="an_7:8">7:8</span> Zavoljeh je više nego žezla i prijestolja i
ništa ne cijenih bogatstvo u usporedbi s njom.

<span id="an_7:9">7:9</span> Nisam je htio uspoređivati ni sa
draguljima, jer je sve zlato pred njom kao malo pijeska, a srebro je
prema njoj kao blato.

<span id="an_7:10">7:10</span> Ljubio sam je više od zdravlja i ljepote
i zavolio više od svjetlosti, jer njezin sjaj bez prestanka svijetli.

<span id="an_7:11">7:11</span> A s njome su mi došla sva dobra i od ruku
njezinih blago nebrojeno.

<span id="an_7:12">7:12</span> I svemu sam se tome radovao, jer mudrost
sve donosi; još nisam znao da je ona roditeljka svega toga.

<span id="an_7:13">7:13</span> I ono što naučih bez primisli, to bez
zavisti predajem, bogatstva njezina ne skrivam.

<span id="an_7:14">7:14</span> Ona je neiscrpljiva riznica ljudima, i
koji se njome služe postaju prijatelji Božji, preporučeni darovima
njezina nauka.

<span id="an_7:15">7:15</span> Zato neka mi dade Bog govoriti kako me
svjetova i misliti misli dostojne darova njegovih, jer on je vođa
mudrosti i upravlja mudracima.

<span id="an_7:16">7:16</span> U njegovoj smo ruci mi i riječi naše, sa
svim našim razborom i umijećem.

<span id="an_7:17">7:17</span> On mi je podario istinsku znanost o svemu
što jest, naučio me sustavu svijeta i svojstvima prapočela;

<span id="an_7:18">7:18</span> početku, svršetku i sredini vremena,
izmjeni suncovrata i slijedu godišnjih doba,

<span id="an_7:19">7:19</span> tijeku godina i položaju zvijezda;

<span id="an_7:20">7:20</span> naravi životinja i nagonima divljih
zvijeri, moći duhova i mislima ljudskim, različnosti biljaka i
ljekovitosti korijenja.

<span id="an_7:21">7:21</span> I spoznadoh sve što god je tajno i javno,
jer me poučavaše mudrost, umjetnica u svemu.

<span id="an_7:22">7:22</span> Jer u nje je duh razborit, svet,
jedinstven, mnogostran, tanan, okretan, pronicav, neoskvrnjen, jasan,
nepristran, dobrohotan, oštar,

<span id="an_7:23">7:23</span> nezaprečiv, dobrotvoran, čovjekoljubiv,
postojan, pouzdan, bezbrižan, svemoćan, svenadzoran, što prodire kroza
sve duše, mudre, čiste i najtanje.

<span id="an_7:24">7:24</span> Jer je mudrost gibljivija od svakog
gibanja, ona proniče i prožima sve svojom čistoćom.

<span id="an_7:25">7:25</span> Jer je ona dah sile Božje i čist odvir
slave Svemogućeg; zato je ništa nećisto ne može oskvrnuti.

<span id="an_7:26">7:26</span> Ona je odsjev vječne svjetlosti i zrcalo
čisto djela Božjeg, i slika dobrote njegove.

<span id="an_7:27">7:27</span> Jedna je, a može sve, i, ostajući u sebi,
sve obnavlja. Ona prelazi od naraštaja do naraštaja u duše svete i čini
od njih Božje prijatelje i proroke.

<span id="an_7:28">7:28</span> Jer Bog ne ljubi nikoga osim onoga tko se
druži s mudrošću.

<span id="an_7:29">7:29</span> Ona je od sunca sjajnija i nad sve
zviježđe uzvišena; uspoređena sa svjetlošću, ona je nadmašuje:

<span id="an_7:30">7:30</span> jer svjetlost ustupa mjesto noći, dok
zloća nema moći protiv mudrosti.

<span id="an_8:1">8:1</span> Njena se snaga prostire s jednoga kraja
svijeta na drugi i blagotvorno upravlja svemirom.

<span id="an_8:2">8:2</span> Nju zavoljeh i za njom čeznuh od svoje
mladosti; i nastojah da mi bude zaručnica i zaljubih se u ljepotu
njezinu.

<span id="an_8:3">8:3</span> Njezina životna prisnost s Bogom podaruje
sjaj njezinu plemenitom podrijetlu jer je ljubi gospodar svemira.

<span id="an_8:4">8:4</span> Ona je povjerenica znanja Božjeg,
izbiračica djela njegovih.

<span id="an_8:5">8:5</span> Ako je bogatstvo blago poželjno u ovom
životu, što je onda bogatije od mudrosti koja sve stvara?

<span id="an_8:6">8:6</span> Ako opet razum stvara, tko je na svijetu od
nje veći umjetnik?

<span id="an_8:7">8:7</span> Ako li pak tko ljubi pravednost, pa,
kreposti su plodovi njezinih napora: ona poučava umjerenosti i
razboritosti, pravednosti i hrabrosti, od kojih u životu nema ništa
korisnije ljudima.

<span id="an_8:8">8:8</span> Ako li tko čezne za većim znanjem, ona
poznaje prošlost i proriče budućnost, vična je izrekama i umije
odgonetati zagonetke. Ona znade unaprijed znake i čudesa i slijed
razdoblja i vremena.

<span id="an_8:9">8:9</span> Zato odlučih dovesti je kao družicu
životnu, znajući da će mi biti savjetnica u sreći i tješiteljica u
brigama i tuzi.

<span id="an_8:10">8:10</span> Po njoj ću steći slavu u mnoštvu
narodnom, još kao mladić čast pred starcima.

<span id="an_8:11">8:11</span> Na sudu će se vidjeti kako sam oštrouman
i divit će mi se velikaši kad stanem pred njih.

<span id="an_8:12">8:12</span> Čekat će me kad budem šutio i slušat će
me kad prozborim; ako se odulji govor moj, držat će ruku na svojim
ustima.

<span id="an_8:13">8:13</span> Po njoj ću zadobiti besmrtnost i ostavit
ću vječni spomen rodu budućem.

<span id="an_8:14">8:14</span> Vladat ću pucima i narodi će mi biti
podložni.

<span id="an_8:15">8:15</span> Pobojat će se strašni silnici kad čuju za
me, s narodom ću svojim biti dobrostiv i hrabar u ratu.

<span id="an_8:16">8:16</span> Kada se vratim kući, tad ću počinuti kraj
nje, jer u drugovanju s njome nema gorčine i nema bola u zajedništvu s
njom, već samo užitak i radost.

<span id="an_8:17">8:17</span> Kad sam tako sve u sebi razmislio i srcem
svojim razabrao da je besmrtnost u srodstvu s mudrošću

<span id="an_8:18">8:18</span> i da je u ljubavi njezinoj radost čista i
u djelima ruku njezinih blago neiscrpno, i razboritost u izmjeni misli s
njome i slava u zajedništvu riječi njezinih, stao sam tad okolo hoditi i
nastojati kako bih je zadobio.

<span id="an_8:19">8:19</span> Ja bijah mladić sretne naravi i imao sam
dobru dušu,

<span id="an_8:20">8:20</span> ili bolje: jer bijah dobar, ušao sam u
tijelo bez ljage.

<span id="an_8:21">8:21</span> A znajući da neću mudrost zadobiti ako ne
da Bog - a razboritost je već bila znati čiji je ona dar - pristupih
Gospodu i pomolih se i svim srcem svojim rekoh:

<span id="an_9:1">9:1</span> Bože otaca naših i Gospode milosrđa, ti
koji si riječju svojom stvorio svemir

<span id="an_9:2">9:2</span> i koji si sazdao čovjeka mudrošću svojom da
vlada nad stvorovima tvojim

<span id="an_9:3">9:3</span> i da svijetom upravlja u svetosti i
pravednosti i da sud sudi dušom pravičnom:

<span id="an_9:4">9:4</span> daj mi mudrost, prisjednicu svoga
prijestolja i ne odbaci me između djece svoje.

<span id="an_9:5">9:5</span> Jer sam sluga tvoj, sin sluškinje tvoje,
čovjek slab i malovjek, nesposoban shvatiti pravdu i zakone.

<span id="an_9:6">9:6</span> Jer ako bi tko od sinova ljudskih bio i
savršen, ali bez mudrosti koja od tebe dolazi, opet ne bi ničemu
vrijedio.

<span id="an_9:7">9:7</span> Ti si me izabrao za kralja svome narodu i
za suca sinovima i kćerima svojim.

<span id="an_9:8">9:8</span> Odredio si mi da sagradim Hram na Svetoj
gori tvojoj i žrtvenik u gradu boravišta tvojeg, u liku svetoga Šatora
koji si odiskona bio spremio.

<span id="an_9:9">9:9</span> S tobom je mudrost koja zna djela tvoja,
koja je bila nazočna kad si stvarao svijet; ona zna što je milo tvojim
očima i što je pravo po tvojim zapovijedima.

<span id="an_9:10">9:10</span> Pošlji je s nebesa svetih i otpravi je od
svoga slavnog prijestolja, da uza me bude i potrudi se sa mnom i da
spoznam što je tebi milo.

<span id="an_9:11">9:11</span> Jer ona sve zna i razumije, ona će me
razborito voditi u pothvatima mojim i štititi svojom moći.

<span id="an_9:12">9:12</span> Tad će ti djela moja biti ugodna, i ja ću
pravedno upravljati pukom tvojim i bit ću dostojan prijestolja oca
svoga.

<span id="an_9:13">9:13</span> Jer tko može spoznati Božju namisao i tko
će se domisliti što hoće Gospod?

<span id="an_9:14">9:14</span> Plašljive su misli smrtnika i nestalne su
naše namisli.

<span id="an_9:15">9:15</span> Jer propadljivo tijelo tlači dušu i ovaj
zemljani šator pritiskuje um bremenit mislima.

<span id="an_9:16">9:16</span> Mi jedva nagađamo što je na zemlji i s
mukom spoznajemo i ono što je u našim rukama: a što je na nebu, tko će
istražiti?

<span id="an_9:17">9:17</span> Tko bi doznao tvoju volju da ti nisi dao
mudrosti i da s visine nisi poslao Duha svoga svetoga.

<span id="an_9:18">9:18</span> Samo tako su se poravnale staze ljudima
na zemlji i samo su tako naučili ljudi što je tebi milo i spasili se
tvojom mudrošću.

<span id="an_10:1">10:1</span> Ona je štitila prvooblikovanog oca
svijeta, koji je stvoren sam, istrgla ga iz grijeha njegova

<span id="an_10:2">10:2</span> i dala mu jakost da vlada svemirom.

<span id="an_10:3">10:3</span> A kad se u jarosti svojoj grešnik odmetnu
od nje, poginu u mržnji svojoj bratoubilačkoj.

<span id="an_10:4">10:4</span> I kad je zemlju zbog njega potop stigao,
opet ju je mudrost spasila brodeći s pravednikom na krhkom drvetu.

<span id="an_10:5">10:5</span> I kada se, složni u opačini svojoj,
narodi bijahu pomutili, ona je našla pravednika i sačuvala ga Bogu
nezazorna i uzdržala jačim od ljubavi prema djetetu.

<span id="an_10:6">10:6</span> Kad su bezbožnici izgibali, ona je
izbavila pravednika koji je bježao od ognja što je s neba pao na pet
gradova.

<span id="an_10:7">10:7</span> O opačini njihovoj još svjedoči pustoš
puna dima i bilje kojemu plod nikad ne sazrijeva i stup od soli što
stoji kao spomenik duši nevjernoj.

<span id="an_10:8">10:8</span> I jer nisu slijedili puta mudrosti,
izgubili su spoznaju o dobru i još ostavili svijetu spomenik svoje
ludosti da se ne mogahu sakriti zlodjela njihova.

<span id="an_10:9">10:9</span> A mudrost je vjernike svoje spasila od
nevolje.

<span id="an_10:10">10:10</span> Kad je pravednik bježao ispred jarosti
bratove, ona ga je vodila pravim stazama; pokazala mu Božje kraljevstvo
i podarila mu znanje o svetinjama; uspjehom okrunila napore njegove i
umnožila plodove truda njegova.

<span id="an_10:11">10:11</span> Kad su ga pritijesnili lakomci, pomogla
ga je i obdarila bogatstvom,

<span id="an_10:12">10:12</span> sačuvala ga od neprijatelja i zaštitila
ga od zasjeda, darovala mu pobjedu u žestokom boju da spozna kako je
bogobojaznost od svega jača.

<span id="an_10:13">10:13</span> Ona nije ostavila prodanog pravednika,
nego ga je čuvala od grijeha.

<span id="an_10:14">10:14</span> S njime je u tamnicu sišla te ga ni u
okovima nije zapustila dok mu nije donijela žezlo kraljevsko i vlast nad
onima koji ga tlačiše i nagnala u laž one koji ga kaljahu, a njemu dala
slavu vječnu.

<span id="an_10:15">10:15</span> Ona je spasila sveti puk i rod
besprijekorni od vlasti naroda mučiteljskog.

<span id="an_10:16">10:16</span> Ušla je u dušu sluge Gospodnjeg, i on
se strašnim kraljevima opro čudesima i znacima.

<span id="an_10:17">10:17</span> Ona je dala plaću svetima za njihove
trude i vodila ih putem čudesnim, danju im bila zaklon od žege i noću
zvjezdani sjaj.

<span id="an_10:18">10:18</span> Provela ih preko Mora crvenog, provela
ih je preko vode velike,

<span id="an_10:19">10:19</span> a neprijatelje njihove valovima
potopila i onda ih izbacila iz dubina bezdana.

<span id="an_10:20">10:20</span> Zato su pravednici oplijenili
bezbožnike i pjesmom proslavili tvoje sveto ime, Gospode, jednodušno
opjevali tvoju ruku zaštitnicu.

<span id="an_10:21">10:21</span> Jer je mudrost otvorila usta nijemima i
obdarila djecu nejaku jezikom rječitim.

<span id="an_11:1">11:1</span> Ona im je pothvate k uspjehu vodila po
ruci proroka svetog

<span id="an_11:2">11:2</span> kad su prohodili pustoš nenastanjenu i
dizali šatore po bespućima.

<span id="an_11:3">11:3</span> Opirahu se dušmanima i branjahu se od
neprijatelja;

<span id="an_11:4">11:4</span> a kad su ožednjeli i tebe prizvali,
napojiše se vode iz strme pećine i zagasiše žeđ iz tvrda kamena.

<span id="an_11:5">11:5</span> I tako je ono čime su bili kažnjeni
neprijatelji njihovi postalo njima dobročinstvo kada bijahu u nevolji.
\[7a\] Njima si, zbog njihove zapovijedi o čedomorstvu,

<span id="an_11:6">11:6</span> umjesto vječnog izvora vode tekućice, dao
rijeku zamućenu krvlju i blatom,

<span id="an_11:7">11:7</span> \[7b\] a svojima si, unatoč svakoj nadi,
dao izobilje vode,

<span id="an_11:8">11:8</span> pokazavši im u žeđi koja tada vladaše
kakvom si kaznom kaznio neprijatelje njihove.

<span id="an_11:9">11:9</span> Jer su iz kušnje kojom si ih milostivo
ukorio lako razabrali kakvim se mukama namučiše bezbožnici kojima si u
jarosti sudio.

<span id="an_11:10">11:10</span> Jer si njih iskušao, opominjući blago
kao otac, dok si one kao strahoviti kralj ispitao i osudio.

<span id="an_11:11">11:11</span> Jednako su se mučili nazočni i
nenazočni,

<span id="an_11:12">11:12</span> i dvostruka ih žalost obuzimaše i
uzdisahu u sjećanju na prošlost.

<span id="an_11:13">11:13</span> Kad čuše kako se ono što njima bijaše
kazna obratilo Izraelcima u dobročinstvo, osjetiše ruku Gospodnju;

<span id="an_11:14">11:14</span> i kad sve bi gotovo, divljahu se onomu
koga su nekoć izložili i s porugom ga odbili, jer njihova žeđ bijaše
sasvim različita od žeđi pravednika.

<span id="an_11:15">11:15</span> Da ih kazniš za njihove nepravedne i
bezumne misli, što ih zavedoše da štuju nerazumne gmazove i bijedne
životinje, poslao si na njih, za kaznu, mnoštvo životinja nerazumnih

<span id="an_11:16">11:16</span> da bi spoznali kako se svatko kažnjava
onim čime i sagriješi.

<span id="an_11:17">11:17</span> Tvoja svemoguća ruka - koja je sazdala
svijet od tvari bezoblične - mogla je poslati na njih mnoštvo medvjeda
ili ljutih lavova,

<span id="an_11:18">11:18</span> ili novostvorene, još nepoznate, divlje
zvijeri pune gnjeva kojima iz nozdrva plamen liže, ili rigaju pare
smrdljive, ili siplju strašne iskre iz očiju -

<span id="an_11:19">11:19</span> zvijeri kadre smožditi ih ne samo
strašnim ujedom nego ih uništiti samom strahovitom pojavom.

<span id="an_11:20">11:20</span> Ali i bez svega toga mogli su pasti od
jednog jedinog daha, gonjeni tvojom pravdom, otpuhani tvojom silinom.
Ali ti si sve uredio po broju, utegu i mjeri.

<span id="an_11:21">11:21</span> I jer ti je uvijek u vlasti tvoja silna
snaga, tko se može oprijeti tvojoj jakoj mišici?

<span id="an_11:22">11:22</span> Sav je svijet pred tobom kao zrnce
praha na tezulji i kao kaplja jutarnje rose što se spušta na zemlju.

<span id="an_11:23">11:23</span> A ti si milostiv svemu jer možeš sve i
kroz prste gledaš na grijehe ljudima da bi se pokajali.

<span id="an_11:24">11:24</span> Jer ti ljubiš sva bića i ne mrziš ni
jedno koje si stvorio. Jer da si štogod mrzio, ne bi ga ni stvorio.

<span id="an_11:25">11:25</span> A kako bi išta moglo opstojati ako ti
ne bi htio? Ili se održati ako ga ti nisi u život dozvao?

<span id="an_11:26">11:26</span> Ali ti štediš, jer sve je tvoje,
Gospodaru, ljubitelju života,

<span id="an_12:1">12:1</span> i tvoj je besmrtni duh u svemu.

<span id="an_12:2">12:2</span> Blago kažnjavaš prestupnike, koriš ih i
opominješ za grijehe njihove da se ostave zloće i da se ufaju u tebe,
Gospode!

<span id="an_12:3">12:3</span> Zamrzio si drevne stanovnike svoje Svete
zemlje

<span id="an_12:4">12:4</span> jer su činili zlodjela grozna u
vradžbinama i obredima bezbožnim;

<span id="an_12:5">12:5</span> okrutne ubojice djece, žderače utrobe na
gozbama mesa ljudskog, posvećenike s krvava pira,

<span id="an_12:6">12:6</span> roditelje ubojice bića bespomoćnih,
odlučio si uništiti rukama otaca naših,

<span id="an_12:7">12:7</span> da najdraža ti od sviju zemalja primi
dostojno naselje djece Božje.

<span id="an_12:8">12:8</span> Ipak si i njih poštedio kao ljude, jer si
im pred vojskom svojom poslao ose kao preteče da ih malo-pomalo
istrijebe.

<span id="an_12:9">12:9</span> Premda si ih mogao, kao bezbožnike,
predati u boju rukama pravednika ili strašnim zvijerima ili ih strogom
riječju najedanput zatrti,

<span id="an_12:10">12:10</span> sudeći im malo-pomalo, davao si mjesta
pokajanju, premda si dobro znao da je to opak rod kojem je zloća
prirođena i da im se ćud nikad neće izmijeniti,

<span id="an_12:11">12:11</span> jer je to pleme odiskona bilo prokleto.
A što si ostavio nekažnjene njihove grijehe, nije bilo od straha ni pred
kim.

<span id="an_12:12">12:12</span> Jer tko bi tebi smio kazati: "Što si
učinio?" I tko se smije oprijeti sudu tvojemu? Ili te optužiti što si
uništio narode koje si stvorio? Ili tko će ustati protiv tebe kao
branitelj nepravednih ljudi?

<span id="an_12:13">12:13</span> Jer, osim tebe, nema Boga koji se brine
za sve da bi mu morao dokazati kako ne sudiš krivo.

<span id="an_12:14">12:14</span> A nijedan kralj ni vladar ne smije
ustati protiv tebe u korist onih koje si kaznio.

<span id="an_12:15">12:15</span> I jer si pravedan, upravljaš svime
pravedno, i nedostojno je moći tvoje kazniti onoga koji kazne ne
zaslužuje.

<span id="an_12:16">12:16</span> Jer moć je tvoja načelo pravice tvoje i
jer svime vladaš, možeš i sve poštedjeti.

<span id="an_12:17">12:17</span> Jakost svoju pokazuješ samo onda kad
ljudi ne vjeruju u puninu tvoje moći i kažnjavaš drskost onih koji je
spoznaše.

<span id="an_12:18">12:18</span> Ti, silni gospodaru, sudiš blago i
upravljaš nama s velikom pažnjom, jer kad god hoćeš, moć ti je pri ruci.

<span id="an_12:19">12:19</span> A takvim si djelima narod svoj poučio
da pravednik ima biti čovječan; podario si sinovima svojim dobru nadu,
jer daješ pokajanje za grijehe.

<span id="an_12:20">12:20</span> Jer kad si s tolikim obzirom i blagošću
kaznio neprijatelje djece svoje i smrtne krivce - dajući im vremena i
prigode da se zloće svoje okane -

<span id="an_12:21">12:21</span> kako li si brižno sudio sinove svoje,
čijim si ocima dao divna obećanja i prisegama i savezima!

<span id="an_12:22">12:22</span> Dok nas, dakle, koriš, dotle šibaš naše
neprijatelje deset tisuća puta strože, da bismo se sjetili dobrote tvoje
kada sami sudimo i da očekujemo milosrđe tvoje kada nam bude suđeno.

<span id="an_12:23">12:23</span> Zato si one koji su živjeli bezbrižnim
i bezumnim životom namučio njihovim vlastitim gnusobama.

<span id="an_12:24">12:24</span> Jer su odviše zabasali na krivim
putovima i stali kao bogove štovati najgore i najprezrenije od
životinja, zabludjeli kao djeca bez razbora.

<span id="an_12:25">12:25</span> Zato si im kao djeci bez razbora poslao
kaznu rugla.

<span id="an_12:26">12:26</span> A jer ih nije poučila kazna porugljiva,
ubrzo iskusiše kaznu dostojnu Boga.

<span id="an_12:27">12:27</span> Jer kad vidješe da su im za kaznu te
životinje koje štovahu kao bogove, rasrdiše se na njih zbog patnja koje
im prouzrokovaše i spoznaše pravoga Boga, o kom prije nisu htjeli ništa
čuti. Zato ih je i stigla najviša osuda.

<span id="an_13:1">13:1</span> Po naravi su glupi svi ljudi koji ne
upoznaše Boga, oni koji iz vidljivih ljepota ne mogu spoznati onoga koji
jest - nisu kadri prepoznati umjetnika po djelima njegovim;

<span id="an_13:2">13:2</span> nego smatraju bogovima koji svijetom
vladaju oganj ili vjetar ili hitri zrak, zvjezdan krug ili silnu vodu
ili svjetlila nebeska.

<span id="an_13:3">13:3</span> Jer ako su ih, opčinjeni njihovom
ljepotom, uzeli smatrati bogovima, morali su spoznati koliko ih tek
nadmašuje njihov gospodar jer ih je stvorio sam Tvorac ljepote.

<span id="an_13:4">13:4</span> Ako ih je i zadivila njihova sila i
snaga, morali su iz toga zaključiti koliko je tek silniji njihov
stvoritelj.

<span id="an_13:5">13:5</span> Jer prema veličini i ljepoti stvorova
možemo, po sličnosti, razmišljati o njihovu Tvorcu.

<span id="an_13:6">13:6</span> Ali ovi ipak zaslužuju malen prijekor,
jer možda samo lutaju tražeći Boga i želeći ga naći;

<span id="an_13:7">13:7</span> živeći među djelima njegovim, nastoje ih
shvatiti, a zavodi ih samo naličje stvari jer vide toliko ljepote.

<span id="an_13:8">13:8</span> Pa ipak, oprostiti im ne treba:

<span id="an_13:9">13:9</span> jer ako su bili kadri steći toliko
spoznaje da mogu svemir istraživati, koliko su lakše mogli otkriti
Gospodara svega toga!

<span id="an_13:10">13:10</span> Ali nesretnici su oni - i u mrtve se
predmete ufaju - koji bogovima nazivaju djela ruku čovječjih: zlato i
srebro, umjetno obrađeno, životinjske likove, bezvrijedni kamen isklesan
drevnom rukom.

<span id="an_13:11">13:11</span> Posiječe drvodjelja prikladno drvo,
brižljivo mu oguli koru i s divnim umijećem načini predmet koristan za
svagdašnju upotrebu.

<span id="an_13:12">13:12</span> A triješće što preostane upotrijebi da
spremi jelo kojim se siti.

<span id="an_13:13">13:13</span> Ostane mu komad koji nije ni za što,
drvo krivo i kvrgavo: uzme ga i u dokolici marljivo izrezuje, oblikuje
ga umijećem nehotičnim, dade mu lik čovječji;

<span id="an_13:14">13:14</span> ili izdjelja od njega kakvu bezvrijednu
životinju, crljenkom je oboji, crvenilom naliči, premaže joj svaku
pjegu.

<span id="an_13:15">13:15</span> Konačno joj načini prikladnu kućicu,
metne na zid i prikuje željeznim čavlom.

<span id="an_13:16">13:16</span> Pobrine se tako za nju da ne padne,
dobro znajući kako sebi sama pomoći ne može: jer je lik kojem treba tuđe
pomoći.

<span id="an_13:17">13:17</span> I poslije svega toga on se ne stidi tu
neživu stvar nagovarati i njoj se moliti za imetak, za ženidbu i djecu,
i za zdravlje svoje zaziva nemoć,

<span id="an_13:18">13:18</span> za život preklinje smrt, i utječe se za
pomoć samoj nemoći, za putovanje onomu koji ne može ni nogom maknuti;

<span id="an_13:19">13:19</span> i za svoje dobitke i pothvate, za
uspjeh u svojem poslu, on traži snage u onoga komu su ruke najnemoćnije.

<span id="an_14:1">14:1</span> Drugi se opet spremi da zaplovi, nakan da
prebrodi bijesne valove, i prizivlje u pomoć drvo koje je slabije od
drvene lađe što ga nosi.

<span id="an_14:2">14:2</span> Jer je nju izmislila težnja za dobitkom i
sagradila je mudrost graditeljska.

<span id="an_14:3">14:3</span> Ali njome upravlja tvoja providnost, Oče,
koji si dao i na moru put i u valovima stazu pouzdanu:

<span id="an_14:4">14:4</span> pokazuješ tako da možeš iz svake
pogibelji izbaviti, da bi se nevješt smio ukrcati.

<span id="an_14:5">14:5</span> Jer ti nećeš da neplodna budu djela tvoje
mudrosti, zato ljudi povjeravaju svoj život i drvlju najneznatnijem te
prelaze splavom burne valove i dolaze u luku spasa.

<span id="an_14:6">14:6</span> Pa i nekoć, kad su izgibali oholi divovi,
sklonila se nada ovog svijeta u splav kojom je upravljala ruka tvoja i
svijetu ostavila sjeme za nova pokoljenja.

<span id="an_14:7">14:7</span> Blagoslovljeno je drvo po kojem pravda
dolazi,

<span id="an_14:8">14:8</span> a prokleta krivobožačka rukotvorina i
onaj koji je načini; on jer je napravi, a ona jer se, iako prolazna,
bogom nazva.

<span id="an_14:9">14:9</span> Tako Bogu su mrski i bezbožnik i
bezbožnost njegova,

<span id="an_14:10">14:10</span> izrađevina i izrađivač bit će jednako
kažnjeni.

<span id="an_14:11">14:11</span> Zato će osuda pasti na kumire
neznabožačke, jer su postali gnusoba među stvorenjima Božjim i sablazan
ljudskim dušama i zamka bezumničkim nogama.

<span id="an_14:12">14:12</span> Pronalazak kumira bio je početak bluda
i njihovo je otkriće izopačilo život.

<span id="an_14:13">14:13</span> Nije ih bilo u početku niti će ih biti
dovijeka.

<span id="an_14:14">14:14</span> Jer su došli na svijet po ispraznosti
čovječjoj i zato im je određen konac brz.

<span id="an_14:15">14:15</span> Neki otac, satrt prijevremenom žalošću,
načini lik svojeg djeteta koje je tako brzo ugrabljeno: i dojučerašnjeg
mrtvaca sad već kao boga štuje i odredi svojim podanicima tajne obrede i
žrtve.

<span id="an_14:16">14:16</span> U tijeku vremena ukorijeni se taj
bezbožni običaj i počeše ga kao zakon čuvati,

<span id="an_14:17">14:17</span> i po zapovijedi vladara uvelo se
štovanje likova. A onih koje ljudi nisu mogli u osobi njihovoj štovati,
jer su predaleko od njih prebivali, približavahu sebi njihovo daleko
obličje, načinivši od čašćenog kralja vidljiv lik da mu nenazočnu revno
laskaju kao da je nazočan.

<span id="an_14:18">14:18</span> A i častoljublje umjetnika navodilo je
na sve jače štovanje i one koji kralja nisu poznali.

<span id="an_14:19">14:19</span> Jer umjetnik, koji se možda htio
dodvoriti vladaru, trudio se svim svojim umijećem da obličje bude što
ljepše,

<span id="an_14:20">14:20</span> te je svjetina, ponesena ljepotom
djela, počela pridavati božanske počasti onomu koga je nedavno slavila
kao čovjeka.

<span id="an_14:21">14:21</span> I to postade zamka životu: robujući
nesreći ili nasilju vladarskom, ljudi su neizrecivo ime Božje prenijeli
na kamenje i na drvlje.

<span id="an_14:22">14:22</span> I ne bijaše im dosta što su zastranili
u spoznaji Boga, nego su, živeći u velikoj borbi zbog neznanja, tako
veliko zlo još mirom nazivali.

<span id="an_14:23">14:23</span> Jer, ili djecu žrtvuju ili vrše tajne
obrede ili priređuju bijesne gozbe s čudnim običajima.

<span id="an_14:24">14:24</span> Ne čuvaju više čistoće ni tijela ni
ženidbe, jedan drugoga ili iz zasjede ubijaju ili jedan drugomu
preljubom jade zadaju.

<span id="an_14:25">14:25</span> Svuda zbrka: krv, ubojstvo, krađa,
prijevara, pokvarenost, nevjernost, buna, kriva prisega,

<span id="an_14:26">14:26</span> uznemirivanje čestitih, zaboravljanje
dobročinstva, oskrvnjenje duša, zločini protiv naravi, nered u braku,
preljub, nećudorednost.

<span id="an_14:27">14:27</span> Jer je krivoboštvo početak, uzrok i
kraj svakog zla.

<span id="an_14:28">14:28</span> Ili bjesne na svojim zabavama, ili
izriču lažna proroštva, ili žive nepravedno, ili bez oklijevanja krivo
prisežu.

<span id="an_14:29">14:29</span> Jer se uzdaju u mrtve idole, ne boje se
da će okajavati lažne prisege.

<span id="an_14:30">14:30</span> Ali će ih za oboje stići kazna: što su
služeći idolima iskrivili pojam o Bogu i što se krivo i podlo zaklinjahu
prezirući sve što je sveto.

<span id="an_14:31">14:31</span> Jer se prijestupima bezbožničkim uvijek
osvećuje - ne moć prizivanih idola, nego pravda koja stiže grešnike.

<span id="an_15:1">15:1</span> A ti si, Bože naš, blag i istinit, spor
na gnjev i svime milostivo upravljaš.

<span id="an_15:2">15:2</span> Ako i sagriješismo, tvoji smo! Priznajemo
tvoju vlast i nećemo griješiti kad znamo da smo tvoji.

<span id="an_15:3">15:3</span> Jer tebe znati - savršena je pravednost,
i poznavati snagu tvoju korijen je besmrtnosti.

<span id="an_15:4">15:4</span> Nas nije zaveo nikakav izum opaka
ljudskog umijeća ni jalovo djelo slikarsko, likovi našarani ličilima

<span id="an_15:5">15:5</span> koji u budalama potiču žudnju te žude za
neživim obličjem mrtva lika.

<span id="an_15:6">15:6</span> Ljubitelji su zla i dostojni takvih nada
oni koji ih čine ili žele ili štuju.

<span id="an_15:7">15:7</span> Muči se lončar i gnječi zemlju mekanu:
pravi posuđe kojim se služimo. Od istoga blata pravi posude koje služe u
plemenite svrhe i one koje služe suprotnom: kakva će kojoj namjena biti
- određuje lončar.

<span id="an_15:8">15:8</span> I možda - o napora na zlo data! - od iste
gline pravi ništavnog boga, on koji je nedavno od zemlje sazdan i koji
će se ubrzo zemlji vratit' od koje je uzet, kad se od njega duša
zatraži.

<span id="an_15:9">15:9</span> Ne mari on što će brzo umrijeti ni što mu
je život kratkovjek, nego se natječe sa zlatarima i srebrnarima i
nasljeduje mjedare, ponosan što pravi krivotvorine.

<span id="an_15:10">15:10</span> Srce mu je kao pepeo, i nada mu od
zemlje bjednija, i život od gline nevredniji,

<span id="an_15:11">15:11</span> jer nije poznao Stvoritelja svoga koji
mu je udahnuo dušu djelatnu i nadahnuo ga dahom životnim.

<span id="an_15:12">15:12</span> Nego misli da je žiće naše igra i život
naš sajam pun probitka. "Treba, veli, izbijati korist iz svega, čak iz
zla."

<span id="an_15:13">15:13</span> Jer bolje no itko drugi zna takav da
griješi kad od iste tvari zemljane pravi lomne posude i kumire.

<span id="an_15:14">15:14</span> Ali su od svih najluđi i jadniji od
duše čeda nejakog, oni neprijatelji tvog naroda koji ga nekoć tlačiše.

<span id="an_15:15">15:15</span> Jer oni obožavahu sve poganske kumire
koji ne mogu ni očima gledati, ni nosom disati, ni ušima slušati, ni
prstima pipati, ni nogama hoditi.

<span id="an_15:16">15:16</span> Jer ih čovjek načini, sazda ih onaj
komu je dah u zajam dan. Nijedan čovjek ne može načiniti boga sebi
slična;

<span id="an_15:17">15:17</span> i jer je smrtan, mrtvo djelo gradi
bezbožničkim rukama. On je dragocjeniji od svojih svetinja, jer je živ,
a one nisu.

<span id="an_15:18">15:18</span> A čak štuju i najgadnije životinje, što
su, po gluposti svojoj, gore od ostalih.

<span id="an_15:19">15:19</span> Na njima nikakve ljepote da bi
privlačile kao druge životinje: umakle su i Božjoj hvali i njegovu
blagoslovu.

<span id="an_16:1">16:1</span> Zato bijahu primjereno kažnjeni sličnim
životinjama i mučeni mnoštvom kukaca.

<span id="an_16:2">16:2</span> A narod si svoj, mjesto takvom kaznom,
obasuo dobročinstvom; i da zadovoljiš njegovu žudnju žarku, pripravio si
jelo izvanredno: slasne prepelice.

<span id="an_16:3">16:3</span> I tako Egipćanima, premda željnima hrane,
kad vidješe odvratne stvorove poslane protiv njih, zataji i naravna
želja za jelom; a narodu si svojem poslije kratke oskudice poklonio jelo
čudesno.

<span id="an_16:4">16:4</span> Na tlačitelje morade doći neuklonjiva
oskudica, dok je tvojima trebalo samo pokazati kako su teško mučeni
neprijatelji njihovi.

<span id="an_16:5">16:5</span> I kad je na njih navalio životinjski
bijes te pogibahu od ujeda zmija vijugavih, srdžba tvoja još ne bješe
došla do kraja.

<span id="an_16:6">16:6</span> Da se opamete, bijahu samo uplašeni na
kratak čas, jer su dobili spasonosni znak da se sjete zapovijedi tvoga
Zakona.

<span id="an_16:7">16:7</span> Jer tko god je u nj pogledao, ozdravio
je, ali ne po onom u što je pogledao, već zbog tebe, Spasitelju sviju!

<span id="an_16:8">16:8</span> Ujedno si time dokazao našim dušmanima da
si ti izbavitelj od zla svakoga.

<span id="an_16:9">16:9</span> Umirahu od ujeda skakavaca i muha i ne
bijaše lijeka životu njihovu, jer su zaslužili da budu tako kažnjeni.

<span id="an_16:10">16:10</span> A sinovima tvojim nisu naudili ni zubi
zmija otrovnica, jer im je milost tvoja u pomoć pritekla te ih
iscijelila.

<span id="an_16:11">16:11</span> Podbadao si ih samo i odmah ozdravljao
da se sjete proroštava tvojih, da ne zapadnu u zaboravnost duboku i
ostanu bez tvojeg dobročinstva.

<span id="an_16:12">16:12</span> Jer njih nije liječila ni trava ni
melem nego tvoja riječ, o Gospode, koja liječi sve.

<span id="an_16:13">16:13</span> Ti imaš vlast nad životom i smrću, ti
dovodiš do vrata Podzemlja i opet izvodiš.

<span id="an_16:14">16:14</span> Čovjek može svojom zloćom ubiti, ali
kad duh izađe, ne može ga vratiti niti izbaviti dušu oduzetu.

<span id="an_16:15">16:15</span> Ruci se tvojoj ne može uteći.

<span id="an_16:16">16:16</span> Mišica je tvoja silna kaznila
bezbožnike koji te ne htjedoše priznati; gonio ih nečuven dažd i tuča, i
pljusak neumoljiv, i oganj ih proždirao.

<span id="an_16:17">16:17</span> A najčudnije: u vodi koja gasi sve
rasla je ognju sve žešća moć, jer se svemir borio za pravednike.

<span id="an_16:18">16:18</span> Čas bi se plamen ublažio da ne spali
životinje poslane na bezbožnike, nego da ovi vide i spoznaju kako ih
goni sud Božji;

<span id="an_16:19">16:19</span> čas bi opet buknuo u samoj vodi od
ognja snažnije da uništi plodove zemlje opake.

<span id="an_16:20">16:20</span> A narod si svoj hranio hranom
anđeoskom, slao mu s neba gotov kruh koji je imao u sebi svaku slast i
ugađao svakom ukusu.

<span id="an_16:21">16:21</span> Pokazao si svojim darom slatku nježnost
prema djeci, jer je dar ugađao svakom teku i mijenjao se u što je tko
htio.

<span id="an_16:22">16:22</span> Snijeg i led odolijevahu ognju ne
topeći se, da bi se znalo kako je neprijateljske plodove uništio oganj
koji je plamtio u tuči i bljeskao u daždu,

<span id="an_16:23">16:23</span> dok je opet oganj zaboravio snagu svoju
da bi se nahranili pravednici.

<span id="an_16:24">16:24</span> Jer sve stvorenje služi tebi, svojem
Stvoritelju, napinje snagu svoju za kaznu opakima, a popušta za dobro
onima koji se u te uzdaju:

<span id="an_16:25">16:25</span> zato se i tada u sve preobražavalo da
posluži tvojoj darežljivosti svehraniteljskoj, prema želji potrebitih,

<span id="an_16:26">16:26</span> da bi sinovi tvoji, koje ljubiš,
Gospode, naučili kako čovjeka na hrane različiti plodovi, nego riječ
tvoja uzdržava sve koji u te vjeruju;

<span id="an_16:27">16:27</span> jer ono što nije mogao oganj uništiti
rastopilo se pod toplinom jedne zrake sunčane,

<span id="an_16:28">16:28</span> da bi se znalo kako treba sunce preteći
i tebi zahvaliti, prije svjetla zorina preda te stupiti.

<span id="an_16:29">16:29</span> Jer se nada nezahvalnika rastapa kao
zimski mraz i razlijeva se kao voda nekorisna.

<span id="an_17:1">17:1</span> Veliki su i nedokučivi sudovi tvoji, zato
lutaju duše nepoučljive.

<span id="an_17:2">17:2</span> Dok su mislili bezbožnici da imaju u
vlasti sveti narod tvoj, postadoše sužnji tmine u okovima duge noći,
zatvoreni pod svojim krovovima, prognanici vječne providnosti.

<span id="an_17:3">17:3</span> Mišljahu da će im se tajni grijesi
skriti, pokriveni tamnim velom zaborava, a rasuše se u užasnu strahu,
zaplašeni utvarama.

<span id="an_17:4">17:4</span> Ni skrovište u koje se povukoše nije ih
sačuvalo od straha, nego se oko njih razlijegao grozan jek, ukazivahu im
se kobne utvare, mračnih lica.

<span id="an_17:5">17:5</span> I nikakva im sila ognjena nije mogla
svjetla pružiti, niti su sjajne plamene zvijezde mogle osvijetliti tu
strašnu noć.

<span id="an_17:6">17:6</span> Jedino im se ukazivaše neka lomača, sama
od sebe upaljena, puna užasa; i kad bi ta prikaza iščezla, oni je, izvan
sebe od straha, držahu strašnijom nego što bijaše.

<span id="an_17:7">17:7</span> Nemoćna bijahu njihova umijeća
čarobnjačka i njihovo hvastanje razborom bijaše izvrgnuto ruglu.

<span id="an_17:8">17:8</span> Jer oni koji prije obećavahu kako će
istjerati strah i tjeskobu iz bolne duše, sami se razbolješe od straha
smiješnoga.

<span id="an_17:9">17:9</span> Kad ih i nije ništa strahovito plašilo,
bješe im na užas gmizanje životinja i šištanje zmija. Ginuli su od
straha, ne usuđujući se pogledati ni u zrak kojem se ne može umaknuti.

<span id="an_17:10">17:10</span> Jer zloća je strašljivaca: vlastitim se
svjedočanstvom osuđuje i uvijek zlo uvećava kad je stane savjest
tištiti.

<span id="an_17:11">17:11</span> Jer strah i nije drugo nego izdaja
pomagala što ih razum daje:

<span id="an_17:12">17:12</span> što se manje čovjek u sebi na njih
oslanja, to mu teže pada što ne zna uzrok svojoj patnji.

<span id="an_17:13">17:13</span> I tako oni, one noći zaista nemoćne
izišle iz dubina Podzemlja nemoćnog, usnuli istim snom,

<span id="an_17:14">17:14</span> bijahu progonjeni strašnim sablastima
ili su smalaksali obamrle duše, jer ih napade iznenadan i neočekivan
strah.

<span id="an_17:15">17:15</span> I tako svaki, pavši gdje se našao, osta
zatočen u tamnici bez prijevornica:

<span id="an_17:16">17:16</span> i orač i pastir i radnik koji se
samotan muči zaskočeni zapadoše u neminovnu nevolju, svi bijahu okovani
jednim lancem tame.

<span id="an_17:17">17:17</span> I šumni vjetar, i milopojni ptičji glas
među lisnim granama, i odmjeren huk vode što silovito protječe; i divlja
buka pećina što se ruše,

<span id="an_17:18">17:18</span> i nevidljiva trka životinja što skaču,
i urlik ljutih divljih zvijeri, i jeka što se odbija od gorskih dolova -
sve ih ispunjaše užasom.

<span id="an_17:19">17:19</span> A sav svijet blistao od sjajne
svjetlosti i prepuštao se nesmetano svojim djelima.

<span id="an_17:20">17:20</span> Jedino se nad njima raskrilila teška
noć, slika mraka koji će ih primiti; ali teži od same tame bijahu oni -
teret sami sebi.

<span id="an_18:1">18:1</span> A svetima tvojim svijetlila je svjetlost
najveća, i Egipćani, slušajući njihov glas a ne videći im obličja,
nazivahu ih blaženima jer nisu nevolju trpjeli;

<span id="an_18:2">18:2</span> i zahvaljivahu im što se ne osvećuju za
nanesene nepravde i moljahu ih da im oproste neprijateljstvo.

<span id="an_18:3">18:3</span> A Izraelcima si dao ognjen stup da im
bude vođom na stazama neznanim, blago sunce na njihovu časnom putovanju.

<span id="an_18:4">18:4</span> Zaslužili su Egipćani da svjetlost izgube
i da ih tama zasužnji, jer u zatvoru držahu djecu tvoju po kojoj se
svijetu imala podariti nepropadljiva svjetlost Zakona.

<span id="an_18:5">18:5</span> I jer odlučiše pogubiti djecu svetaca, a
jedno se od izložene djece spasilo, ti im za kaznu oduze mnoštvo djece i
sve ih pogubi u silnoj vodi.

<span id="an_18:6">18:6</span> A noć ona bijaše unaprijed najavljena
ocima našim da bi jasno znali kakvim su prisegama povjerovali, i da budu
dobre volje.

<span id="an_18:7">18:7</span> Tako je tvoj narod očekivao spas
pravednika i propast neprijatelja.

<span id="an_18:8">18:8</span> Jer čime si kaznio naše protivnike, time
si proslavio nas, pozvavši nas k sebi.

<span id="an_18:9">18:9</span> Tada su pobožna djeca pravednika žrtve
tajno prinijela i složno postavila zakon božanstven da sveti tvoji
jednako snose i dobra i pogibelji. I tad su zapjevali svete pjesme
otaca.

<span id="an_18:10">18:10</span> A u odjek im dođoše neskladni povici
neprijatelja, tužan jauk za djecom oplakivanom.

<span id="an_18:11">18:11</span> Jednaka kazna stiže i roba i gospodara,
isto je trpio i pučanin i kralj.

<span id="an_18:12">18:12</span> A svi su zajedno imali nebrojene
mrtvace pogođene istom smrću. I živih bijaše premalo da pokapaju mrtve,
jer im za tren poginu najodličniji porod.

<span id="an_18:13">18:13</span> I oni koji, zbog svojih čarolija, ni u
što nisu vjerovali, kad im izginuše prvenci njihovi, moradoše priznati
da je narod izraelski - sin Božji.

<span id="an_18:14">18:14</span> Dok je mirna tišina svime vladala i noć
brzim tijekom stigla do sredine puta svog,

<span id="an_18:15">18:15</span> jurnula je tvoja svemoguća riječ s
nebesa, s kraljevskih prijestolja, kao žestok ratnik u sredinu zemlje,
propasti predane. Kao oštar mač nosila je tvoju neopozivu zapovijed.

<span id="an_18:16">18:16</span> Zaustavi se i sve ispuni smrću:
doticala se neba, stajala na zemlji.

<span id="an_18:17">18:17</span> Tada Egipćane iznenada uplašiše prikaze
jezivih snova, napade ih neočekivan strah.

<span id="an_18:18">18:18</span> Padahu polumrtvi, jedan ovdje, drugi
ondje, kazujući zašto umiru.

<span id="an_18:19">18:19</span> Jer su im sni, što ih smutiše, to
unaprijed najavili, da ne bi poginuli ne znajući uzroka s kojeg ih je
stiglo zlo.

<span id="an_18:20">18:20</span> Ali se napast smrtna dotakla i
pravednika i mnoštvo ih je u pustinji pomrlo. Ali srdžba nije dugo
trajala.

<span id="an_18:21">18:21</span> Jer se brzo za njih zauzeo čovjek
besprijekoran: naoružan oružjem službe svoje - molitvom i pomirbenim
kadom - opro se srdžbi i dokrajčio nevolju, pokazavši da je sluga tvoj.

<span id="an_18:22">18:22</span> On gnjevu nije odolio ni snagom
tjelesnom ni silom oružja nego je riječju svojom pokorio zatornika
spomenuv otačke prisege i zavjete.

<span id="an_18:23">18:23</span> Mrtvi već ležahu jedan preko drugoga, a
on stade sred njih i jarost suzbi, presiječe joj put ka živima.

<span id="an_18:24">18:24</span> Na njegovoj dugoj halji bijaše čitav
svemir i u četiri reda dragulja slavna imena otaca, a na vijencu oko
glave tvoje veličanstvo.

<span id="an_18:25">18:25</span> Pred tim uzmaknu zatornik, predade se:
samo je malo okušao srdžbu tvoju - i bijaše mu dosta.

<span id="an_19:1">19:1</span> A grešnike je sasvim pritisnuo gnjev
nemilostiv, jer je Gospodin znao što će oni:

<span id="an_19:2">19:2</span> najprije će dopustiti Izraelcima da odu i
brzo ih ispratiti, a zatim će se predomisliti i poći za njima u potjeru.

<span id="an_19:3">19:3</span> Još im teška žalost bijaše na srcu dok
naricahu nad grobovima svojih mrtvaca, kad im pade na um nova luda misao
te stadoše kao bjegunce progoniti one koje su prije molili da odu.

<span id="an_19:4">19:4</span> A zaslužena ih je sudbina nagnala da
zaborave prošle jade i da svojim mukama dodaju još jednu:

<span id="an_19:5">19:5</span> dok će narod tvoj prijeći put čudesan,
oni će naći smrt nečuvenu.

<span id="an_19:6">19:6</span> Da se sačuvaju djeca tvoja neozlijeđena,
sve stvoreno preinači opet narav svoju služeći tvojim zapovijedima.

<span id="an_19:7">19:7</span> Oblak se pojavi i sjenom zakri tabor, a
kopno izroni gdje prije bijaše voda; put slobodan nasta od Crvenoga mora
i polje travnato od strašnih valova.

<span id="an_19:8">19:8</span> Preko njega prijeđe narod sav, štićen
tvojom desnicom, zadivljen silnim čudesima.

<span id="an_19:9">19:9</span> Bijahu kao konji kada pasu, i kao
jaganjci skakahu slaveći tebe, Gospode, izbavitelja svoga.

<span id="an_19:10">19:10</span> Još se sjećahu događaja u tuđini, kako
je mjesto životinja zemlja komarce rađala i kako je mjesto riba rijeka
izbacila mnoštvo žaba.

<span id="an_19:11">19:11</span> Poslije vidješe i nov nastanak ptica,
kada su, potaknuti žudnjom, zatražili jela raskošna:

<span id="an_19:12">19:12</span> izašle iz mora prepelice da im želji
udovolje.

<span id="an_19:13">19:13</span> A grešnike stigla kazna, prethodili joj
snažni gromovi. Stigla ih pravedna plaća za zla djela, jer su divljom
mržnjom mrzili tuđince.

<span id="an_19:14">19:14</span> Jer dok oni odbijahu neznance, ovi
goste i dobrotvore pretvoriše u robove.

<span id="an_19:15">19:15</span> Oni se prema strancima poniješe odmah
neprijateljski, i plaća ih čeka za to.

<span id="an_19:16">19:16</span> Ovi, naprotiv, primiše svečano
Izraelce, a onda ih, već ravne sebi, udariše teškom tlakom.

<span id="an_19:17">19:17</span> I njih udari sljepoća kao i one pred
vratima pravednikovim; opkoli ih tama duboka, i svaki je tražio svoja
vrata.

<span id="an_19:18">19:18</span> Tako se počela međusobno izmjenjuju,
kao što se skladno izmjenjuju glasovi na harfi, ostajući uvijek kod
zvuka svojeg; a to se može jasno razabrati kad se razmotre događaji.

<span id="an_19:19">19:19</span> Jer se kopnene životinje u vodene
mijenjahu, a one što plivaju, na kopno prelažahu.

<span id="an_19:20">19:20</span> Oganj je u vodi silu svoju pojačao, a
voda zaboravila snagu što gasi.

<span id="an_19:21">19:21</span> Plamenovi ognjeni nisu pržili meso
životinja propadljivih kada su posred njih hodile niti se u njima topila
hrana nebeska, laka i topljiva poput inja.

<span id="an_19:22">19:22</span> U svemu si, Gospode, uzvisio i
proslavio narod svoj i nisi ga prezreo, već si mu bio na pomoći svagda i
svagdje.

------------------------------------------------------------------------

[Next: Sirach](sir)
