[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](nah)  [Next](zep) 

------------------------------------------------------------------------

### Croatian Bible: Habakkuk

<span id="an_1:1">1:1</span> Proroštvo koje vidje prorok Habakuk.

<span id="an_1:2">1:2</span> Dokle ću, Jahve, zapomagati, a da ti ne
čuješ? Vikati k tebi "Nasilje!" a da ti ne spasiš?

<span id="an_1:3">1:3</span> Zašto mi nepravdu iznosiš pred oči, zašto
gledaš ugnjetavanje? Pljačka je i nasilje preda mnom. Raspra je,
razmirica bjesni!

<span id="an_1:4">1:4</span> Zakon je izgubio snagu, a pravda se ni
načas ne pomalja. Da, zlikovac progoni pravednika, pravo je stoga
izopačeno.

<span id="an_1:5">1:5</span> Obazrite se na narode, pogledajte, čudite
se, zapanjite! Jer u vaše dane činim djelo u koje ne biste vjerovali da
vam ga tko ispriča.

<span id="an_1:6">1:6</span> Da! Evo dižem Kaldejce, narod divlji i
naprasit što nadire širom zemlje da obitavališta otme tuđa.

<span id="an_1:7">1:7</span> On je strašan i jezovit, od njega samog
izlazi njegovo pravo i njegov ponos.

<span id="an_1:8">1:8</span> Konji su mu brži od leoparda, hitriji od
vukova uvečer; jahači mu poskakuju, stižu izdaleka, ustremljeni k'o
orlovi da plijen proždru.

<span id="an_1:9">1:9</span> Svi će doći rad' grabeža, lica im žegu k'o
istočni vjetar, grabe roblje kao pijesak!

<span id="an_1:10">1:10</span> Taj se narod kraljevima ruga, podsmjehuje
knezovima, poigrava se svim utvrdama, nasipa zemlju i zauzima ih.

<span id="an_1:11">1:11</span> Tad se k'o vjetar okrenu i ode, zlikovac
komu je snaga bog postala.

<span id="an_1:12">1:12</span> Nisi li od davnih vremena, Jahve, Bože
moj, Sveče moj? Ti koji ne umireš! Ti si, Jahve podigao ovaj narod radi
pravde, postavio ga, Stijeno, da kažnjava.

<span id="an_1:13">1:13</span> Prečiste su tvoje oči da bi zloću
gledale. Ti ne možeš motriti tlačenja. Zašto gledaš vjerolomce, šutiš
kad zlikovac ništi pravednijeg od sebe?

<span id="an_1:14">1:14</span> Postupaš s ljudima k'o s morskim ribama,
k'o s gmazovima što nemaju gospodara!

<span id="an_1:15">1:15</span> On ih sve lovi na udicu, izvlači ih
mrežom, pređom ih skuplja i tako se raduje i likuje.

<span id="an_1:16">1:16</span> Stog žrtvuje mreži svojoj, pali tamjan
svojoj pređi jer mu pribavljaju zalogaj slastan, hranu pretilu.

<span id="an_1:17">1:17</span> Valja li, dakle, da neprestano poteže mač
i kolje narod nemilice?

<span id="an_2:1">2:1</span> Stat ću na stražu svoju, postavit se na
bedem, paziti što će mi reći, kako odgovorit na moje tužbe.

<span id="an_2:2">2:2</span> Tada Jahve odgovori i reče: "Zapiši
viđenje, ureži ga na pločice, da ga čitač lako čita."

<span id="an_2:3">2:3</span> Jer ovo je viđenje samo za svoje vrijeme:
ispunjenju teži, ne vara; ako stiže polako, čekaj, jer odista će doći i
neće zakasniti!

<span id="an_2:4">2:4</span> Gle: propada onaj čija duša nije pravedna,
a pravednik živi od svoje vjere.

<span id="an_2:5">2:5</span> Bogatstvo je odista podmuklo! Ohol je i ne
može počinuti tko ždrijelo razvaljuje k'o Podzemlje, tko je kao smrt
nezasitan, tko sabire za se sve narode, tko kupi za se sva plemena!

<span id="an_2:6">2:6</span> Zar mu se neće svi podrugivati, rugalicu i
zagonetku spjevat' protiv njega? Reći će: Jao onom tko množi što nije
njegovo (a dokle će?) i opterećuje se zalogama!

<span id="an_2:7">2:7</span> Neće li naglo ustat' vjerovnici tvoji, neće
li se probuditi ljuti tvoji tlačitelji? Tada ćeš im plijen biti!

<span id="an_2:8">2:8</span> Jer si opljačkao mnoge narode, sav ostatak
naroda opljačkat će tebe, jer si prolio krv ljudsku, poharao zemlju,
grad i sve mu žitelje.

<span id="an_2:9">2:9</span> Jao onom tko otimačinu zgrće nepravednu
kući svojoj, da visoko svije gnijezdo svoje i otkloni ruku zla!

<span id="an_2:10">2:10</span> Nanese sramotu kući svojoj: zatirući
mnoga plemena, griješiš protiv sebe.

<span id="an_2:11">2:11</span> Jer iz samih zidova kamen kriči, a krovna
mu greda odgovara.

<span id="an_2:12">2:12</span> Jao onom tko grad diže krvlju i tvrđavu
zasnuje na nepravdi!

<span id="an_2:13">2:13</span> Nije li to, gle, od Jahve nad Vojskama da
se narodi za oganj trude, puci nizašto muče?

<span id="an_2:14">2:14</span> Jer će se zemlja napuniti znanja o slavi
Jahvinoj kao što vode prekrivaju more.

<span id="an_2:15">2:15</span> Jao onom tko bližnjeg navodi na piće,
ulijeva otrov dok on pije da bi promatrao njegovu nagost!

<span id="an_2:16">2:16</span> Ti si pijan od sramote, ne od slave! Pij
samo i pokazuj kapicu. Dolazi ti pehar iz desnice Jahvine i sramota na
slavu tvoju!

<span id="an_2:17">2:17</span> Nasilje nad Libanonom tebe će
prestraviti, pokolj zvijeri, jer si ljudsku krv prolio, poharao zemlju,
grad i njegove žitelje.

<span id="an_2:19">2:19</span> Jao onom tko komadu drva kaže: "Probudi
se!" Kamenu nijemom: "Preni se!" On da prorokuje? Optočen može biti i
zlatom i srebrom, ali nikakva daha životnog nema u njemu.

<span id="an_2:18">2:18</span> Čemu koristi tesan lik da ga umjetnik
teše? Čemu lijevan lik, lažno proroštvo, da se tvorac njegov u nj
pouzdaje oblikujuć' nijeme kipove?

<span id="an_2:20">2:20</span> Ali je Jahve u svojem svetom Hramu: nek'
zemlja sva zašuti pred njime!

<span id="an_3:1">3:1</span> Molitva. Od proroka Habakuka. Na način
tužbalice.

<span id="an_3:2">3:2</span> Jahve, čuo sam za slavu tvoju, Jahve, tvoje
mi djelo ulijeva jezu! Ponovi ga u naše vrijeme! Otkrij ga u naše
vrijeme! U gnjevu se svojem smilovanja sjeti!

<span id="an_3:3">3:3</span> Bog stiže iz Temana, a Svetac s planine
Parana! Veličanstvo njegovo zastire nebesa, zemlja mu je puna slave.

<span id="an_3:4">3:4</span> Sjaj mu je k'o svjetlost, zrake sijevaju iz
njegovih ruku, ondje mu se krije sila.

<span id="an_3:5">3:5</span> Kuga pred njim ide, groznica ga sustopice
prati.

<span id="an_3:6">3:6</span> On stane, i zemlja se trese, on pogleda, i
dršću narodi. Tad se raspadoše vječne planine, bregovi stari propadoše,
njegove su staze od vječnosti.

<span id="an_3:7">3:7</span> Prestrašene vidjeh kušanske šatore, čadore
što dršću u zemlji midjanskoj.

<span id="an_3:8">3:8</span> Jahve, planu li tvoj gnjev na rijeke ili
jarost tvoja na more te jezdiš na svojim konjima, na pobjedničkim bojnim
kolima?

<span id="an_3:9">3:9</span> Otkrivaš svoj luk i otrovnim ga strijelama
sitiš. Bujicama rasijecaš tlo,

<span id="an_3:10">3:10</span> planine dršću kad te vide, navaljuje
oblaka prolom, bezdan diže svoj glas.

<span id="an_3:11">3:11</span> Sunce uvis diže ruke, mjesec u
obitavalištu svojem popostaje, pred blijeskom tvojih strijela, pred
blistavim sjajem koplja tvoga.

<span id="an_3:12">3:12</span> Jarosno po zemlji koračaš, srdito gaziš
narode.

<span id="an_3:13">3:13</span> Iziđe da spasiš narod svoj, da spasiš
svog pomazanika; sori vrh kuće bezbožnikove, ogoli joj temelje do
stijene.

<span id="an_3:14">3:14</span> Kopljima si izbo vođu ratnika njegovih,
koji navališe da nas s radošću satru, kao da će potajice proždrijet'
ubogoga.

<span id="an_3:15">3:15</span> Gaziš po moru s konjima svojim, po pučini
silnih voda!

<span id="an_3:16">3:16</span> Čuo sam! Sva se moja utroba trese,
podrhtavaju mi usne na taj zvuk, trulež prodire u kosti moje, noge
klecaju poda mnom. Počinut ću kada dan tjeskobni svane narodu što nas
sad napada.

<span id="an_3:17">3:17</span> Jer smokvino drvo neće više cvasti niti
će na lozi biti ploda, maslina će uskratiti rod, polja neće donijeti
hrane, ovaca će nestati iz tora, u oborima neće biti ni goveda.

<span id="an_3:18">3:18</span> Ali ja ću se radovati u Jahvi i kliktat
ću u Bogu, svojem Spasitelju.

<span id="an_3:19">3:19</span> Jahve, moj Gospod, moja je snaga, on mi
daje noge poput košutinih i vodi me na visine. Zborovođi. Na žičanim
glazbalima.

------------------------------------------------------------------------

[Next: Zephaniah](zep)
