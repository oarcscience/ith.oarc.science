[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](phi)  [Next](th1) 

------------------------------------------------------------------------

### Croatian Bible: Colossians

<span id="an_1:1">1:1</span> Pavao, po volji Božjoj apostol Krista
Isusa, i brat Timotej:

<span id="an_1:2">1:2</span> Kološanima, svetoj i vjernoj braći u
Kristu. Milost vam i mir od Boga, Oca našega!

<span id="an_1:3">1:3</span> Zahvaljujemo Bogu, Ocu Gospodina našega
Isusa Krista, svagda za vas moleći.

<span id="an_1:4">1:4</span> Jer čuli smo za vašu vjeru u Kristu Isusu i
za ljubav koju gajite prema svima svetima

<span id="an_1:5">1:5</span> poradi nade koja vam je pohranjena u
nebesima. Za nju ste već čuli u Riječi istine -

<span id="an_1:6">1:6</span> evanđelju koje je do vas doprlo te plodove
nosi i raste, kao što po svem svijetu, tako i među vama od dana kad ste
čuli i spoznali milost Božju po istini,

<span id="an_1:7">1:7</span> kako ste naučili od ljubljenog Epafre,
sluge zajedno s nama; on je umjesto nas, vjeran poslužitelj Kristov,

<span id="an_1:8">1:8</span> on nas je i obavijestio o vašoj ljubavi u
Duhu.

<span id="an_1:9">1:9</span> Zato i mi, od dana kada to čusmo,
neprestano za vas molimo i ištemo da se ispunite spoznajom volje Njegove
u svoj mudrosti i shvaćanju duhovnome:

<span id="an_1:10">1:10</span> da živite dostojno Gospodina i posve mu
ugodite, plodni svakim dobrim djelom i rastući u spoznaji Božjoj;

<span id="an_1:11">1:11</span> osnaženi svakom snagom, po sili Slave
njegove, za svaku postojanost i strpljivost;

<span id="an_1:12">1:12</span> s radošću zahvaljujući Ocu koji vas
osposobi za dioništvo u baštini svetih u svjetlosti.

<span id="an_1:13">1:13</span> On nas izbavi iz vlasti tame i prenese u
kraljevstvo Sina, ljubavi svoje,

<span id="an_1:14">1:14</span> u kome imamo otkupljenje, otpuštenje
grijeha.

<span id="an_1:15">1:15</span> On je slika Boga nevidljivoga,
Prvorođenac svakog stvorenja.

<span id="an_1:16">1:16</span> Ta u njemu je sve stvoreno na nebesima i
na zemlji, vidljivo i nevidljivo, bilo Prijestolja, bilo Gospodstva,
bilo Vrhovništva, bilo Vlasti - sve je po njemu i za njega stvoreno:

<span id="an_1:17">1:17</span> on je prije svega i sve stoji u njemu.

<span id="an_1:18">1:18</span> On je Glava Tijela, Crkve; on je Početak,
Prvorođenac od mrtvih, da u svemu bude Prvak.

<span id="an_1:19">1:19</span> Jer svidjelo se Bogu u njemu nastaniti
svu Puninu

<span id="an_1:20">1:20</span> i po njemu - uspostavivši mir krvlju
križa njegova - izmiriti sa sobom sve, bilo na zemlji, bilo na nebesima.

<span id="an_1:21">1:21</span> I vas, nekoć po zlim djelima udaljene i
neprijateljski raspoložene,

<span id="an_1:22">1:22</span> sada u ljudskom tijelu Kristovu, po
smrti, sa sobom izmiri da vas k sebi privede svete, bez mane i
besprigovorne.

<span id="an_1:23">1:23</span> Samo ako ostanete u vjeri utemeljeni,
stalni i nepoljuljani u nadi evanđelja koje čuste, koje se propovijeda
svakom stvorenju pod nebom, a ja mu, Pavao, postadoh poslužiteljem.

<span id="an_1:24">1:24</span> Radujem se sada dok trpim za vas i u svom
tijelu dopunjam što nedostaje mukama Kristovim za Tijelo njegovo, za
Crkvu.

<span id="an_1:25">1:25</span> Njoj ja postadoh poslužiteljem po
rasporedbi Božjoj koja mi je dana za vas da potpuno pronesem Riječ Božju
-

<span id="an_1:26">1:26</span> otajstvo pred vjekovima i pred
naraštajima skriveno, a sada očitovano svetima njegovim.

<span id="an_1:27">1:27</span> Njima Bog htjede obznaniti kako li je
slavom bogato to otajstvo među poganima: to jest Krist u vama, nada
slave!

<span id="an_1:28">1:28</span> Njega mi navješćujemo, opominjući svakoga
čovjeka, poučavajući svakoga čovjeka u svoj mudrosti da bismo svakoga
čovjeka doveli do savršenstva u Kristu.

<span id="an_1:29">1:29</span> Za to se i trudim i borim njegovom
djelotvornošću koja u meni snažno djeluje.

<span id="an_2:1">2:1</span> Htio bih uistinu da znate koliko mi se
boriti za vas, za one u Laodiceji i za sve koji me nisu vidjeli licem u
lice:

<span id="an_2:2">2:2</span> da se ohrabre srca njihova, povezana u
ljubavi, te se vinu do svega bogatstva, punine shvaćanja, do spoznanja
otajstva Božjega - Krista,

<span id="an_2:3">2:3</span> u kojem su sva bogatstva mudrosti i
spoznaje skrivena.

<span id="an_2:4">2:4</span> To govorim zato da vas tko ne prevari
zavodljivim riječima.

<span id="an_2:5">2:5</span> Jer ako sam tijelom nenazočan, duhom sam
ipak s vama: s radošću promatram vaš red i čvrstoću vaše vjere u Krista.

<span id="an_2:6">2:6</span> Kao što primiste Krista Isusa, Gospodina,
tako u njemu živite:

<span id="an_2:7">2:7</span> ukorijenjeni i nazidani na njemu i
učvršćeni vjerom kako ste poučeni, obilujte zahvaljivanjem.

<span id="an_2:8">2:8</span> Pazite da vas tko ne odvuče mudrovanjem i
ispraznim zavaravanjem što se oslanja na predaju ljudsku, na "počela
svijeta", a ne na Krista.

<span id="an_2:9">2:9</span> Jer u njemu tjelesno prebiva sva punina
božanstva; te ste i vi

<span id="an_2:10">2:10</span> ispunjeni u njemu, koji je glava svakoga
Vrhovništva i Vlasti.

<span id="an_2:11">2:11</span> U njemu ste i obrezani obrezanjem
nerukotvorenim - svukoste tijelo puteno - obrezanjem Kristovim:

<span id="an_2:12">2:12</span> s njime suukopani u krštenju, u njemu ste
i suuskrsli po vjeri u snagu Boga koji ga uskrisi od mrtvih.

<span id="an_2:13">2:13</span> On i vas, koji bijaste mrtvi zbog
prijestupa i neobrezanosti svoga tijela, i vas on oživi zajedno s njime.
Milostivo nam je oprostio sve prijestupe,

<span id="an_2:14">2:14</span> izbrisao zadužnicu koja propisima bijaše
protiv nas, protivila nam se. Nju on ukloni pribivši je na križ.

<span id="an_2:15">2:15</span> Skinu Vrhovništva i Vlasti, javno to
pokaza: u pobjedničkoj ih povorci s njime vodi.

<span id="an_2:16">2:16</span> Neka vas dakle nitko ne sudi po jelu ili
po piću, po blagdanima, mlađacima ili subotama.

<span id="an_2:17">2:17</span> To je tek sjena onoga što dolazi, a
zbiljnost jest - tijelo Kristovo.

<span id="an_2:18">2:18</span> Nitko neka vas ne podcjenjuje zato što on
sam uživa u "poniznosti i štovanju anđela", zadubljuje se u svoja
viđenja, bezrazložno se nadima tjelesnom pameću svojom,

<span id="an_2:19">2:19</span> a ne drži se Glave, Njega od kojeg sve
Tijelo, zglobovima i svezama zbrinuto i povezano, raste rastom Božjim.

<span id="an_2:20">2:20</span> Ako ste s Kristom umrli za počela
svijeta, zašto se, kao da još u ovom svijetu živite, dajete pod propise:

<span id="an_2:21">2:21</span> "Ne diraj, ne kušaj, ne dotiči"?

<span id="an_2:22">2:22</span> Sve će to uporabom propasti. Uredbe i
nauci ljudski!

<span id="an_2:23">2:23</span> Po samozvanu bogoštovlju, poniznosti i
trapljenju tijela sve to doduše slovi kao mudrost, ali nema nikakve
vrijednosti, samo zasićuje tijelo.

<span id="an_3:1">3:1</span> Ako ste suuskrsli s Kristom, tražite što je
gore, gdje Krist sjedi zdesna Bogu!

<span id="an_3:2">3:2</span> Za onim gore težite, ne za zemaljskim!

<span id="an_3:3">3:3</span> Ta umrijeste i život je vaš skriven s
Kristom u Bogu!

<span id="an_3:4">3:4</span> Kad se pojavi Krist, život vaš, tada ćete
se i vi s njime pojaviti u slavi.

<span id="an_3:5">3:5</span> Umrtvite dakle udove svoje zemaljske:
bludnost, nečistoću, strasti, zlu požudu i pohlepu - to idolopoklonstvo!

<span id="an_3:6">3:6</span> Zbog toga dolazi gnjev Božji na sinove
neposlušne.

<span id="an_3:7">3:7</span> Tim ste putom i vi nekoć hodili, kad ste u
tome živjeli.

<span id="an_3:8">3:8</span> Ali sada i vi odložite sve! Gnjev, srdžba,
opakost, hula, prostota van iz vaših usta!

<span id="an_3:9">3:9</span> Ne varajte jedni druge! Jer svukoste
staroga čovjeka s njegovim djelima

<span id="an_3:10">3:10</span> i obukoste novoga, koji se obnavlja za
spoznanje po slici svoga Stvoritelja!

<span id="an_3:11">3:11</span> Tu više nema: Grk - Židov, obrezanje -
neobrezanje, barbar - skit, rob - slobodnjak, nego sve i u svima -
Krist.

<span id="an_3:12">3:12</span> Zaodjenite se dakle - kao izabranici
Božji, sveti i ljubljeni - u milosrdno srce, dobrostivost, poniznost,
blagost, strpljivost

<span id="an_3:13">3:13</span> te podnosite jedni druge praštajući ako
tko ima protiv koga kakvu pritužbu! Kao što je Gospodin vama oprostio,
tako i vi!

<span id="an_3:14">3:14</span> A povrh svega - ljubav! To je sveza
savršenstva.

<span id="an_3:15">3:15</span> I mir Kristov neka upravlja srcima vašim
- mir na koji ste pozvani u jednom tijelu! I zahvalni budite!

<span id="an_3:16">3:16</span> Riječ Kristova neka u svem bogatstvu
prebiva u vama! U svakoj se mudrosti poučavajte i urazumljujte!
Psalmima, hvalospjevima, pjesmama duhovnim od srca pjevajte hvalu Bogu!

<span id="an_3:17">3:17</span> I sve što god riječju ili djelom činite,
sve činite u imenu Gospodina Isusa, zahvaljujući Bogu Ocu po njemu!

<span id="an_3:18">3:18</span> Žene, pokoravajte se svojim muževima kao
što dolikuje u Gospodinu!

<span id="an_3:19">3:19</span> Muževi, ljubite svoje žene i ne budite
osorni prema njima.

<span id="an_3:20">3:20</span> Djeco, slušajte roditelje u svemu, ta to
je milo u Gospodinu!

<span id="an_3:21">3:21</span> Očevi, ne ogorčujte svoje djece da ne
klonu duhom.

<span id="an_3:22">3:22</span> Robovi, slušajte u svemu svoje zemaljske
gospodare! Ne naoko, kao oni koji se ulaguju ljudima, nego u
jednostavnosti srca, bojeći se Gospodina.

<span id="an_3:23">3:23</span> Što god radite, zdušno činite, kao
Gospodinu, a ne ljudima,

<span id="an_3:24">3:24</span> znajući da ćete od Gospodina primiti
nagradu, baštinu. Gospodinu Kristu služite.

<span id="an_3:25">3:25</span> Doista, nepravedniku će se uzvratiti što
je nepravedno učinio. Ne, nema pristranosti!

<span id="an_4:1">4:1</span> Gospodari, pružajte svojim robovima što je
pravo i pravično, znajući da i vi imate Gospodina na nebu!

<span id="an_4:2">4:2</span> U molitvi ustrajte, bdijte u njoj u
zahvaljivanju!

<span id="an_4:3">4:3</span> Molite ujedno i za nas: da nam Bog otvori
vrata riječi te propovijedamo otajstvo Kristovo, za koje sam i okovan;

<span id="an_4:4">4:4</span> da ga očitujem propovijedajući kako treba.

<span id="an_4:5">4:5</span> Mudro se ponašajte prema onima vani:
iskupljujte vrijeme!

<span id="an_4:6">4:6</span> Riječ neka vam je uvijek ljubazna, solju
začinjena: znajte svakomu odgovoriti kako treba.

<span id="an_4:7">4:7</span> Što je sa mnom - o svemu će vas
obavijestiti Tihik, ljubljeni brat, vjerni poslužitelj i sa mnom sluga u
Gospodinu.

<span id="an_4:8">4:8</span> Njega šaljem k vama baš zato da znate kako
smo i da ohrabri srca vaša.

<span id="an_4:9">4:9</span> Šaljem ga s Onezimom, vjernim i ljubljenim
bratom, koji je vaš zemljak: oni će vam priopćiti kako je ovdje.

<span id="an_4:10">4:10</span> Pozdravlja vas Aristarh, suuznik moj. I
Marko, nećak Barnabin, o kome primiste naredbe: dođe li k vama, lijepo
ga primite.

<span id="an_4:11">4:11</span> Pozdravlja vas i Isus, zvani Just. Od
onih koji su iz obrezanja samo su mi ovi suradnici na kraljevstvu
Božjemu, oni mi bijahu utjehom.

<span id="an_4:12">4:12</span> Pozdravlja vas Epafra, vaš zemljak, sluga
Krista Isusa; on se uvijek bori za vas u molitvama: da se održite,
savršeni i ispunjeni, u posvemašnjoj volji Božjoj.

<span id="an_4:13">4:13</span> Svjedočim doista za nj: mnogo se trudi za
vas i za one u Laodiceji i one u Hierapolu.

<span id="an_4:14">4:14</span> Pozdravlja vas Luka, ljubljeni liječnik,
i Dema.

<span id="an_4:15">4:15</span> Pozdravite braću u Laodiceji, i Nimfu i
Crkvu u njezinoj kući.

<span id="an_4:16">4:16</span> A kad se ova poslanica pročita kod vas,
pobrinite se da se pročita i u Laodicejskoj crkvi, i vi da pročitate onu
iz Laodiceje.

<span id="an_4:17">4:17</span> I recite Arhipu: "Pazi na službu koju si
primio u Gospodinu: ispuni je!"

<span id="an_4:18">4:18</span> Pozdrav mojom rukom, Pavlovom! Spominjite
se mojih okova! Milost s vama!

------------------------------------------------------------------------

[Next: 1 Thessalonians](th1)
