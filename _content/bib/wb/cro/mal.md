[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](zac)  [Next](mat) 

------------------------------------------------------------------------

### Croatian Bible: Malachi

<span id="an_1:1">1:1</span> Proroštvo. Riječ Gospodnja Izraelu po
Malahiji.

<span id="an_1:2">1:2</span> Ljubio sam vas - govori Jahve, a vi pitate:
"Po čemu si nas ljubio?" Ne bijaše li Ezav brat Jakovljev? - riječ je
Jahvina -

<span id="an_1:3">1:3</span> ali Jakova sam zavolio, a Ezav mi omrznu:
gradove mu u pustoš pretvorih, a baštinu njegovu dadoh pustinjskim
šakalima.

<span id="an_1:4">1:4</span> Jer, rekne li Edom: Bili smo smrvljeni, ali
ćemo opet podići ruševine!" ovako kaže Jahve nad Vojskama: Neka grade
oni, a ja ću razgraditi! Zvat će ih zemljom bezbožničkom i narodom na
koji se Jahve srdi dovijeka!

<span id="an_1:5">1:5</span> Vaše će oči vidjeti, i reći ćete: "Velik je
Jahve preko granica zemlje izraelske."

<span id="an_1:6">1:6</span> Sin časti oca, a sluga gospodara. Ali, ako
sam ja otac, gdje je čast moja? Ako sam gospodar, gdje je strah od mene?
To govori Jahve nad Vojskama vama, svećenici, koji moje ime prezirete, a
pitate: "Čime smo prezreli ime tvoje?"

<span id="an_1:7">1:7</span> Oskvrnjen kruh na mome prinosite žrtveniku
i još pitate: "Čime te oskvrnismo?" Time što kažete "Stol je Jahvin
stvar nevažna!"

<span id="an_1:8">1:8</span> A kada za žrtvu slijepu stoku prinosite,
zar to nije zlo? I kad prinosite hromo i bolesno, zar to nije zlo?
Donesi takvo što svome namjesniku, hoće li biti zadovoljan i dobro te
primiti? - govori Jahve nad Vojskama.

<span id="an_1:9">1:9</span> Sada umilostivite lice Božje da nam se
smiluje. To donose ruke vaše, hoće li vas dobro primiti? - govori Jahve
nad Vojskama.

<span id="an_1:10">1:10</span> O kada bi tko od vas zatvorio vrata da mi
zaludu ne palite ognja na žrtveniku! Niste mi mili - govori Jahve nad
Vojskama - i ne primam žrtve iz ruke vaše.

<span id="an_1:11">1:11</span> Jer od istoka do zapada veliko je ime
moje među narodima, i na svakom mjestu prinosi se kad i žrtva čista
Imenu mojemu, jer veliko je Ime moje među narodima - govori Jahve nad
Vojskama.

<span id="an_1:12">1:12</span> Ali vi ga skvrnite kada govorite: "Stol
je Gospodnji okaljan i hrana na njemu ni za što nije!"

<span id="an_1:13">1:13</span> Kažete još: "Gle, šteta truda!" i
prezirete ga - govori Jahve nad Vojskama. Kada dovodite stoku otetu,
hromu i bolesnu, te je prinosite kao dar žrtveni, zar da to iz vaše ruke
milostivo primim? - govori Jahve nad Vojskama.

<span id="an_1:14">1:14</span> Proklet bio varalica koji u stadu ima
ovna što mi ga je zavjetovao, a žrtvuje mi ovcu jalovicu. Jer ja sam
velik kralj - govori Jahve nad Vojskama - i strašno je Ime moje među
narodima.

<span id="an_2:1">2:1</span> A sad vas opominjem, svećenici!

<span id="an_2:2">2:2</span> Ako ne budete poslušali, ako ne budete k
srcu uzeli da proslavite Ime moje - govori Jahve nad Vojskama - kletvu
ću na vas svaliti i proklet ću vaš blagoslov. I već ga prokleh jer to
niste k srcu uzeli.

<span id="an_2:3">2:3</span> I slomit ću vam ruku, bacit ću vam u lice
izmetine, izmetine vaših svetkovina, i s njima ću vas splaviti.

<span id="an_2:4">2:4</span> Po tom ćete znati: to je bila moja opomena
da ostane Savez moj s Levijem - govori Jahve nad Vojskama.

<span id="an_2:5">2:5</span> A moj Savez s njim, to bijaše život i mir -
ja sam mu ih dao: bijaše to strah - i on me se bojao, Imena se moga
plašio.

<span id="an_2:6">2:6</span> Zakon istine bijaše u njegovim ustima i
pakost mu ne kaljaše usana; u miru i pravičnosti hodio je sa mnom i
mnoge je od grijeha odvratio.

<span id="an_2:7">2:7</span> Da, usne svećenikove treba da čuvaju
znanje, a iz njegovih usta treba tražiti Zakon: ta on je glasnik Jahve
nad Vojskama.

<span id="an_2:8">2:8</span> Ali vi ste s puta zašli, učinili ste da se
mnogi o Zakon spotiču, raskinuli ste Savez Levijev - govori Jahve nad
Vojskama.

<span id="an_2:9">2:9</span> Zato učinih da vas preziru i ponizuju svi
narodi jer se putova mojih vi držali niste, nego ste bili pristrani
primjenjujuć Zakon.

<span id="an_2:10">2:10</span> Nemamo li svi jednog Oca? Nije li nas
jedan Bog stvorio? Zašto smo onda jedan drugome nevjerni te skvrnimo
Savez svojih otaca?

<span id="an_2:11">2:11</span> Iznevjerio se Juda: učinili su sramotu u
Izraelu i Jeruzalemu, jer Juda je oskvrnuo Svetinju, Jahvi dragu, i ženi
se kćerju tuđega božanstva.

<span id="an_2:12">2:12</span> Svakog tko tako učini, ma tko bio on, nek
iskorijeni Jahve iz šatora Jakovljevih i izmeđ onih koji prinose žrtvu
Jahvi nad Vojskama!

<span id="an_2:13">2:13</span> I ovo još vi činite: zalijevate suzama
Jahvin žrtvenik tužeći i ridajući, jer on više neće da se žr tvi
prikloni, iz ruke mu vaše ona nije ugodna.

<span id="an_2:14">2:14</span> I vi pitate: "Zašto?" Zato što je Jahve
bio svjedok između tebe i žene mladosti tvoje kojoj si nevjeran premda
ti drugarica bijaše i žena tvoga saveza.

<span id="an_2:15">2:15</span> Nije li On načinio jedno jedino biće
dahom životnim obdareno? A što to jedino biće traži? Božanski naraštaj!
Poštuj dakle život svoj i ne budi nevjeran ženi svoje mladosti.

<span id="an_2:16">2:16</span> Jer ja mrzim otpuštanje žena - govori
Jahve, Bog Izraelov - i onog koji nevjerom haljine svoje kalja - govori
Jahve nad Vojskama! Poštujte dakle život svoj, ne budite nevjerni!

<span id="an_2:17">2:17</span> Dosađujete Jahvi svojim riječima, a
pitate: "U čemu mu dosađujemo?" Time što govorite: "Svi koji zlo čine
dobro su viđeni u očima Jahvinim i takvi su mu mili!" ili: "Gdje je Bog
pravde?"

<span id="an_3:1">3:1</span> Evo šaljem glasnika da put preda mnom
pripravi. I doći će iznenada u Hram svoj Gospod koga vi tražite i anđeo
Saveza koga žudite. Evo ga, dolazi već - govori Jahve nad Vojskama.

<span id="an_3:2">3:2</span> Ali tko će podnijeti dan njegova dolaska i
tko će opstati kad se on pojavi? Jer on je kao oganj ljevačev i kao
lužina bjeliočeva.

<span id="an_3:3">3:3</span> I zasjest će kao onaj što topi srebro i
pročišćava. Očistit će sinove Levijeve i pročistit će ih kao zlato i
srebro, da prinose Jahvi žrtvu u pravednosti.

<span id="an_3:4">3:4</span> Tad će biti draga Jahvi žrtva Judina i
jeruzalemska kao u drevne dane i kao prvih godina.

<span id="an_3:5">3:5</span> Doći ću k vama na sud i bit ću spreman
svjedok protiv vračeva i preljubnika, protiv onih koji se lažno kunu,
protiv onih koji zakidaju plaću radniku, udovici i siroti, protiv onih
koji gaze pravo stranaca i mene se ne boje - govori Jahve nad Vojskama.

<span id="an_3:6">3:6</span> Jer ja, Jahve, ne mijenjam se, a vi se,
sinovi Jakovljevi, mijenjate bez prestanka!

<span id="an_3:7">3:7</span> Od vremena svojih otaca odstupate od mojih
uredaba i ne čuvate ih. Vratite se meni, a ja ću se vratiti vama -
govori Jahve nad Vojskama. Pitate: "Kako da se vratimo?"

<span id="an_3:8">3:8</span> Smije li čovjek prikraćivati Boga? A vi
mene prikraćujete. I pitate: "U čemu te prikratismo?" U desetini i u
prinosu.

<span id="an_3:9">3:9</span> Udareni ste prokletstvom jer me
prikraćujete vi, sav narod!

<span id="an_3:10">3:10</span> Donesite čitavu desetinu u riznicu da u
mojoj kući bude hrane. Tada me iskušajte - govori Jahve nad Vojskama -
neću li vam otvoriti ustave nebeske i neću li izliti na vas punom mjerom
blagoslov,

<span id="an_3:11">3:11</span> neću li zbog vas zaprijetit skakavcu da
vam više ne kvari usjeva i da vam ne bude nerodna loza u polju - govori
Jahve nad Vojskama.

<span id="an_3:12">3:12</span> Svi će vas narodi tad držati sretnima,
jer ćete biti zemlja blaženstva - govori Jahve nad Vojskama.

<span id="an_3:13">3:13</span> Teške su besjede vaše protiv mene -
govori Jahve.

<span id="an_3:14">3:14</span> Vi ipak pitate: "Što smo između sebe
govorili protiv tebe?" Govorili ste: "Zaludu je Bogu služiti i kakva je
korist što njegove čuvamo propise i žalosni hodimo pred Jahvom nad
Vojskama.

<span id="an_3:15">3:15</span> Odsad ćemo sretnim zvati oholice:
napreduju oni koji zlo čine, i premda Boga iskušavaju, izvuku se!"

<span id="an_3:16">3:16</span> Ali kad se razgovaraju oni koji se Boga
boje, Jahve pazi, sluša ih, i to se pred njim piše u knjigu spomenicu u
korist onih koji se boje Jahve i štuju Ime njegovo.

<span id="an_3:17">3:17</span> Moji će biti, moja stečevina - govori
Jahve nad Vojskama. U Dan koji spremam bit ću im milostiv kao što je
milostiv otac sinu koji mu služi.

<span id="an_3:18">3:18</span> I tada ćete opet razlikovati pravednika
od grešnika, onoga koji služi Bogu od onoga koji mu ne služi.

<span id="an_3:19">3:19</span> Jer evo dan dolazi poput peći užaren;
oholi i zlikovci bit će kao strnjika: dan koji se bliži spalit će ih -
govori Jahve nad Vojskama - da im neće ostati ni korijena ni grančice.

<span id="an_3:20">3:20</span> A vama koji se Imena moga bojite sunce
pravde će ogranuti sa zdravljem u zrakama, i vi ćete izlaziti
poskakujući kao telad na pašu.

<span id="an_3:21">3:21</span> I gazit ćete bezbožnike kao prah pod
nogama u dan koji spremam" - govori Jahve nad Vojskama.

<span id="an_3:22">3:22</span> "Spomenite se Zakona Mojsija, sluge moga,
kome sam na Horebu propisao zakone i uredbe za sav Izrael.

<span id="an_3:23">3:23</span> Evo, poslat ću vam proroka Iliju prije
nego dođe Dan Jahvin, dan velik i strašan.

<span id="an_3:24">3:24</span> On će obratiti srce otaca k sinovima, a
srce sinova k ocima, da ne dođem i ne udarim prokletstvom zemlju."

------------------------------------------------------------------------

[Next: Matthew](mat)
