<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Croatian Bible, full text etext at Intangible Textual Heritage">
<TITLE>Croatian Bible: Daniel</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="eze">Previous</A>&nbsp;
<A HREF="hos">Next</A>&nbsp;
</CENTER>
<HR>
</p> <h3 align="center" align="center">Croatian Bible: Daniel</h3> 
<p><A NAME="an_1:1">1:1</A>&nbsp;Tre&#263;e godine kraljevanja Jojakima, kralja Judeje, do&#273;e Nabukodonozor, kralj Babilona, na Jeruzalem te ga opsjede. </p> 
<p><A NAME="an_1:2">1:2</A>&nbsp;Gospodin mu dade  u ruke Jojakima, kralja judejskog, i dio predmeta iz Doma Bo&#382;jega;  on ih dopremi u zemlju &#352;inear i pohrani predmete u riznici svojih  bogova. </p> 
<p><A NAME="an_1:3">1:3</A>&nbsp;Kralj naredi A&#353;fenazu, starje&#353;ini svojih dvorjanika, da  dovede od Izraelaca nekoliko dje&#269;aka kraljevskoga ili velika&#353;kog  roda: </p> 
<p><A NAME="an_1:4">1:4</A>&nbsp;neka budu bez nedostatka, lijepi, vrsni u svakoj mudrosti, dobro pou&#269;eni i bistri, prikladni da stoje na kraljevu dvoru;  A&#353;fenaz neka ih nau&#269;i pismu i jeziku Kaldejaca. </p> 
<p><A NAME="an_1:5">1:5</A>&nbsp;Kralj im odredi  dnevni obrok od kraljevskih jela i od vina sa svoga stola. Neka  se odgajaju tri godine, a poslije toga imali bi stajati pred  kraljem. </p> 
<p><A NAME="an_1:6">1:6</A>&nbsp;Me&#273;u njima bijahu Judejci: Daniel, Hananija, Mi&#353;ael  i Azarja. </p> 
<p><A NAME="an_1:7">1:7</A>&nbsp;Dvorjani&#269;ki starje&#353;ina nadjene im imena: Daniel  &#263;e se zvati Baltazar, Hananija &#352;adrak, Mi&#353;ael Me&#353;ak, Azarja Abed  Nego. </p> 
<p><A NAME="an_1:8">1:8</A>&nbsp;Daniel je u srcu odlu&#269;io da se ne&#263;e okaljati kraljevim  jelima i vinom s njegova stola, pa zamoli dvorjani&#269;kog starje&#353;inu  da ga po&#353;tedi te se ne okalja. </p> 
<p><A NAME="an_1:9">1:9</A>&nbsp;Bog dade Danielu te na&#273;e dobrohotnost  i smilovanje u dvorjani&#269;kog starje&#353;ine. </p> 
<p><A NAME="an_1:10">1:10</A>&nbsp;Starje&#353;ina re&#269;e Danielu:  "Bojim se svoga gospodara kralja; on vam je odredio jelo i pilo, pa ako vidi da su vam lica mr&#353;avija nego u drugih dje&#269;aka va&#353;e  dobi, ja &#263;u zbog vas biti kriv pred kraljem." </p> 
<p><A NAME="an_1:11">1:11</A>&nbsp;Tada re&#269;e Daniel  &#269;uvaru koga bija&#353;e dvorjani&#269;ki starje&#353;ina odredio Danielu, Hananiji, Mi&#353;aelu i Azarji: </p> 
<p><A NAME="an_1:12">1:12</A>&nbsp;"Molim te, poku&#353;aj sa svojim slugama deset  dana: neka nam se daje povr&#263;e za jelo i voda za pilo. </p> 
<p><A NAME="an_1:13">1:13</A>&nbsp;Vidjet  &#263;e&#353; onda kakvi &#263;emo biti mi a kakvi dje&#269;aci koji jedu od kraljevih  jela, pa u&#269;ini sa svojim slugama po onome &#353;to bude&#353; vidio." </p> 
<p><A NAME="an_1:14">1:14</A>&nbsp;On  pristade i stavi ih na ku&#353;nju deset dana. </p> 
<p><A NAME="an_1:15">1:15</A>&nbsp;A nakon deset dana  oni bijahu ljep&#353;i i ugojeniji nego svi dje&#269;aci koji je&#273;ahu od  kraljevih jela. </p> 
<p><A NAME="an_1:16">1:16</A>&nbsp;Od tada &#269;uvar dokinu njihova jela i obrok  vina &#353;to su imali piti te im dava&#353;e povr&#263;a.</p> 
<p><A NAME="an_1:17">1:17</A>&nbsp;Ovoj &#269;etvorici dje&#269;aka dade Bog znanje i razumijevanje  svih knjiga i mudrosti. Daniel razumijeva&#353;e vi&#273;enja i sne. </p> 
<p><A NAME="an_1:18">1:18</A>&nbsp;Po&#353;to  se navr&#353;ilo vrijeme odre&#273;eno od kralja da mu ih dovedu, dvorjani&#269;ki  starje&#353;ina uvede ih pred Nabukodonozora. </p> 
<p><A NAME="an_1:19">1:19</A>&nbsp;Kralj razgovara&#353;e  s njima i me&#273;u svima ne na&#273;e se nijedan kao Daniel, Hananija, Mi&#353;ael i Azarja. I tako oni ostado&#353;e pred kraljem. </p> 
<p><A NAME="an_1:20">1:20</A>&nbsp;I u svemu  mudrom i umnom o &#269;emu ih ispitiva&#353;e kralj na&#273;e da su deset puta  vrsniji od svih &#269;arobnika i gatalaca &#353;to ih bija&#353;e u svem njegovu  kraljevstvu. </p> 
<p><A NAME="an_1:21">1:21</A>&nbsp;Daniel ostade ondje do prve godine kralja Kira.</p> 
<p><A NAME="an_2:1">2:1</A>&nbsp;Druge godine Nabukodonozorova kraljevanja usni Nabukodonozor  sanje: njegov se duh zbog toga uznemiri, a san ga ostavi. </p> 
<p><A NAME="an_2:2">2:2</A>&nbsp;Kralj  naredi da se pozovu &#269;arobnici i gataoci, zaklinja&#269;i i zvjezdari  da protuma&#269;e kralju njegove sanje. </p> 
<p><A NAME="an_2:3">2:3</A>&nbsp;Do&#273;o&#353;e dakle te stado&#353;e  pred kralja. Kralj im re&#269;e: "Usnih jednu sanju i moj se duh uznemiri  od &#382;elje da razumijem sanju." </p> 
<p><A NAME="an_2:4">2:4</A>&nbsp;Kaldejci odgovori&#353;e kralju (aramejski): "O kralju, &#382;iv bio dovijeka! Pripovjedi svoju sanju slugama  svojim, a mi &#263;emo ti otkriti njezino zna&#269;enje." </p> 
<p><A NAME="an_2:5">2:5</A>&nbsp;Kralj odgovori  i re&#269;e zvjezdarima: "Moja je odluka neopoziva: ako mi ne ka&#382;ete  &#353;to sam snio i &#353;to san zna&#269;i, bit &#263;ete rastrgani u komade, a  va&#353;e &#263;e ku&#263;e postati smeti&#353;ta. </p> 
<p><A NAME="an_2:6">2:6</A>&nbsp;No ako mi otkrijete moju sanju  i njezino zna&#269;enje, dobit &#263;ete od mene darove i poklone i velike  &#269;asti. Otkrijte mi dakle &#353;to sam snio i &#353;to san zna&#269;i." </p> 
<p><A NAME="an_2:7">2:7</A>&nbsp;Oni  opet odgovori&#353;e: "Neka kralj rekne svoju sanju slugama svojim, a mi &#263;emo mu otkriti njezino zna&#269;enje." </p> 
<p><A NAME="an_2:8">2:8</A>&nbsp;A kralj: "Dobro ja  znam da &#382;elite dobiti na vremenu jer znate da je moja odluka  neopoziva. </p> 
<p><A NAME="an_2:9">2:9</A>&nbsp;Ako mi ne ka&#382;ete &#353;to sam snio, zna&#269;i da me namjeravate  obmanjivati varavim rije&#269;ima i izmi&#353;ljotinama dok nekako ne pro&#273;e  vrijeme. Stoga, recite mi moj san, pa &#263;u znati da li mi mo&#382;ete  kazati i njegovo zna&#269;enje!"</p> 
<p><A NAME="an_2:10">2:10</A>&nbsp;Zvjezdari odgovori&#353;e pred kraljem: "Nema na svijetu &#269;ovjeka  koji bi takvo &#353;to mogao otkriti kralju. I stoga nijedan kralj, ma kako velik i mo&#263;an, takvo &#353;to ne tra&#382;i od &#269;arobnika, gataoca  ili zvjezdara. </p> 
<p><A NAME="an_2:11">2:11</A>&nbsp;&#352;to tra&#382;i&#353;, kralju, te&#353;ko je, i nema ga tko  bi to mogao otkriti kralju osim bogova, koji ne borave me&#273;u smrtnicima."</p> 
<p><A NAME="an_2:12">2:12</A>&nbsp;Tada se kralj silno razgnjevi i razbjesni te naredi da  se pogube svi mudraci babilonski. </p> 
<p><A NAME="an_2:13">2:13</A>&nbsp;Po&#353;to je objavljena naredba  da se ubiju mudraci, potra&#382;i&#353;e i Daniela i njegove drugove da  ih pogube. </p> 
<p><A NAME="an_2:14">2:14</A>&nbsp;No Daniel se mudrim i umnim rije&#269;ima obrati na  Arjoka, zapovjednika kraljevskih stra&#382;a, koji bija&#353;e izi&#353;ao da  pogubi mudrace babilonske. </p> 
<p><A NAME="an_2:15">2:15</A>&nbsp;On re&#269;e Arjoku, zapovjedniku kraljevu:  "Za&#353;to je kralj izdao tako strogu naredbu?" Arjok pripovjedi  Danielu, </p> 
<p><A NAME="an_2:16">2:16</A>&nbsp;a Daniel oti&#273;e kralju i zamoli da mu dade vremena  te &#263;e kralju otkriti &#353;to san zna&#269;i.</p> 
<p><A NAME="an_2:17">2:17</A>&nbsp;Daniel u&#273;e u svoju ku&#263;u te sve kaza Hananiji, Mi&#353;aelu  i Azarji, svojim drugovima, </p> 
<p><A NAME="an_2:18">2:18</A>&nbsp;da mole milosr&#273;e u Boga Nebeskoga  radi te tajne, da Daniel i njegovi drugovi ne poginu s drugim  mudracima babilonskim. </p> 
<p><A NAME="an_2:19">2:19</A>&nbsp;I objavi se tajna Danielu u no&#263;nom  vi&#273;enju. A Daniel blagoslovi Boga Nebeskoga. </p> 
<p><A NAME="an_2:20">2:20</A>&nbsp;Daniel prihvati  rije&#269; i re&#269;e: "Bilo ime Bo&#382;je blagoslovljeno odvijeka dovijeka, njegova je mudrost i sila.</p> 
<p><A NAME="an_2:21">2:21</A>&nbsp;On mijenja doba i vremena, ru&#353;i i postavlja kraljeve, daje mudrost mudrima a znanje pronicavima.</p> 
<p><A NAME="an_2:22">2:22</A>&nbsp;On otkriva dubine i tajne, zna &#353;to je u tminama i svjetlost prebiva u njega.</p> 
<p><A NAME="an_2:23">2:23</A>&nbsp;Tebe, o Bo&#382;e otaca mojih, slavim i hvalim &#353;to si mi dao mudrost i jakost! Evo, objavio si mi ono &#353;to smo te molili, objavio si nam &#353;to kralj tra&#382;i."</p> 
<p><A NAME="an_2:24">2:24</A>&nbsp;Daniel ode k Arjoku, kome bija&#353;e kralj naredio da smakne  mudrace babilonske. U&#273;e i re&#269;e mu: "Ne ubijaj mudraca babilonskih!  Odvedi me kralju, pa &#263;u mu otkriti &#353;to san zna&#269;i." </p> 
<p><A NAME="an_2:25">2:25</A>&nbsp;Arjok  &#382;urno odvede Daniela kralju i re&#269;e: "Na&#353;ao sam me&#273;u izgnanicima  judejskim &#269;ovjeka koji &#263;e kralju kazati &#353;to san zna&#269;i." </p> 
<p><A NAME="an_2:26">2:26</A>&nbsp;Kralj  re&#269;e Danielu (koji se zva&#353;e Baltazar): "Jesi li kadar kazati  mi san koji sam usnio i &#353;to zna&#269;i?"</p> 
<p><A NAME="an_2:27">2:27</A>&nbsp;Daniel odgovori pred kraljem: "Tajnu koju istra&#382;uje kralj  ne mogahu kralju otkriti mudraci, &#269;arobnici, gataoci i zaklinja&#269;i; </p> 
<p><A NAME="an_2:28">2:28</A>&nbsp;ali ima na nebu Bog koji objavljuje tajne i on je saop&#263;io  kralju Nabukodonozoru ono &#353;to &#263;e biti na svr&#353;etku dana. Evo tvoje  sanje i onoga &#353;to ti se prividjelo na postelji:</p> 
<p><A NAME="an_2:29">2:29</A>&nbsp;O kralju, na tvojoj ti postelji do&#273;o&#353;e misli o tome &#353;to  &#263;e se dogoditi kasnije, a Otkrivatelj tajna saop&#263;io ti je ono  &#353;to &#263;e biti. </p> 
<p><A NAME="an_2:30">2:30</A>&nbsp;Iako nemam mudrosti vi&#353;e nego ostali smrtnici, ta mi je tajna objavljena samo zato da njezino zna&#269;enje saop&#263;im  kralju i da upozna&#353; misli svoga srca.</p> 
<p><A NAME="an_2:31">2:31</A>&nbsp;Ti si, o kralju, imao vi&#273;enje: gle, kip, golem kip, vrlo  blistav, staja&#353;e pred tobom, stra&#353;an za o&#269;i. </p> 
<p><A NAME="an_2:32">2:32</A>&nbsp;Tome kipu glava  bija&#353;e od &#269;istog zlata, prsa i ruke od srebra, trbuh i bedra  od mjedi, </p> 
<p><A NAME="an_2:33">2:33</A>&nbsp;gnjati od &#382;eljeza, a stopala dijelom od &#382;eljeza, dijelom od gline. </p> 
<p><A NAME="an_2:34">2:34</A>&nbsp;Ti si promatrao: iznenada se odvali kamen  a da ga ne dodirnu ruka, pa udari u kip, u stopala od &#382;eljeza  i gline te ih razbi. </p> 
<p><A NAME="an_2:35">2:35</A>&nbsp;Tada se smrvi najednom &#382;eljezo i glina, mjed, srebro i zlato, i sve postade kao pljeva na gumnu ljeti  i vjetar sve odnese bez traga. A kamen koji bija&#353;e u kip udario  postade veliko brdo te napuni svu zemlju. </p> 
<p><A NAME="an_2:36">2:36</A>&nbsp;To bija&#353;e sanja;  a njezino &#263;emo zna&#269;enje re&#263;i pred kraljem."</p> 
<p><A NAME="an_2:37">2:37</A>&nbsp;"Ti, o kralju, kralju kraljeva, komu Bog Nebeski dade  kraljevstvo, silu mo&#263; i slavu - </p> 
<p><A NAME="an_2:38">2:38</A>&nbsp;i u &#269;ije je ruke stavio,  gdje god se na&#353;li, sinove ljudske, &#382;ivotinje poljske, ptice nebeske  i postavio te gospodarom nad svim time - ti si glava od zlata. </p> 
<p><A NAME="an_2:39">2:39</A>&nbsp;Poslije tebe ustat &#263;e drugo kraljevstvo, slabije od tvoga, pa tre&#263;e, od mjedi, koje &#263;e gospodariti svom zemljom. </p> 
<p><A NAME="an_2:40">2:40</A>&nbsp;A  &#269;etvrto kraljevstvo bit &#263;e tvrdo poput &#382;eljeza, poput &#382;eljeza  koje sve satire i mrvi; kao &#382;eljezo koje razbija, skr&#353;it &#263;e i  razbit sva ona kraljevstva. </p> 
<p><A NAME="an_2:41">2:41</A>&nbsp;Stopala koja si vidio, dijelom  glina a dijelom &#382;eljezo, jesu podijeljeno kraljevstvo; imat &#263;e  ne&#353;to od &#269;vrsto&#263;e &#382;eljeza prema onome &#353;to si vidio &#382;eljezo izmije&#353;ano  s glinom. </p> 
<p><A NAME="an_2:42">2:42</A>&nbsp;Prsti stopala, dijelom &#382;eljezo a dijelom glina:  kraljevstvo &#263;e biti dijelom &#269;vrsto a dijelom krhko. </p> 
<p><A NAME="an_2:43">2:43</A>&nbsp;A &#353;to  si vidio &#382;eljezo izmije&#353;ano s glinom: oni &#263;e se mije&#353;ati ljudskim  sjemenom, ali se ne&#263;e dr&#382;ati zajedno, kao &#353;to se ni &#382;eljezo ne  da pomije&#353;ati s glinom. </p> 
<p><A NAME="an_2:44">2:44</A>&nbsp;U vrijeme ovih kraljeva Bog Nebeski  podi&#263;i &#263;e kraljevstvo koje ne&#263;e nikada propasti i ne&#263;e prije&#263;i  na neki drugi narod. Ono &#263;e razbiti i uni&#353;titi sva ona kraljevstva, a samo &#263;e stajati dovijeka - </p> 
<p><A NAME="an_2:45">2:45</A>&nbsp;kao &#353;to si vidio da se kamen  s brijega odvalio a da ga ne dodirnu ruka te smrvio &#382;eljezo,  mjed, glinu, srebro i zlato. Veliki je Bog saop&#263;io kralju &#353;to  se ima dogoditi. Sanja je istinita, a tuma&#269;enje joj pouzdano."</p> 
<p><A NAME="an_2:46">2:46</A>&nbsp;Nato kralj Nabukodonozor pade ni&#269;ice i pokloni se pred  Danielom. Naredi da mu prinesu dar i kad. </p> 
<p><A NAME="an_2:47">2:47</A>&nbsp;I re&#269;e kralj Danielu:  "Zaista, va&#353; je bog Bog nad bogovima i gospodar nad kraljevima, Otkrivatelj tajna, kad si mogao otkriti ovu tajnu." </p> 
<p><A NAME="an_2:48">2:48</A>&nbsp;Kralj  uzvisi Daniela i dariva ga mnogim blistavim darovima. Postavi  ga upraviteljem sve pokrajine babilonske i starje&#353;inom svih mudraca  babilonskih. </p> 
<p><A NAME="an_2:49">2:49</A>&nbsp;Daniel zamoli kralja da odredi za upravitelje  pokrajine babilonske &#352;adraka, Me&#353;aka i Abed Nega, a Daniel ostade  na kraljevu dvoru.</p> 
<p><A NAME="an_3:1">3:1</A>&nbsp;Kralj Nabukodonozor odredi da se na&#269;ini zlatni kip, visok &#353;ezdeset  lakata i &#353;irok &#353;est, i da ga postave u ravnici Duri, u pokrajini  babilonskoj. </p> 
<p><A NAME="an_3:2">3:2</A>&nbsp;Kralj Nabukodonozor pozva satrape, namjesnike, upravitelje, savjetnike, rizni&#269;are, suce i zakonoznance i sve  namjesnike pokrajina da do&#273;u na posvetu kipa &#353;to ga podi&#382;e kralj  Nabukodonozor. </p> 
<p><A NAME="an_3:3">3:3</A>&nbsp;Tada se sakupi&#353;e satrapi, namjesnici, upravitelji, savjetnici, rizni&#269;ari, suci i zakonoznanci i svi namjesnici  pokrajinske vlasti na posvetu kipa &#353;to ga podi&#382;e kralj Nabukodonozor.  I stado&#353;e pred kip &#353;to podi&#382;e Nabukodonozor.</p> 
<p><A NAME="an_3:4">3:4</A>&nbsp;Glasnik proglasi: "O narodi, plemena i jezici, evo &#353;to  vam se nare&#273;uje: </p> 
<p><A NAME="an_3:5">3:5</A>&nbsp;u &#269;asu kad za&#269;ujete zvuke roga, frule, citre, sambuke, psaltira, gajda i svakovrsnih drugih glazbala, bacite  se na tlo i poklonite se zlatnome kipu &#353;to ga podi&#382;e kralj Nabukodonozor! </p> 
<p><A NAME="an_3:6">3:6</A>&nbsp;Tko se ne baci na tlo i ne pokloni, bit &#263;e smjesta ba&#269;en u  pe&#263; u&#382;arenu." </p> 
<p><A NAME="an_3:7">3:7</A>&nbsp;Zato, &#269;im za&#269;u&#353;e zvuk roga, frule, citre, sambuke, psaltira, gajda i svakovrsnih drugih glazbala, baci&#353;e se na  tlo svi narodi, plemena i jezici klanjaju&#263;i se zlatnome kipu  &#353;to ga podi&#382;e kralj Nabukodonozor.</p> 
<p><A NAME="an_3:8">3:8</A>&nbsp;Uto do&#273;o&#353;e neki Kaldejci i optu&#382;i&#353;e Judejce. </p> 
<p><A NAME="an_3:9">3:9</A>&nbsp;Reko&#353;e  kralju Nabukodonozoru: "O kralju, &#382;iv bio dovijeka! </p> 
<p><A NAME="an_3:10">3:10</A>&nbsp;Ti si, kralju, naredio svakom &#269;ovjeku koji za&#269;uje zvuke roga, frule, citre, sambuke, psaltira, gajda i svakovrsnih drugih glazbala  da se baci na tlo i da se pokloni zlatnome kipu; </p> 
<p><A NAME="an_3:11">3:11</A>&nbsp;a tko se  ne baci na tlo i ne pokloni, da bude ba&#269;en u pe&#263; u&#382;arenu. </p> 
<p><A NAME="an_3:12">3:12</A>&nbsp;A  evo, ovdje su Judejci koje si postavio za upravitelje pokrajine  babilonske: &#352;adrak, Me&#353;ak i Abed Nego. Ti ljudi ne mare za te, o kralju; oni ne &#353;tuju tvojih bogova i nisu se poklonili zlatnome  kipu &#353;to si ga podigao."</p> 
<p><A NAME="an_3:13">3:13</A>&nbsp;Nabukodonozor, bijesan i gnjevan, pozva &#352;adraka, Me&#353;aka  i Abed Nega. Odmah ih dovedo&#353;e pred kralja. </p> 
<p><A NAME="an_3:14">3:14</A>&nbsp;A Nabukodonozor  im re&#269;e: "Je li istina, &#352;adra&#269;e, Me&#353;a&#269;e i Abed Nego, da vi ne  &#353;tujete mojih bogova i da se ne klanjate zlatnome kipu &#353;to ga  podigoh? </p> 
<p><A NAME="an_3:15">3:15</A>&nbsp;Jeste li voljni, &#269;im za&#269;ujete zvuk roga, frule,  citre, sambuke, psaltira, gajda i svakovrsnih drugih glazbala, baciti se na tlo i pokloniti se kipu &#353;to ga na&#269;inih? Ako li  mu se ne poklonite, bit &#263;ete smjesta ba&#269;eni u pe&#263; u&#382;arenu; i  koji je taj bog koji bi vas izbavio iz ruke moje?"</p> 
<p><A NAME="an_3:16">3:16</A>&nbsp;&#352;adrak, Me&#353;ak i Abed Nego odgovori&#353;e kralju Nabukodonozoru:  "Ne treba da ti odgovorimo na to. </p> 
<p><A NAME="an_3:17">3:17</A>&nbsp;Bog na&#353;, kome slu&#382;imo,  mo&#382;e nas izbaviti iz u&#382;arene pe&#263;i i od ruke tvoje, kralju; on  &#263;e nas i izbaviti. </p> 
<p><A NAME="an_3:18">3:18</A>&nbsp;No ako toga i ne u&#269;ini, znaj, o kralju:  mi ne&#263;emo slu&#382;iti tvojemu bogu niti &#263;emo se pokloniti kipu &#353;to  si ga podigao."</p> 
<p><A NAME="an_3:19">3:19</A>&nbsp;Na te rije&#269;i kralj Nabukodonozor uskipje bijesom, a lice  mu se iznakazi na &#352;adraka, Me&#353;aka i Abed Nega. </p> 
<p><A NAME="an_3:20">3:20</A>&nbsp;On naredi  da se pe&#263; ugrije sedam puta ja&#269;e no ina&#269;e i jakim ljudima iz  svoje vojske zapovjedi da sve&#382;u &#352;adraka, Me&#353;aka i Abed Nega i  bace u pe&#263; punu &#382;arkoga ognja. </p> 
<p><A NAME="an_3:21">3:21</A>&nbsp;Sveza&#353;e ih, dakle, i u pla&#353;tevima, obu&#263;i i kapama baci&#353;e u za&#382;arenu pe&#263;. </p> 
<p><A NAME="an_3:22">3:22</A>&nbsp;Kako kraljeva zapovijed  bija&#353;e &#382;urna a pe&#263; preko mjere u&#382;arena, plamen ubi ljude koji  su bacali &#352;adraka, Me&#353;aka i Abed Nega. </p> 
<p><A NAME="an_3:23">3:23</A>&nbsp;A tri &#269;ovjeka - &#352;adrak, Me&#353;ak i Abed Nego - pado&#353;e svezani u za&#382;arenu pe&#263;.</p> 
<p><A NAME="an_3:24">3:24</A>&nbsp;I hodahu posred plamena hvale&#263;i Boga, slave&#263;i Gospoda. </p> 
<p><A NAME="an_3:25">3:25</A>&nbsp;Stav&#353;i Azarja otvori usta i pomoli se usred ognja ovako: </p> 
<p><A NAME="an_3:26">3:26</A>&nbsp;"Blagoslovljen i hvaljen budi, Gospode, Bo&#382;e otaca na&#353;ih, i neka ime tvoje bude slavljeno dovijeka! </p> 
<p><A NAME="an_3:27">3:27</A>&nbsp;Pravedan si u svemu &#353;to u&#269;ini nama, sva su tvoja djela istinita, svi tvoji putovi pravi, svi tvoji sudovi istina. </p> 
<p><A NAME="an_3:28">3:28</A>&nbsp;Po pravdi si presudio u svemu &#353;to si poslao na nas i na sveti grad otaca na&#353;ih, Jeruzalem: zbog na&#353;ih si grijeha ovako postupio s nama, u istini i pravednosti. </p> 
<p><A NAME="an_3:29">3:29</A>&nbsp;Zgrije&#353;ili smo i po&#269;inili bezakonje odmetnuv&#353;i se od tebe, sagrije&#353;ili te&#353;ko; ne slu&#353;asmo naredbe tvoje. </p> 
<p><A NAME="an_3:30">3:30</A>&nbsp;Nismo ih &#269;uvali i nismo vr&#353;ili &#353;to nam bija&#353;e nare&#273;eno za na&#353;e dobro. </p> 
<p><A NAME="an_3:31">3:31</A>&nbsp;Sve &#353;to si poslao na nas, sve &#353;to si nam u&#269;inio, pravedno si u&#269;inio. </p> 
<p><A NAME="an_3:32">3:32</A>&nbsp;Kad si nas predao u ruke bezakonika, du&#353;mana na&#353;ih, najgorih odmetnika, i kralju nepravednom, najgorem na zemlji, </p> 
<p><A NAME="an_3:33">3:33</A>&nbsp;te danas ne smijemo otvoriti usta: sramota i ruglo pokrivaju one koji ti slu&#382;e i tebi se klanjaju. </p> 
<p><A NAME="an_3:34">3:34</A>&nbsp;O, ne zapusti nas zauvijek, zbog imena svoga, i ne razvrgni Saveza svoga, </p> 
<p><A NAME="an_3:35">3:35</A>&nbsp;ne uskrati nam svoje milosr&#273;e zbog Abrahama, miljenika svoga; zbog Izaka, sluge svojega; zbog Izraela, sveca svojega, </p> 
<p><A NAME="an_3:36">3:36</A>&nbsp;kojima si obe&#263;ao umno&#382;it' potomstvo kao zvijezde nebeske i kao pijesak na obali morskoj. </p> 
<p><A NAME="an_3:37">3:37</A>&nbsp;Gospode, postadosmo najmanji me&#273;u narodima, prezreni po svoj zemlji poradi grijeha svojih. </p> 
<p><A NAME="an_3:38">3:38</A>&nbsp;Nemamo sada vojvode, proroka, kneza, paljenice, klanice, prinosa, kada, ni mjesta gdje da prinesemo prvence tebi </p> 
<p><A NAME="an_3:39">3:39</A>&nbsp;&#220;i da na&#273;emo milosr&#273;e. No primi nas slomljene du&#353;e, duha ponizna! </p> 
<p><A NAME="an_3:40">3:40</A>&nbsp;Kao paljenice ovnova i bikova, kao tisu&#263;e pretilih janjaca - takva nek' bude &#382;rtva na&#353;a pred tobom danas da nas pomiri s tobom - jer se ne&#263;e postidjeti oni koji se u te uzdaju. </p> 
<p><A NAME="an_3:41">3:41</A>&nbsp;Odsada &#263;emo svim srcem slijediti tebe, tebe se bojati i tra&#382;iti lice tvoje. </p> 
<p><A NAME="an_3:42">3:42</A>&nbsp;Ne postidi nas, ve&#263; postupaj s nama po blagosti svojoj, po velikoj ljubavi svojoj! </p> 
<p><A NAME="an_3:43">3:43</A>&nbsp;Izbavi nas, kao neko&#263;, &#269;udesima svojim, proslavi ime svoje, Gospode! </p> 
<p><A NAME="an_3:44">3:44</A>&nbsp;Neka se postide oni koji zlo &#269;ine slugama tvojim: neka se postide svoga nasilja i neka im sila skr&#353;ena bude! </p> 
<p><A NAME="an_3:45">3:45</A>&nbsp;Nek' znaju da si ti jedini Bog i Gospod, slavan po svoj zemlji!" An&#273;eo Gospodnji u u&#382;arenoj pe&#263;i </p> 
<p><A NAME="an_3:46">3:46</A>&nbsp;Kraljeve sluge koje ih bijahu bacile u pe&#263; neprestano  poticahu oganj zemnim uljem, smolom, ku&#269;inama i vinjagom, </p> 
<p><A NAME="an_3:47">3:47</A>&nbsp;tako  te plamen liza&#353;e &#269;etrdeset i devet lakata iznad pe&#263;i. </p> 
<p><A NAME="an_3:48">3:48</A>&nbsp;Buknuv&#353;i, spali Kaldejce koji se na&#273;o&#353;e oko pe&#263;i. </p> 
<p><A NAME="an_3:49">3:49</A>&nbsp;No An&#273;eo Gospodnji  si&#273;e u pe&#263; k Azarji i njegovim drugovima; izagna plamen ognja  iz pe&#263;i </p> 
<p><A NAME="an_3:50">3:50</A>&nbsp;te usred pe&#263;i puha&#353;e kao rosni lahor, a oganj ih  ne dodirnu niti im zadade bol ili kakvu neugodnost. Pjesma triju mladi&#263;a </p> 
<p><A NAME="an_3:51">3:51</A>&nbsp;Tada sva trojica zapjeva&#353;e u pe&#263;i jednim glasom, slave&#263;i  i blagoslivljaju&#263;i Boga: </p> 
<p><A NAME="an_3:52">3:52</A>&nbsp;"Blagoslovljen budi, Gospodine, Bo&#382;e otaca na&#353;ih, hvaljen i uzvisivan dovijeka! Blagoslovljeno, slavno i sveto ime tvoje, hvaljeno i uzvisivano dovijeka! </p> 
<p><A NAME="an_3:53">3:53</A>&nbsp;Blagoslovljen budi u Domu svete slave svoje, hvaljen i slavljen dovijeka! </p> 
<p><A NAME="an_3:54">3:54</A>&nbsp;Blagoslovljen budi na prijestolju kraljevstva svoga, hvaljen i uzvisivan dovijeka! </p> 
<p><A NAME="an_3:55">3:55</A>&nbsp;Blagoslovljen, ti &#353;to istra&#382;uje&#353; bezdane i sjedi&#353; nad kerubima, hvaljen i uzvisivan dovijeka! </p> 
<p><A NAME="an_3:56">3:56</A>&nbsp;Blagoslovljen budi na svodu nebeskom, hvaljen i slavljen dovijeka! </p> 
<p><A NAME="an_3:57">3:57</A>&nbsp;Sva djela Gospodnja, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:58">3:58</A>&nbsp;An&#273;eli Gospodnji, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:59">3:59</A>&nbsp;Nebesa, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:60">3:60</A>&nbsp;Sve vode nad nebesima, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:61">3:61</A>&nbsp;Sve sile Gospodnje, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:62">3:62</A>&nbsp;Sunce i mjese&#269;e, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:63">3:63</A>&nbsp;Zvijezde nebeske, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:64">3:64</A>&nbsp;Sve ki&#353;e i rose, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:65">3:65</A>&nbsp;Svi vjetrovi, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:66">3:66</A>&nbsp;Ognju i &#382;are, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:67">3:67</A>&nbsp;Studeni i vru&#263;ino, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:68">3:68</A>&nbsp;Rose i mrazovi, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:69">3:69</A>&nbsp;Lede i studeni, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:70">3:70</A>&nbsp;Tu&#269;e i snijezi, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:71">3:71</A>&nbsp;No&#263;i i dani, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:72">3:72</A>&nbsp;Svjetlo i tmino, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:73">3:73</A>&nbsp;Munje i oblaci, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:74">3:74</A>&nbsp;Zemlja neka blagoslivlje Gospoda: neka ga hvali i uzvisuje dovijeka! </p> 
<p><A NAME="an_3:75">3:75</A>&nbsp;Bregovi i bre&#382;uljci, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:76">3:76</A>&nbsp;Sve raslinstvo na zemlji, blagoslivljaj Gospoda: hvalite i uzvisujte ga dovijeka! </p> 
<p><A NAME="an_3:77">3:77</A>&nbsp;Izvori, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:78">3:78</A>&nbsp;Mora i rijeke, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:79">3:79</A>&nbsp;Kitovi i sve &#353;to se mi&#269;e u vodama, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:80">3:80</A>&nbsp;Ptice nebeske, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:81">3:81</A>&nbsp;Sve divlje i pitome &#382;ivotinje, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:82">3:82</A>&nbsp;Sinovi ljudski, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:83">3:83</A>&nbsp;Izraele, blagoslivljaj Gospoda: hvali i uzvisuj ga dovijeka! </p> 
<p><A NAME="an_3:84">3:84</A>&nbsp;Sve&#263;enici Gospodnji, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:85">3:85</A>&nbsp;Sluge Gospodnje, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:86">3:86</A>&nbsp;Dusi i du&#353;e pravednih, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:87">3:87</A>&nbsp;Sveti i ponizni srcem, blagoslivljajte Gospoda: hvalite i uzvisujte ga dovijeka! </p> 
<p><A NAME="an_3:88">3:88</A>&nbsp;Hananijo, Azarjo, Mi&#353;aele, blagoslivljajte Gospoda: hvalite i uzvisujte ga dovijeka! Jer on nas je spasio od Podzemlja, on nas je istrgao iz ruke smrti, on nas je izbavio iz pe&#263;i u&#382;arene, on nas je izbavio iz plamena. </p> 
<p><A NAME="an_3:89">3:89</A>&nbsp;Slavite Gospoda jer je dobar, jer je vje&#269;na ljubav njegova! </p> 
<p><A NAME="an_3:90">3:90</A>&nbsp;Svi &#353;tovatelji Gospodnji, blagoslivljajte Boga nad bogovima, hvalite i zahvaljujte, jer vje&#269;na je ljubav njegova!"]</p> 
<p><A NAME="an_3:24">3:24</A>&nbsp;Tada se kralj Nabukodonozor zaprepasti i brzo ustade.  Zapita svoje savjetnike: "Nismo li bacili ova tri &#269;ovjeka svezana  u oganj?" Oni odgovori&#353;e: "Jesmo, kralju!" </p> 
<p><A NAME="an_3:25">3:25</A>&nbsp;On re&#269;e: "Ali  ja vidim &#269;etiri &#269;ovjeka, odrije&#353;eni &#353;e&#263;u po vatri i ni&#353;ta im  se zlo ne doga&#273;a; &#269;etvrti je sli&#269;an sinu Bo&#382;jemu."</p> 
<p><A NAME="an_3:26">3:26</A>&nbsp;Nabukodonozor pri&#273;e vratima u&#382;arene pe&#263;i i viknu: "&#352;adra&#269;e, Me&#353;a&#269;e i Abed Nego, sluge Boga Vi&#353;njega, izi&#273;ite i do&#273;ite ovamo!" Tada izi&#273;o&#353;e iz ognja &#352;adrak, Me&#353;ak i Abed Nego.</p> 
<p><A NAME="an_3:27">3:27</A>&nbsp;Sakupi&#353;e se satrapi, starje&#353;ine, upravitelji i kraljevi  savjetnici da vide te ljude: oganj ne bija&#353;e naudio njihovu tijelu, kosa im na glavi neopaljena, pla&#353;tevi im neo&#353;te&#263;eni, nikakav  se zadah ognja ne bija&#353;e uhvatio njih. </p> 
<p><A NAME="an_3:28">3:28</A>&nbsp;Nabukodonozor viknu:  "Blagoslovljen bio Bog &#352;adrakov, Me&#353;akov i Abed Negov, koji je  poslao svog an&#273;ela i izbavio svoje sluge, one koji se uzdahu  u njega te se ne pokori&#353;e kraljevoj naredbi, ve&#263; radije predado&#353;e  svoje tijelo ognju negoli da &#353;tuju ili se klanjaju drugome osim  svome Bogu! </p> 
<p><A NAME="an_3:29">3:29</A>&nbsp;Nare&#273;ujem dakle: O narodi, plemena i jezici,  svatko izme&#273;u vas tko bi pogrdio Boga &#352;adrakova, Me&#353;akova i Abed  Negova neka bude raskomadan, a njegova ku&#263;a pretvorena u smetli&#353;te, jer nema boga koji bi mogao izbaviti kao ovaj."</p> 
<p><A NAME="an_3:30">3:30</A>&nbsp;Tada kralj uzvisi &#352;adraka, Me&#353;aka i Abed Nega na visoke  polo&#382;aje u pokrajini babilonskoj.</p> 
<p><A NAME="an_3:31">3:31</A>&nbsp;Nabukodonozor, kralj, svim plemenima, narodima i jezicima  po svoj zemlji: Obilovali mirom! </p> 
<p><A NAME="an_3:32">3:32</A>&nbsp;Svidjelo mi se obznaniti  vam znakove i &#269;udesa &#353;to ih na meni u&#269;ini Bog Svevi&#353;nji.</p> 
<p><A NAME="an_3:33">3:33</A>&nbsp;Znakovi njegovi kako su veliki! &#268;udesa njegova kako silna! Kraljevstvo njegovo - kraljevstvo vje&#269;no! Vlast njegova za sva pokoljenja!</p> 
<p><A NAME="an_4:1">4:1</A>&nbsp;Ja, Nabukodonozor, &#382;ivljah mirno u svojoj ku&#263;i i sretno u svojoj  pala&#269;i, </p> 
<p><A NAME="an_4:2">4:2</A>&nbsp;kad vidjeh sanju koja me upla&#353;ila. Utvare i vi&#273;enja  &#353;to su mi se na mom le&#382;aju vrzla po glavi uznemiri&#353;e me. </p> 
<p><A NAME="an_4:3">4:3</A>&nbsp;I  naredih: neka mi pozovu sve mudrace babilonske da mi ka&#382;u &#353;to  sanja zna&#269;i. </p> 
<p><A NAME="an_4:4">4:4</A>&nbsp;Do&#273;o&#353;e gataoci, &#269;arobnici, zvjezdari i tuma&#269;i  znakova: ja im rekoh svoju sanju, a oni mi ne znado&#353;e re&#263;i njezino  zna&#269;enje. </p> 
<p><A NAME="an_4:5">4:5</A>&nbsp;Tada do&#273;e preda me Daniel, koji je nazvan Baltazar  prema imenu moga boga, i u komu prebiva duh Boga Svetoga. Ja  mu pripovjedih svoju sanju:</p> 
<p><A NAME="an_4:6">4:6</A>&nbsp;"Baltazare, starje&#353;ino gatalaca, znam da u tebi prebiva  duh Boga Svetoga i da ti nijedna tajna nije prete&#353;ka: evo sanje  &#353;to je imah: daj mi njezino zna&#269;enje. </p> 
<p><A NAME="an_4:7">4:7</A>&nbsp;Evo vi&#273;enja &#353;to mi se  na postelji vrzlo po glavi: Pogledam, kad evo jedno stablo usred zemlje vrlo veliko.</p> 
<p><A NAME="an_4:8">4:8</A>&nbsp;Stablo poraste, postade sna&#382;no, visina mu dose&#382;e nebo, vidjelo se s krajeva zemlje.</p> 
<p><A NAME="an_4:9">4:9</A>&nbsp;Kro&#353;nja mu bija&#353;e lijepa, plodovi obilni; na njemu je bilo hrane za sve, u njegovoj sjeni po&#269;iva&#353;e zvijerje poljsko, na njegovim se granama gnijezdile ptice nebeske i svako se tijelo hranilo od njega.</p> 
<p><A NAME="an_4:10">4:10</A>&nbsp;Ja promatrah vi&#273;enja &#353;to su mi se na mojoj postelji vrzla po glavi kad, evo, Stra&#382;ar, Svetac, silazi s neba,</p> 
<p><A NAME="an_4:11">4:11</A>&nbsp;silnim glasom vi&#269;e: 'Posijecite stablo, okre&#353;ite mu grane, po&#269;upajte mu li&#353;&#263;e, pobacajte plodove! Neka se &#382;ivotinje razbjegnu ispod njega i ptice s grana njegovih!</p> 
<p><A NAME="an_4:12">4:12</A>&nbsp;U zemlji ostavite panj i korijenje u gvozdenim i mjedenim okovima, u travi poljskoj! Neka ga pere rosa nebeska, i travu zemaljsku neka dijeli sa zvijerjem poljskim!</p> 
<p><A NAME="an_4:13">4:13</A>&nbsp;Neka mu se promijeni srce &#269;ovje&#269;je, srce &#382;ivotinjsko nek' mu se dade! Sedam vremena neka pro&#273;e nad njim!</p> 
<p><A NAME="an_4:14">4:14</A>&nbsp;Tako su presudili Stra&#382;ari, tako su odlu&#269;ili Sveci, da sve &#382;ivo upozna kako Svevi&#353;nji ima vlast nad kraljevstvom ljudskim: on ga daje kome ho&#263;e i postavlja nad njim najni&#382;ega od ljudi!'</p> 
<p><A NAME="an_4:15">4:15</A>&nbsp;Ovo je sanja &#353;to je vidjeh ja, kralj Nabukodonozor. A  ti, Baltazare, reci mi njezino zna&#269;enje, jer mi nijedan od mudraca  moga kraljevstva to ne mo&#382;e re&#263;i; ti mo&#382;e&#353;, jer u tebi je duh  Boga Svetoga."</p> 
<p><A NAME="an_4:16">4:16</A>&nbsp;Tada se Daniel, nazvan Baltazar, na&#269;as smete i prestra&#353;i  u svojim mislima. Kralj re&#269;e: "Baltazare, ne daj se zbuniti ovom  sanjom i njezinim zna&#269;enjem!" Baltazar odgovori: "Gospodaru moj, ova sanja neka bude tvojim du&#353;manima i njezino zna&#269;enje tvojim  mrziteljima! </p> 
<p><A NAME="an_4:17">4:17</A>&nbsp;Stablo koje si vidio, veliko i sna&#382;no, koje  se&#382;e sve do neba i vidi se po svoj zemlji, </p> 
<p><A NAME="an_4:18">4:18</A>&nbsp;kro&#353;nje lijepe  i plodova obilnih na kojem bija&#353;e hrane za sve i pod kojim po&#269;iva  zvijerje poljsko, a na njegovim se granama gnijezde ptice nebeske: </p> 
<p><A NAME="an_4:19">4:19</A>&nbsp;to si ti, o kralju, koji si velik i mo&#263;an, veli&#269;ina ti se  pove&#263;ala i dosegla do neba, a tvoja vlast do krajeva zemlje. </p> 
<p><A NAME="an_4:20">4:20</A>&nbsp;A &#353;to je vidio kralj kako Stra&#382;ar, Svetac, silazi s neba  te govori: 'Posijecite stablo, raskomadajte ga, no njegov panj  i korijenje ostavite u zemlji, u gvozdenim i mjedenim okovima, u travi poljskoj, neka ga pere rosa nebeska i dio neka mu bude  sa zvijerjem poljskim dok ne pro&#273;e sedam vremena nad njim' - </p> 
<p><A NAME="an_4:21">4:21</A>&nbsp;ovo je zna&#269;enje, o kralju, odluka Svevi&#353;njega &#353;to &#263;e se ispuniti  na mom gospodaru kralju:</p> 
<p><A NAME="an_4:22">4:22</A>&nbsp;Izagnat &#263;e te iz dru&#353;tva ljudi i sa &#382;ivotinjama &#263;e&#353; poljskim boraviti; hranit &#263;e&#353; se travom kao goveda, tebe &#263;e prati rosa nebeska; sedam &#263;e vremena pro&#263;i nad tobom dok ne upozna&#353; da Svevi&#353;nji ima vlast nad kraljevstvom ljudskim i da ga daje kome on ho&#263;e.</p> 
<p><A NAME="an_4:23">4:23</A>&nbsp;A &#353;to se reklo 'Ostavite panj i korijenje stabla' - tvoje  &#263;e se kraljevstvo obnoviti &#269;im spozna&#353; da Nebesa imaju svu vlast. </p> 
<p><A NAME="an_4:24">4:24</A>&nbsp;Zato, kralju, neka ti bude mio moj savjet: iskupi svoje grijehe  pravednim djelima i svoja bezakonja milosr&#273;em prema siromasima, da bi ti potrajala sre&#263;a."</p> 
<p><A NAME="an_4:25">4:25</A>&nbsp;Sve se to dogodi kralju Nabukodonozoru. </p> 
<p><A NAME="an_4:26">4:26</A>&nbsp;Dvanaest  mjeseci kasnije, &#353;etaju&#263;i babilonskim kraljevskim dvorom, </p> 
<p><A NAME="an_4:27">4:27</A>&nbsp;kralj  govora&#353;e: "Nije li to taj veliki Babilon &#353;to ga ja sagradih da  mi bude kraljevskom prijestolnicom - snagom svoje mo&#263;i, na slavu  svoga veli&#269;anstva?"</p> 
<p><A NAME="an_4:28">4:28</A>&nbsp;Jo&#353; bijahu te rije&#269;i u ustima njegovim kad s neba do&#273;e  glas:  "Tebi se objavljuje, kralju Nabukodonozore! Kraljevstvo ti se oduzelo;</p> 
<p><A NAME="an_4:29">4:29</A>&nbsp;bit &#263;e&#353; izagnan iz dru&#353;tva ljudi, sa &#382;ivotinjama &#263;e&#353; poljskim boraviti; hranit &#263;e&#353; se travom kao goveda, i sedam &#263;e vremena pro&#263;i nad tobom dok ne spozna&#353; da Svevi&#353;nji ima vlast nad kraljevstvom ljudskim, i da ga on daje kome ho&#263;e."</p> 
<p><A NAME="an_4:30">4:30</A>&nbsp;I smjesta se rije&#269; izvr&#353;i na Nabukodonozoru: bi izagnan  iz dru&#353;tva ljudi, je&#273;a&#353;e travu kao goveda, prala ga rosa nebeska;  vlasi mu narasto&#353;e poput orlova perja, a njegovi nokti kao pti&#269;je  pand&#382;e. </p> 
<p><A NAME="an_4:31">4:31</A>&nbsp;"Po&#353;to se navr&#353;i&#353;e odre&#273;eni dani, ja, Nabukodonozor,  podigoh o&#269;i prema nebu, razum mi se vrati, tada blagoslovih Svevi&#353;njega hvale&#263;i i uzvisuju&#263;i onoga koji &#382;ivi dovijeka: njegovo je kraljevstvo - kraljevstvo vje&#269;no, njegova je vlast za sva pokoljenja.</p> 
<p><A NAME="an_4:32">4:32</A>&nbsp;Stanovnici zemlje - upravo kao da ih i nema: po svojoj volji postupa on s vojskom nebeskom i sa &#382;iteljima zemaljskim. Nitko ne mo&#382;e zaustaviti njegovu ruku ili mu kazati: '&#352;to to radi&#353;?'</p> 
<p><A NAME="an_4:33">4:33</A>&nbsp;U isti &#269;as razum mi se vrati, i na slavu moje kraljevske  &#269;asti vrati mi se veli&#269;anstvo i sjaj; moji me savjetnici i velika&#353;i  potra&#382;i&#353;e, bih uspostavljen u kraljevsku &#269;ast i moja veli&#269;ina  jo&#353; poraste. </p> 
<p><A NAME="an_4:34">4:34</A>&nbsp;Sada ja, Nabukodonozor, hvalim, uzvisujem i slavim Kralja nebeskoga, &#269;ija su sva djela istina, svi putovi pravda i koji mo&#382;e poniziti one koji hode u oholosti."</p> 
<p><A NAME="an_5:1">5:1</A>&nbsp;Kralj Baltazar priredi veliku gozbu tisu&#263;i svojih velika&#353;a;  s njima je pio vino. </p> 
<p><A NAME="an_5:2">5:2</A>&nbsp;Opijen vinom, Baltazar naredi da se donese  zlatno i srebrno su&#273;e koje njegov otac Nabukodonozor bija&#353;e oteo  iz jeruzalemskog Sveti&#353;ta, pa da iz njega pije kralj, njegovi  velika&#353;i, njegove &#382;ene i sulo&#382;nice. </p> 
<p><A NAME="an_5:3">5:3</A>&nbsp;Doneso&#353;e dakle zlatno  i srebrno su&#273;e oteto iz Bo&#382;jega doma u Jeruzalemu i stado&#353;e piti  iz njega kralj i njegovi velika&#353;i, njegove &#382;ene i sulo&#382;nice. </p> 
<p><A NAME="an_5:4">5:4</A>&nbsp;Pili su vino i slavili svoje bogove od zlata i srebra, mjedi  i &#382;eljeza, drva i kamena.</p> 
<p><A NAME="an_5:5">5:5</A>&nbsp;Iznenada se pojavi&#353;e prsti &#269;ovje&#269;je ruke koji stado&#353;e  pisati, nasuprot velikom svije&#263;njaku, po okre&#269;enu zidu kraljevskog  dvora, i kralj vidje dlan ruke koja pisa&#353;e. </p> 
<p><A NAME="an_5:6">5:6</A>&nbsp;Kralj problijedje, misli ga uznemiri&#353;e, zglobovi njegovih kukova popusti&#353;e i koljena  mu stado&#353;e udarati jedno o drugo. </p> 
<p><A NAME="an_5:7">5:7</A>&nbsp;Glasno dozva &#269;arobnike,  zvjezdare i gataoce. I re&#269;e kralj mudracima babilonskim: "Tko  pro&#269;ita ovo pismo i otkrije mi njegov smisao, bit &#263;e obu&#269;en u  grimiz, oko vrata nosit &#263;e zlatan lanac i bit &#263;e tre&#263;i u kraljevstvu." </p> 
<p><A NAME="an_5:8">5:8</A>&nbsp;Pristupe svi mudraci kraljevi, ali ne mogo&#353;e pro&#269;itati pismo  niti mu otkriti zna&#269;enje. </p> 
<p><A NAME="an_5:9">5:9</A>&nbsp;Kralj se Baltazar zbog toga silno  upla&#353;i, problijedje, a njegovi velika&#353;i ostado&#353;e zbunjeni.</p> 
<p><A NAME="an_5:10">5:10</A>&nbsp;Kraljica, &#269;uv&#353;i rije&#269;i kralja i velika&#353;a, u&#273;e u gozbenu  dvoranu i re&#269;e: "Kralju, &#382;iv bio dovijeka! Neka se tvoje misli  ne uznemiruju i tvoje lice neka ne blijedi! </p> 
<p><A NAME="an_5:11">5:11</A>&nbsp;Ima u tvome kraljevstvu  &#269;ovjek u kome prebiva duh Boga Svetoga. Jo&#353; za vremena tvoga  oca na&#273;e se u njemu svjetlo, razum i mudrost sli&#269;na mudrosti  bogova. I zato ga kralj Nabukodonozor, otac tvoj, imenova starje&#353;inom  &#269;arobnika, gatalaca, zvjezdara i mudraca. </p> 
<p><A NAME="an_5:12">5:12</A>&nbsp;Budu&#263;i da se u  tom Danielu - koga kralj bija&#353;e nazvao Baltazarom - na&#353;ao duh  izvanredan, znanje, bistrina, vje&#353;tina da tuma&#269;i sanje, da rje&#353;ava  zagonetke i da razrje&#353;uje te&#353;ko&#263;e, pozovi stoga Daniela i on  &#263;e ti kazati zna&#269;enje."</p> 
<p><A NAME="an_5:13">5:13</A>&nbsp;Dovedo&#353;e Daniela pred kralja, a kralj ga upita: "Jesi  li ti Daniel, jedan od izgnanika judejskih koje dovede iz Judeje  kralj moj otac? </p> 
<p><A NAME="an_5:14">5:14</A>&nbsp;&#268;ujem da duh Bo&#382;ji prebiva na tebi i da je  u tebi svjetlo, razum i mudrost izvanredna. </p> 
<p><A NAME="an_5:15">5:15</A>&nbsp;Dovedo&#353;e mi mudrace  i &#269;arobnike da pro&#269;itaju ovo pismo i da mi reknu njegovo zna&#269;enje, ali oni nisu kadri otkriti mi njegov smisao. </p> 
<p><A NAME="an_5:16">5:16</A>&nbsp;A &#269;ujem da  si ti kadar dati tuma&#269;enja i da razrje&#353;uje&#353; te&#353;ko&#263;e. Ako si dakle  kadar pro&#269;itati ovo pismo i re&#263;i mi njegovo zna&#269;enje, bit &#263;e&#353;  odjeven u grimiz i nosit &#263;e&#353; zlatan lanac oko vrata i bit &#263;e&#353;  tre&#263;i u kraljevstvu."</p> 
<p><A NAME="an_5:17">5:17</A>&nbsp;Daniel prihvati rije&#269; i odgovori kralju: "Tvoji darovi  neka ti ostanu, i svoje poklone daj drugima! A ja &#263;u pro&#269;itati  ovo pismo kralju i kazat &#263;u mu njegovo zna&#269;enje. </p> 
<p><A NAME="an_5:18">5:18</A>&nbsp;O kralju, Bog je Svevi&#353;nji dao kraljevstvo, veli&#269;inu, veli&#269;anstvo i slavu  Nabukodonozoru, ocu tvome. </p> 
<p><A NAME="an_5:19">5:19</A>&nbsp;Zbog veli&#269;ine koju mu bija&#353;e dao  drhtahu od straha pred njim narodi, plemena i jezici: on ubija&#353;e  po svojoj volji, ostavlja&#353;e na &#382;ivotu koga je htio, uzdiza&#353;e  koga je htio, poniziva&#353;e koga je htio. </p> 
<p><A NAME="an_5:20">5:20</A>&nbsp;No kad mu se srce  uzdiglo i duh uzobijestio do drskosti, tada bi oboren sa svoga  kraljevskog prijestolja i slava mu bija&#353;e oduzeta. </p> 
<p><A NAME="an_5:21">5:21</A>&nbsp;Bi izagnan  iz ljudskog dru&#353;tva i srce mu posta sli&#269;no &#382;ivotinjskom: prebiva&#353;e  s divljim magarcima; poput goveda je&#273;a&#353;e travu; nebeska je rosa  prala njegovo tijelo, dok ne spozna da Svevi&#353;nji Bog ima vlast  nad kraljevstvom ljudskim i stavlja mu na &#269;elo onoga koga on  ho&#263;e. </p> 
<p><A NAME="an_5:22">5:22</A>&nbsp;No ti, Baltazare, sine njegov, nisi ponizio srce svoje, iako si znao sve ovo: </p> 
<p><A NAME="an_5:23">5:23</A>&nbsp;ti si se podigao protiv Gospoda Nebeskoga, dao si da ti donesu su&#273;e iz njegova Doma i pili ste vino iz  njega ti, tvoji velika&#353;i, tvoje &#382;ene i tvoje sulo&#382;nice, hvale&#263;i  bogove od zlata i srebra, od mjedi i &#382;eljeza, od drva i kamena, koji ne vide, ne &#269;uju niti razumiju, a nisi dao slavu Bogu koji  u svojoj ruci dr&#382;i dah tvoj i sve tvoje putove. </p> 
<p><A NAME="an_5:24">5:24</A>&nbsp;I zato on  posla ovu ruku koja napisa ovo pismo."</p> 
<p><A NAME="an_5:25">5:25</A>&nbsp;"A evo &#353;to je napisano: Mene, Mene, Tekel, Parsin. </p> 
<p><A NAME="an_5:26">5:26</A>&nbsp;A  te rije&#269;i zna&#269;e: Mene: izmjerio je Bog tvoje kraljevstvo i u&#269;inio  mu kraj; </p> 
<p><A NAME="an_5:27">5:27</A>&nbsp;Tekel: bio si vagnut na tezulji i na&#273;en si prelagan; </p> 
<p><A NAME="an_5:28">5:28</A>&nbsp;Parsin: razdijeljeno je tvoje kraljevstvo i predano Medijcima  i Perzijancima."</p> 
<p><A NAME="an_5:29">5:29</A>&nbsp;Tada Baltazar naredi da Daniela obuku u grimiz, da mu  oko vrata objese zlatan lanac i da ga proglase tre&#263;im u kraljevstvu.</p> 
<p><A NAME="an_5:30">5:30</A>&nbsp;Iste te no&#263;i kaldejski kralj Baltazar bi ubijen.</p> 
<p><A NAME="an_6:1">6:1</A>&nbsp;A Darije Medijac preuze kraljevstvo, star ve&#263; &#353;ezdeset i dvije  godine. </p> 
<p><A NAME="an_6:2">6:2</A>&nbsp;Svidjelo se Dariju da postavi nad svojim kraljevstvom  stotinu i dvadeset satrapa da budu nad svim kraljevstvom. </p> 
<p><A NAME="an_6:3">6:3</A>&nbsp;Njima  na &#269;elo stavi tri pro&#269;elnika - Daniel bija&#353;e jedan od njih -  kojima &#263;e satrapi polagati ra&#269;un da se ne bi dosa&#273;ivalo kralju. </p> 
<p><A NAME="an_6:4">6:4</A>&nbsp;Daniel se toliko istica&#353;e svojim izvanrednim duhom iznad pro&#269;elnika  i satrapa te kralj mi&#353;lja&#353;e da ga postavi nad svim kraljevstvom.</p> 
<p><A NAME="an_6:5">6:5</A>&nbsp;Tada pro&#269;elnici i satrapi stado&#353;e tra&#382;iti povod, &#353;togod  oko dr&#382;avne uprave, zbog &#269;ega bi mogli optu&#382;iti Daniela; ali  ne mogo&#353;e na njemu na&#263;i ni&#353;ta takvo, ni&#353;ta zbog &#269;ega bi ga prekorili, jer bija&#353;e vjeran, na njemu ni nemara ni ogre&#353;enja. </p> 
<p><A NAME="an_6:6">6:6</A>&nbsp;Ti ljudi  reko&#353;e tada: "Ne&#263;emo na&#263;i nikakva povoda protiv Daniela, osim  da na&#273;emo ne&#353;to protiv njega u zakonu njegova Boga."</p> 
<p><A NAME="an_6:7">6:7</A>&nbsp;Tada pro&#269;elnici i satrapi navali&#353;e na kralja te mu reko&#353;e:  "O kralju Darije, &#382;iv bio dovijeka! </p> 
<p><A NAME="an_6:8">6:8</A>&nbsp;Svi pro&#269;elnici kraljevstva, predstojnici i satrapi, savjetnici i namjesnici slo&#382;i&#353;e se u  tome da bi trebalo da kralj izda naredbu i zabranu: svaki onaj  koji bi u roku od trideset dana upravio molbu bilo na kojega  boga ili &#269;ovjeka, osim na tebe, o kralju, bit &#263;e ba&#269;en u lavsku  jamu. </p> 
<p><A NAME="an_6:9">6:9</A>&nbsp;O kralju, potvrdi tu zabranu i potpi&#353;i naredbu da bude  neopoziva prema nepromjenljivom medijsko-perzijskom zakonu!"</p> 
<p><A NAME="an_6:10">6:10</A>&nbsp;Nato kralj Darije potpisa pismo i zabranu.</p> 
<p><A NAME="an_6:11">6:11</A>&nbsp;Saznav&#353;i Daniel da je spis potpisan, oti&#273;e u svoju ku&#263;u.  Prozori gornje sobe bijahu otvoreni prema Jeruzalemu. Tu je on  tri puta na dan padao na koljena blagoslivljaju&#263;i, mole&#263;i i hvale&#263;i  Boga, kako je uvijek &#269;inio. </p> 
<p><A NAME="an_6:12">6:12</A>&nbsp;Oni ljudi nahrupi&#353;e i na&#273;o&#353;e  Daniela gdje moli i zaziva svoga Boga. </p> 
<p><A NAME="an_6:13">6:13</A>&nbsp;Tada odo&#353;e i pred  kraljem se pozva&#353;e na kraljevsku zabranu: "Zar ti nisi potpisao  zabranu prema kojoj &#263;e svaki onaj koji bi u vremenu od trideset  dana upravio molbu na nekoga boga ili &#269;ovjeka, osim na tebe,  o kralju, biti ba&#269;en u lavsku jamu?" Kralj odgovori: "Tako je  odlu&#269;eno po nepromjenljivom medijsko-perzijskom zakonu." </p> 
<p><A NAME="an_6:14">6:14</A>&nbsp;Tada  reko&#353;e kralju: "Daniel, onaj od izgnanika judejskih, ne mari  za tebe, o kralju, ni za tvoju zabranu koju si potpisao: tri  puta na dan obavlja svoju molitvu."</p> 
<p><A NAME="an_6:15">6:15</A>&nbsp;&#268;uv&#353;i te rije&#269;i, kralj se vrlo ra&#382;alosti i odlu&#269;i spasiti  Daniela. Sve do sun&#269;eva zalaza nastoja&#353;e da ga spasi. </p> 
<p><A NAME="an_6:16">6:16</A>&nbsp;Ali  oni ljudi navali&#353;e na kralja govore&#263;i: "Znaj, o kralju, da prema  medijsko-perzijskom zakonu nijedna kraljevska zabrana ili odluka  ne mo&#382;e biti opozvana!"</p> 
<p><A NAME="an_6:17">6:17</A>&nbsp;Tada kralj naredi da dovedu Daniela i da ga bace u lavsku  jamu. Kralj re&#269;e Danielu: "Bog tvoj, kome tako postojano slu&#382;i&#353;, neka te izbavi." </p> 
<p><A NAME="an_6:18">6:18</A>&nbsp;Doneso&#353;e kamen i stavi&#353;e ga jami na otvor.  Kralj ga zape&#269;ati prstenom svojim i prstenom svojih velika&#353;a, da se ni&#353;ta ne mijenja za Daniela.</p> 
<p><A NAME="an_6:19">6:19</A>&nbsp;Kralj se vrati u svoj dvor i provede no&#263; ne okusiv&#353;i  jela i ne dopustiv&#353;i da mu dovedu sulo&#382;nice. Nije mogao usnuti. </p> 
<p><A NAME="an_6:20">6:20</A>&nbsp;Kralj ustade u ranu zoru, kad se danilo, i po&#273;e brzo k lavskoj  jami. </p> 
<p><A NAME="an_6:21">6:21</A>&nbsp;Kad se prima&#269;e blizu, viknu &#382;alosnim glasom Danielu:  "Daniele, slugo Boga &#382;ivoga, je li te Bog, kome postojano slu&#382;i&#353;, mogao izbaviti od lavova?" </p> 
<p><A NAME="an_6:22">6:22</A>&nbsp;Daniel odgovori: "O kralju, &#382;iv  bio dovijeka! </p> 
<p><A NAME="an_6:23">6:23</A>&nbsp;Moj je Bog poslao svog An&#273;ela; zatvorio je  ralje lavovima te mi ne naudi&#353;e, jer sam nedu&#382;an pred njim. Pa  i pred tobom, o kralju, ja sam bez krivice." </p> 
<p><A NAME="an_6:24">6:24</A>&nbsp;Kralj se vrlo  obradova i naredi da Daniela izvade iz jame. Izvadi&#353;e Daniela  iz jame neozlije&#273;ena, jer se bija&#353;e uzdao u svoga Boga. </p> 
<p><A NAME="an_6:25">6:25</A>&nbsp;Kralj  zapovjedi da dovedu one ljude koji bijahu optu&#382;ili Daniela i  da ih bace u lavsku jamu - njih, njihove &#382;ene i njihovu djecu:  i prije nego dodirnu&#353;e tlo, lavovi ih zgrabi&#353;e i smrvi&#353;e im kosti.</p> 
<p><A NAME="an_6:26">6:26</A>&nbsp;Nato kralj Darije napisa svim plemenima, narodima i jezicima  &#353;to stanuju po svoj zemlji: "Obilovali mirom! </p> 
<p><A NAME="an_6:27">6:27</A>&nbsp;Evo naredbe  koju donosim: u svemu mojem kraljevstvu neka se ljudi boje i  neka dr&#353;&#263;u pred Bogom Danielovim: On je Bog &#382;ivi, on ostaje dovijeka! Njegovo kraljevstvo ne&#263;e propasti, njegovoj vlasti nema kraja!</p> 
<p><A NAME="an_6:28">6:28</A>&nbsp;On izbavlja i spasava, &#269;ini znake i &#269;udesa na nebesima i na zemlji! On je spasio Daniela iz &#353;apa lavljih!"</p> 
<p><A NAME="an_6:29">6:29</A>&nbsp;Daniel bija&#353;e sretan za vladanja Darija i za vladanja Kira  Perzijanca. </p> 
<p><A NAME="an_7:1">7:1</A>&nbsp;Prve godine Baltazara, kralja babilonskoga, usni Daniel san:  utvare mu se na postelji vrzle glavom. Sa&#382;eto zapisa &#353;to je usnio.</p> 
<p><A NAME="an_7:2">7:2</A>&nbsp;Kaziva&#353;e ovako: No&#263;u u vi&#273;enju pogledah, kad eno: &#269;etiri vjetra nebeska uzbiba&#353;e  veliko more. </p> 
<p><A NAME="an_7:3">7:3</A>&nbsp;&#268;etiri goleme nemani izi&#273;o&#353;e iz mora, svaka druk&#269;ija.  Prva bija&#353;e kao lav, a krila joj orlovska. </p> 
<p><A NAME="an_7:4">7:4</A>&nbsp;Dok je promatrah, krila joj se i&#353;&#269;upa&#353;e, di&#382;e se ona sa zemlje i uspravi na noge  kao &#269;ovjek, i bija&#353;e joj dano srce &#269;ovje&#269;je. </p> 
<p><A NAME="an_7:5">7:5</A>&nbsp;Kad eno druga  neman: gle, sasvim druk&#269;ija: kao medvjed, s jedne strane uspravljena, tri joj rebra u raljama, me&#273;u zubima. I bija&#353;e joj re&#269;eno: "Ustani, na&#382;deri se mesa!" </p> 
<p><A NAME="an_7:6">7:6</A>&nbsp;Gledah dalje, i evo: tre&#263;a neman kao leopard, na le&#273;ima joj &#269;etiri pti&#269;ja krila: ima&#353;e &#269;etiri glave, i dana  joj je mo&#263;. </p> 
<p><A NAME="an_7:7">7:7</A>&nbsp;Zatim, u no&#263;nim vi&#273;enjima, pogledah, kad eno:  &#269;etvrta neman, strahovita, u&#382;asna, izvanredno sna&#382;na: ima&#353;e velike  gvozdene zube; ona &#382;dera&#353;e, mrvlja&#353;e, a &#353;to preostade, gazila  je nogama. Razlikovala se od prija&#353;njih nemani i ima&#353;e deset  rogova. </p> 
<p><A NAME="an_7:8">7:8</A>&nbsp;Promatrah joj rogove, i gle: me&#273;u njima poraste jedan  mali rog; i pred tim se rogom i&#353;&#269;upa&#353;e tri prija&#353;nja roga. I  gle, na tome rogu o&#269;i kao o&#269;i &#269;ovje&#269;je i usta koja govorahu velike  hule. </p> 
<p><A NAME="an_7:9">7:9</A>&nbsp;Gledao sam: Prijestolja bjehu postavljena i Pradavni sjede. Odijelo mu bijelo poput snijega; vlasi na glavi kao &#269;ista vuna. Njegovo prijestolje kao plamenovi ognjeni i to&#269;kovi kao &#382;arki oganj.</p> 
<p><A NAME="an_7:10">7:10</A>&nbsp;Rijeka ognjena tekla, izvirala ispred njega. Tisu&#263;u tisu&#263;a slu&#382;ahu njemu, mirijade stajahu pred njim. Sud sjede, knjige se otvori&#353;e.</p> 
<p><A NAME="an_7:11">7:11</A>&nbsp;Ja gledah tada, zbog buke velikih hula &#353;to ih govora&#353;e  rog, i dok gledah, neman bi ubijena, njezino tijelo raskomadano  i predano ognju. </p> 
<p><A NAME="an_7:12">7:12</A>&nbsp;Ostalim nemanima vlast bi oduzeta, ali im  duljina &#382;ivota bi na jedno vrijeme i rok. </p> 
<p><A NAME="an_7:13">7:13</A>&nbsp;Gledah u no&#263;nim vi&#273;enjima i gle, na oblacima nebeskim dolazi kao Sin &#269;ovje&#269;ji. On se pribli&#382;i Pradavnome i dovedu ga k njemu.</p> 
<p><A NAME="an_7:14">7:14</A>&nbsp;Njemu bi predana vlast, &#269;ast i kraljevstvo, da mu slu&#382;e svi narodi, plemena i jezici. Vlast njegova vlast je vje&#269;na i nikada ne&#263;e pro&#263;i, kraljevstvo njegovo ne&#263;e propasti.</p> 
<p><A NAME="an_7:15">7:15</A>&nbsp;Meni, Danielu, smete se zbog toga sav duh, vi&#273;enja mi  se vrzo&#353;e glavom, svega me prestravi&#353;e. </p> 
<p><A NAME="an_7:16">7:16</A>&nbsp;Pristupih jednome  od onih koji stajahu ondje i zamolih ga da mi rekne istinu o  svemu tome. On mi odgovori i kaza mi zna&#269;enje:</p> 
<p><A NAME="an_7:17">7:17</A>&nbsp;"One &#269;etiri goleme nemani jesu &#269;etiri kralja koji &#263;e  se di&#263;i na zemlji. </p> 
<p><A NAME="an_7:18">7:18</A>&nbsp;Ali &#263;e od njih kraljevstvo preuzeti Sveci  Svevi&#353;njega i oni &#263;e ga posjedovati za vijeke vjekova."</p> 
<p><A NAME="an_7:19">7:19</A>&nbsp;Za&#382;eljeh tada saznati istinu o &#269;etvrtoj nemani, onoj  koja se razlikova&#353;e od svih drugih, bila izvanredno stra&#353;na,  imala gvozdene zube i mjedene pand&#382;e i koja je &#382;derala i mrvila  i nogama gazila &#353;to preostaja&#353;e; </p> 
<p><A NAME="an_7:20">7:20</A>&nbsp;i o deset rogova &#353;to bijahu  na njezinoj glavi, i o drugom rogu koji poraste dok tri prva  otpado&#353;e - o rogu koji ima&#353;e o&#269;i i usta &#353;to govorahu velike hule  i koji bija&#353;e ve&#263;i nego drugi rogovi. </p> 
<p><A NAME="an_7:21">7:21</A>&nbsp;I gledao sam kako ovaj  rog ratuje protiv Svetaca te ih nadvladava, </p> 
<p><A NAME="an_7:22">7:22</A>&nbsp;dok ne do&#273;e Pradavni, koji dosudi pravdu Svecima Svevi&#353;njega, i dok ne do&#273;e vrijeme  kad Sveci zaposjedo&#353;e kraljevstvo. </p> 
<p><A NAME="an_7:23">7:23</A>&nbsp;On re&#269;e: "&#268;etvrta neman bit &#263;e &#269;etvrto kraljevstvo na zemlji, razli&#269;ito od svih kraljevstava. Progutat &#263;e svu zemlju, zgazit' je i smrviti.</p> 
<p><A NAME="an_7:24">7:24</A>&nbsp;A deset rogova: Od ovoga kraljevstva nastat &#263;e deset kraljeva, a iza njih &#263;e se podi&#263;i jedan drugi razli&#269;it od onih prvih - i oborit &#263;e tri kralja.</p> 
<p><A NAME="an_7:25">7:25</A>&nbsp;On &#263;e huliti na Svevi&#353;njega, zatirati Svece Svevi&#353;njega; pomi&#353;ljat &#263;e da promijeni blagdane i Zakon, i Sveci &#263;e biti predani u njegove ruke na jedno vrijeme i dva vremena i polovinu vremena.</p> 
<p><A NAME="an_7:26">7:26</A>&nbsp;Tada &#263;e sjesti Sud, vlast mu oduzeti, razoriti, sasvim uni&#353;titi.</p> 
<p><A NAME="an_7:27">7:27</A>&nbsp;A kraljevstvo, vlast i veli&#269;anstvo pod svim nebesima dat &#263;e se puku Svetaca Svevi&#353;njega. Kraljevstvo njegovo kraljevstvo je vje&#269;no, i sve vlasti slu&#382;it &#263;e mu i pokoravati se njemu."</p> 
<p><A NAME="an_7:28">7:28</A>&nbsp;Ovdje se zavr&#353;ava izvje&#353;taj. Ja, Daniel, bijah vrlo potresen  u svojim mislima i lice mi problijedje, ali sve ovo sa&#269;uvah u  srcu svojemu.</p> 
<p><A NAME="an_8:1">8:1</A>&nbsp;Tre&#263;e godine kralja Baltazara ukaza se meni, Danielu, vi&#273;enje  poslije onoga koje mi se ukazalo prije. </p> 
<p><A NAME="an_8:2">8:2</A>&nbsp;Gledah vi&#273;enje, i  dok gledah, na&#273;oh se u &#352;u&#353;anu, &#269;vrstu gradu u pokrajini Elamu;  i u vi&#273;enju se vidjeh na rijeci Ulaju. </p> 
<p><A NAME="an_8:3">8:3</A>&nbsp;Podigoh o&#269;i, i gle:  ovan staja&#353;e kraj rijeke. Ima&#353;e dva roga: oba roga visoka, no  jedan vi&#353;i nego drugi, a onaj vi&#353;i narastao poslije. </p> 
<p><A NAME="an_8:4">8:4</A>&nbsp;Gledah  kako ovan bode na zapad, na sjever i jug. Nijedna mu se &#382;ivotinja  ne moga&#353;e oprijeti, ni&#353;ta mu ne moga&#353;e izbje&#263;i. &#268;inio je &#353;to  je htio, osilio se.</p> 
<p><A NAME="an_8:5">8:5</A>&nbsp;Dok sam promatrao, gle: jarac dolazi sa zapada povrh sve  zemlje, ne dodiruju&#263;i tla; jarac ima&#353;e silan rog me&#273;u o&#269;ima. </p> 
<p><A NAME="an_8:6">8:6</A>&nbsp;Pribli&#382;i se dvorogom ovnu kojega bijah vidio gdje stoji kraj  rijeke i potr&#269;a na njega u svoj &#382;estini svoje snage. </p> 
<p><A NAME="an_8:7">8:7</A>&nbsp;Vidjeh  kako se pribli&#382;i ovnu: bijesno udari na ovna i slomi mu oba roga, a ovan nije imao snage da mu se opre; obori ga jarac na zemlju  i stade ga nogama gaziti; nikoga ne bija&#353;e da spasi ovna. </p> 
<p><A NAME="an_8:8">8:8</A>&nbsp;Jarac  osili veoma, ali kad osili, veliki se rog slomi, a na njegovu  mjestu izrasto&#353;e &#269;etiri velika roga prema &#269;etiri vjetra nebeska.</p> 
<p><A NAME="an_8:9">8:9</A>&nbsp;Iz jednoga od njih izbi malen rog, ali taj silno poraste  prema jugu i istoku, prema Divoti. </p> 
<p><A NAME="an_8:10">8:10</A>&nbsp;On poraste sve do Nebeske  vojske, obori na zemlju neke iz Vojske i od zvijezda pa ih zgazi  nogama. </p> 
<p><A NAME="an_8:11">8:11</A>&nbsp;Poraste sve do Zapovjednika Vojske, oduze mu svagda&#353;nju  &#382;rtvu i razori mu njegovo Sveto mjesto. </p> 
<p><A NAME="an_8:12">8:12</A>&nbsp;Vojska se digla na  &#382;rtvu svagda&#353;nju zbog opa&#269;ine, na zemlju oborila istinu i uspje  u svemu &#353;to &#269;inja&#353;e.</p> 
<p><A NAME="an_8:13">8:13</A>&nbsp;Tada &#269;uh gdje jedan Svetac govori, a drugi Svetac upita  onoga koji govora&#353;e: "Dokle &#263;e trajati ovo vi&#273;enje o svagda&#353;njoj  &#382;rtvi i o opa&#269;ini &#353;to pusto&#353;i i gazi Sveti&#353;te i Vojsku?" </p> 
<p><A NAME="an_8:14">8:14</A>&nbsp;Odgovori:  "Jo&#353; dvije tisu&#263;e i tri stotine ve&#269;eri i jutara; tada &#263;e Sveti&#353;te  biti o&#269;i&#353;&#263;eno."</p> 
<p><A NAME="an_8:15">8:15</A>&nbsp;Kad sam ja, Daniel, gledaju&#263;i ovo vi&#273;enje, tra&#382;io da  ga razumijem, gle, preda me stade kao neki &#269;ovjek. </p> 
<p><A NAME="an_8:16">8:16</A>&nbsp;Za&#269;uh  glas &#269;ovje&#269;ji gdje vi&#269;e preko Ulaja: "Gabriele, objasni mu to  vi&#273;enje!" </p> 
<p><A NAME="an_8:17">8:17</A>&nbsp;On po&#273;e onamo gdje stajah i kad mi se pribli&#382;i, strah me obuze i padoh na lice. On mi re&#269;e: "Sine &#269;ovje&#269;ji,  razumij: jer ovo je vi&#273;enje za vrijeme posljednje." </p> 
<p><A NAME="an_8:18">8:18</A>&nbsp;On jo&#353;  govora&#353;e, a ja se onesvijestih, padoh na zemlju. On me dota&#269;e  i uspravi na mom mjestu. </p> 
<p><A NAME="an_8:19">8:19</A>&nbsp;I re&#269;e: "Evo, kazat &#263;u ti &#353;to &#263;e  do&#263;i na kraju gnjeva, najavljeni svr&#353;etak. </p> 
<p><A NAME="an_8:20">8:20</A>&nbsp;Ovan &#353;to si ga  vidio - njegova dva roga - to su kraljevi Medije i Perzije. </p> 
<p><A NAME="an_8:21">8:21</A>&nbsp;Rutavi  jarac jest kralj Gr&#269;ke; veliki rog me&#273;u njegovim o&#269;ima jest prvi  kralj; </p> 
<p><A NAME="an_8:22">8:22</A>&nbsp;slomljeni rog i &#269;etiri roga &#353;to izbi&#353;e na njegovu  mjestu, to su &#269;etiri kraljevstva &#353;to &#263;e izi&#263;i iz njegova naroda, ali ne&#263;e imati njegovu mo&#263;.</p> 
<p><A NAME="an_8:23">8:23</A>&nbsp;I potkraj njihova kraljevanja, kad bezakonici navr&#353;e mjeru, ustat &#263;e kralj, drzak i lukav.</p> 
<p><A NAME="an_8:24">8:24</A>&nbsp;Njegova &#263;e mo&#263; porasti, ali ne svojom snagom; nesmiljeno &#263;e pusto&#353;iti, uspijevat &#263;e u svojim pothvatima, zatirat' junake i narod Svetaca.</p> 
<p><A NAME="an_8:25">8:25</A>&nbsp;Zbog njegove lukavosti prijevara &#263;e uspijevati u njegovoj ruci. On &#263;e se uznijeti u svome srcu, iz &#269;ista mira upropastit &#263;e mnoge. Suprotstavit &#263;e se Knezu nad knezovima, ali &#263;e - ne rukom - biti skr&#353;en.</p> 
<p><A NAME="an_8:26">8:26</A>&nbsp;Vi&#273;enje o ve&#269;erima i jutrima o kojem je bilo govora istinito je; no ti ga zape&#269;ati, jer je za daleke dane."</p> 
<p><A NAME="an_8:27">8:27</A>&nbsp;Tada ja, Daniel, obnemogoh i bijah bolestan vi&#353;e dana.  Zatim ustadoh da vr&#353;im kraljevske poslove. Bijah smeten zbog  vi&#273;enja, no nitko to nije doku&#269;io.</p> 
<p><A NAME="an_9:1">9:1</A>&nbsp;Prve godine Darija, sina Artakserksova, iz roda Medijaca, koji  vlada&#353;e kraljevstvom kaldejskim, </p> 
<p><A NAME="an_9:2">9:2</A>&nbsp;prve dakle godine njegova  kraljevanja, ja, Daniel, istra&#382;ivah u Pismima broj godina koje  se - prema rije&#269;i koju Jahve uputi proroku Jeremiji - imaju ispuniti  nad ru&#353;evinama Jeruzalema: sedamdeset godina. </p> 
<p><A NAME="an_9:3">9:3</A>&nbsp;Ja obratih svoje  lice prema Gospodinu Bogu nastoje&#263;i moliti se i zaklinjati u  postu, kostrijeti i pepelu. </p> 
<p><A NAME="an_9:4">9:4</A>&nbsp;Ja se moljah Jahvi, Bogu svome, priznavaju&#263;i: "Ah, Gospodine moj, Bo&#382;e veliki i strahoviti, koji &#269;uva&#353;  Savez i naklonost onima koji tebe ljube i &#269;uvaju zapovijedi tvoje! </p> 
<p><A NAME="an_9:5">9:5</A>&nbsp;Mi sagrije&#353;ismo, mi bezakonje po&#269;inismo, zlo u&#269;inismo, odmetnusmo  se i udaljismo od zapovijedi i naredaba tvojih. </p> 
<p><A NAME="an_9:6">9:6</A>&nbsp;Nismo slu&#353;ali  sluge tvoje, proroke koji govorahu u tvoje ime na&#353;im kraljevima, na&#353;im knezovima, na&#353;im o&#269;evima, svemu puku zemlje. </p> 
<p><A NAME="an_9:7">9:7</A>&nbsp;U tebe  je, Gospodine, pravednost, a u nas stid na obrazu, kao u ovaj  dan, u nas Judejaca, Jeruzalemaca, svega Izraela, blizu i daleko, u svim zemljama kuda si ih rastjerao zbog nevjernosti kojom  ti se iznevjeri&#353;e. </p> 
<p><A NAME="an_9:8">9:8</A>&nbsp;Jahve, stid na obraz nama, na&#353;im kraljevima, na&#353;im knezovima, na&#353;im o&#269;evima, jer sagrije&#353;ismo protiv tebe! </p> 
<p><A NAME="an_9:9">9:9</A>&nbsp;U Gospoda je Boga na&#353;ega smilovanje i opro&#353;tenje jer smo se  odmetnuli od njega </p> 
<p><A NAME="an_9:10">9:10</A>&nbsp;i nismo slu&#353;ali glas Jahve, Boga na&#353;ega, da slijedimo njegove zakone &#353;to nam ih dade po svojim slugama, prorocima.</p> 
<p><A NAME="an_9:11">9:11</A>&nbsp;Sav je Izrael prestupio Zakon tvoj, odmetnuo se ne slu&#353;aju&#263;i  tvoj glas. Zato se na nas izlila kletva i prokletstvo, kako je  zapisano u Zakonu Mojsija, sluge Bo&#382;jega - jer sagrije&#353;ismo protiv  Njega. </p> 
<p><A NAME="an_9:12">9:12</A>&nbsp;Izvr&#353;io je prijetnje kojima je zaprijetio nama i sucima  koji su nam sudili: svalio je na nas te&#353;ku nesre&#263;u te se ne dogodi  pod nebom &#353;to se dogodi u Jeruzalemu. </p> 
<p><A NAME="an_9:13">9:13</A>&nbsp;Sva ova nesre&#263;a, kao  &#353;to je zapisano u Zakonu Mojsijevu, do&#353;la je na nas, a mi nismo  umilostivili lice Jahve, Boga svojega: nismo se obratili od svojih  bezakonja pa da prionemo uz istinu tvoju. </p> 
<p><A NAME="an_9:14">9:14</A>&nbsp;Jahve je bdio nad  nesre&#263;om, on je dovede na nas. Jer je pravedan Jahve, Bog na&#353;, u svim djelima koja u&#269;ini, a mi nismo slu&#353;ali glas njegov.</p> 
<p><A NAME="an_9:15">9:15</A>&nbsp;A sada, Gospode, Bo&#382;e na&#353;, koji si mo&#263;nom svojom rukom  izveo narod svoj iz zemlje egipatske - i time sebi stekao ime  koje traje do danas: mi sagrije&#353;ismo, mi zlo u&#269;inismo. </p> 
<p><A NAME="an_9:16">9:16</A>&nbsp;Gospode, po svoj pravednosti svojoj odvrati svoj gnjev i svoju jarost  od Jeruzalema, grada svojega, Svete gore svoje, jer zbog na&#353;ih  grijeha i zlodjela na&#353;ih otaca Jeruzalem i tvoj narod ruglo su  svima koji nas okru&#382;uju." </p> 
<p><A NAME="an_9:17">9:17</A>&nbsp;"A sada poslu&#353;aj, o Bo&#382;e na&#353;, molitvu sluge svoga i usrdne  molbe njegove. Neka tvoje lice zasja nad sveti&#353;tem tvojim opusto&#353;enim  - zbog tebe, Gospode! </p> 
<p><A NAME="an_9:18">9:18</A>&nbsp;Prikloni uho svoje, Bo&#382;e moj, i slu&#353;aj!  Otvori o&#269;i te pogledaj na&#353;u pusto&#353; i grad koji se tvojim zove  imenom! Jer mi te ne molimo zbog svoje pravednosti, ve&#263; zbog  velikih smilovanja tvojih. </p> 
<p><A NAME="an_9:19">9:19</A>&nbsp;Gospode, &#269;uj! Gospode, oprosti!  Gospode, poslu&#353;aj i &#269;ini! Ne oklijevaj - zbog sebe, Bo&#382;e moj, jer se tvojim imenom zove grad tvoj i narod tvoj!"</p> 
<p><A NAME="an_9:20">9:20</A>&nbsp;Ja sam jo&#353; govorio, mole&#263;i se i priznavaju&#263;i grijehe  svoje i grijehe svog naroda Izraela i usrdno zaklinju&#263;i Jahvu, svoga Boga, za Svetu goru Boga svoga. </p> 
<p><A NAME="an_9:21">9:21</A>&nbsp;Dok sam dakle ja jo&#353;  govorio mole&#263;i se, onaj &#269;ovjek Gabriel, koga vidjeh na po&#269;etku  vi&#273;enja, doletje u brzu letu, dota&#269;e me se u vrijeme ve&#269;ernjeg  prinosa </p> 
<p><A NAME="an_9:22">9:22</A>&nbsp;i pou&#269;i me: "Daniele, evo me: do&#273;oh da te pou&#269;im. </p> 
<p><A NAME="an_9:23">9:23</A>&nbsp;Od po&#269;etka tvoje molitve izi&#353;la je rije&#269;, i ja do&#273;oh da ti  je navijestim. Ti si miljenik. Pazi dobro na rije&#269;, razumij vi&#273;enje."</p> 
<p><A NAME="an_9:24">9:24</A>&nbsp;"Sedamdeset je sedmica odre&#273;eno tvom narodu i tvom svetom gradu da se dokraj&#269;i opa&#269;ina, da se stavi pe&#269;at grijehu, da se zadovolji za bezakonje, da se uvede vje&#269;na pravednost, da se stavi pe&#269;at vi&#273;enju i prorocima, da se poma&#382;e Sveti nad svetima.</p> 
<p><A NAME="an_9:25">9:25</A>&nbsp;Znaj i razumij: Od &#269;asa kad iza&#273;e rije&#269; 'Neka se vrate i neka opet sagrade Jeruzalem' pa do Kneza Pomazanika: sedam sedmica, a onda &#353;ezdeset i dvije sedmice, i bit &#263;e opet sagra&#273;eni trg i opkop, i to u te&#353;ko vrijeme.</p> 
<p><A NAME="an_9:26">9:26</A>&nbsp;A poslije &#353;ezdeset i dvije sedmice bit &#263;e Pomazanik pogubljen, ali ne za sebe. Narod jednog kneza koji &#263;e do&#263;i razorit &#263;e Grad i Sveti&#353;te: svr&#353;etak im je u propasti, a do svr&#353;etka rat i odre&#273;ena pusto&#353;enja.</p> 
<p><A NAME="an_9:27">9:27</A>&nbsp;I sklopit &#263;e savez s mnogima za jednu sedmicu: a u polovici sedmice prestat &#263;e &#382;rtva i prinos: na vrhu Hrama bit &#263;e grozota pusto&#353;i sve do svr&#353;etka, dok se odre&#273;eno pusto&#353;enje ne obori na pusto&#353;nika."</p> 
<p><A NAME="an_10:1">10:1</A>&nbsp;Tre&#263;e godine Kira, kralja perzijskoga, Danielu, prozvanome  Baltazar, bi objavljena rije&#269; - rije&#269; istinita: velik rat. On  je nastojao razumjeti rije&#269;, i razumijevanje bi mu dano u vi&#273;enju.</p> 
<p><A NAME="an_10:2">10:2</A>&nbsp;U te dane ja, Daniel, &#382;alovao sam tri sedmice: </p> 
<p><A NAME="an_10:3">10:3</A>&nbsp;nisam  jeo te&#269;nih jela; meso ni vino nije ulazilo u moja usta i nisam  se mazao uljem dok ne pro&#273;o&#353;e te tri sedmice. </p> 
<p><A NAME="an_10:4">10:4</A>&nbsp;Dvadeset i &#269;etvrtoga  dana prvog mjeseca bijah na obali velike rijeke Tigrisa; </p> 
<p><A NAME="an_10:5">10:5</A>&nbsp;podigoh  o&#269;i da vidim, i gle: &#268;ovjek odjeven u lanene haljine, oko pasa mu pojas od zlata ofirskoga,</p> 
<p><A NAME="an_10:6">10:6</A>&nbsp;tijelo mu poput krizolita, lice kao munja, o&#269;i kao baklje ognjene, ruke i noge poput mjedi ugla&#273;ene, zvuk rije&#269;i njegovih kao &#382;amor mno&#353;tva.</p> 
<p><A NAME="an_10:7">10:7</A>&nbsp;Jedini ja, Daniel, gledah ovo vi&#273;enje, ljudi koji bijahu  sa mnom ne vidje&#353;e ga, ali ih spopade silan strah te pobjego&#353;e  da se sakriju. </p> 
<p><A NAME="an_10:8">10:8</A>&nbsp;Ostadoh sam gledaju&#263;i to veliko vi&#273;enje; onemo&#263;ah, lice mi problijedje, iznakazi se, snaga me ostavi.</p> 
<p><A NAME="an_10:9">10:9</A>&nbsp;Za&#269;uh glas njegovih rije&#269;i, i kad razabrah glas, onesvijestih  se i padoh licem na zemlju. </p> 
<p><A NAME="an_10:10">10:10</A>&nbsp;I gle: ruka me dota&#269;e i pomo&#382;e  mi da se uprem na koljena i na dlanove. </p> 
<p><A NAME="an_10:11">10:11</A>&nbsp;On mi re&#269;e: "Daniele, miljeni&#269;e, pripazi na rije&#269;i koje &#263;u ti kazati! Ustani, jer  ja sam evo k tebi poslan." To re&#269;e, a ja ustadoh dr&#353;&#263;u&#263;i.</p> 
<p><A NAME="an_10:12">10:12</A>&nbsp;I kaza mi: "Ne boj se, Daniele, jer od prvoga dana kad  si odlu&#269;io da se ponizi&#353; pred svojim Bogom da bi razumio, tvoje  su rije&#269;i usli&#353;ane i ja sam do&#353;ao zbog tvojih rije&#269;i. </p> 
<p><A NAME="an_10:13">10:13</A>&nbsp;Knez  kraljevstva perzijskoga protivio mi se dvadeset i jedan dan,  ali Mihael, jedan od prvih Knezova, do&#273;e mi u pomo&#263;. Ostavih  ga nasuprot Knezu perzijskome, </p> 
<p><A NAME="an_10:14">10:14</A>&nbsp;a ja do&#273;oh da ti ka&#382;em &#353;to  &#263;e zadesiti tvoj narod na svr&#353;etku dana. Jer jo&#353; &#263;e jedno vi&#273;enje  biti za one dane."</p> 
<p><A NAME="an_10:15">10:15</A>&nbsp;Po&#353;to mi to re&#269;e, ja oborih pogled na zemlju, bez rije&#269;i. </p> 
<p><A NAME="an_10:16">10:16</A>&nbsp;I gle: onaj, sli&#269;an sinu &#269;ovje&#269;jem dota&#269;e se mojih usana.  Otvorih usta da govorim te rekoh onome koji staja&#353;e preda mnom:  "Gospodaru moj, zbog ovog vi&#273;enja obuze&#353;e me tjeskobe i onemo&#263;ah. </p> 
<p><A NAME="an_10:17">10:17</A>&nbsp;I kako &#263;e sluga Gospodina svoga govoriti s Gospodinom kad  posve onemo&#263;ah i dah me ostavi?" </p> 
<p><A NAME="an_10:18">10:18</A>&nbsp;Tada me se opet dota&#269;e onaj  &#353;to bija&#353;e kao &#269;ovjek te me okrijepi. </p> 
<p><A NAME="an_10:19">10:19</A>&nbsp;On re&#269;e: "Ne boj se, miljeni&#269;e! Mir tebi! Budi jak! Ohrabri se!" I dok mi to govora&#353;e, ja se ohrabrih pa rekoh: "Govori, Gospodine, jer si me ohrabrio!"</p> 
<p><A NAME="an_10:20">10:20</A>&nbsp;Tada &#263;e on: "Zna&#353; li za&#353;to sam do&#353;ao k tebi? Sad &#263;u se  vratiti da se borim protiv Kneza Perzije; a &#269;im svr&#353;im, do&#263;i  &#263;e Knez Gr&#269;ke. </p> 
<p><A NAME="an_10:21">10:21</A>&nbsp;Ali &#263;u ti prije otkriti &#353;to je zapisano u  Knjizi istine. Nema nikoga tko bi se sa mnom protiv njih borio, osim Mihaela, Kneza va&#353;ega,</p> 
<p><A NAME="an_11:1">11:1</A>&nbsp;moje potpore i moga okrilja. </p> 
<p><A NAME="an_11:2">11:2</A>&nbsp;A sada &#263;u ti otkriti istinu. Evo: jo&#353; &#263;e tri kralja ustati za Perziju: &#269;etvrti &#263;e biti  bogatiji od svih ostalih, pa kad se zbog svoga bogatstva osili, sve &#263;e podi&#263;i protiv kraljevstva gr&#269;koga.</p> 
<p><A NAME="an_11:3">11:3</A>&nbsp;Ustat &#263;e juna&#269;ki kralj, vladat &#263;e silnom mo&#263;u i &#269;initi  &#353;to ga bude volja. </p> 
<p><A NAME="an_11:4">11:4</A>&nbsp;A &#269;im se ustane, njegovo &#263;e se kraljevstvo  raspasti i bit &#263;e razdijeljeno na &#269;etiri vjetra nebeska, ali  ne me&#273;u njegove potomke; i ne&#263;e vi&#353;e biti tako mo&#263;no kao za njegove  vladavine, jer &#263;e njegovo kraljevstvo biti razoreno i predano  drugima, a ne njima.</p> 
<p><A NAME="an_11:5">11:5</A>&nbsp;Kralj &#263;e Juga postati mo&#263;an; jedan &#263;e od njegovih zapovjednika  biti mo&#263;niji od njega i zavladat &#263;e ve&#263;om mo&#263;u nego &#353;to je njegova.</p> 
<p><A NAME="an_11:6">11:6</A>&nbsp;Nekoliko godina kasnije oni &#263;e se udru&#382;iti, a k&#263;i kralja  Juga do&#263;i &#263;e kralju Sjevera da sklope ugovor. Ali ona tim ne&#263;e  sa&#269;uvati snagu svoje mi&#353;ice i njezino se potomstvo ne&#263;e odr&#382;ati:  bit &#263;e predana ona, i njezina pratnja, i njezino dijete, i njezin  pomaga&#269; u tim vremenima.</p> 
<p><A NAME="an_11:7">11:7</A>&nbsp;No jedan &#263;e se izdanak njezina korijena podi&#263;i na njezino  mjesto, navalit &#263;e na vojsku, prodrijet &#263;e u tvr&#273;avu kralja Sjevera, postupati s njima po miloj volji i pobijediti ih. </p> 
<p><A NAME="an_11:8">11:8</A>&nbsp;Pa i njihove  bogove, njihove kipove i njihovo dragocjeno su&#273;e, srebrno i zlatno, odnijet &#263;e kao plijen u Egipat. Nekoliko godina bit &#263;e ja&#269;i  od kralja Sjevera, </p> 
<p><A NAME="an_11:9">11:9</A>&nbsp;koji &#263;e onda prodrijeti u kraljevstvo kralja  Juga, odakle &#263;e se vratiti u svoju zemlju. </p> 
<p><A NAME="an_11:10">11:10</A>&nbsp;Ali &#263;e se onda  njegovi sinovi naoru&#382;ati, skupit &#263;e silnu vojsku, odlu&#269;no &#263;e  navaliti i poput poplave pro&#263;i, zatim &#263;e se opet zametnuti rat  sve do njegove utvrde. </p> 
<p><A NAME="an_11:11">11:11</A>&nbsp;Tada &#263;e se kralj Juga razgnjeviti  i zavoj&#353;titi na kralja Sjevera; podi&#263;i &#263;e silnu vojsku i nadvladati  vojsku njegovu. </p> 
<p><A NAME="an_11:12">11:12</A>&nbsp;Mno&#353;tvo &#263;e biti uni&#353;teno, a on &#263;e se zbog  toga uzoholiti; pobit &#263;e desetke tisu&#263;a, ali se ne&#263;e odr&#382;ati: </p> 
<p><A NAME="an_11:13">11:13</A>&nbsp;kralj &#263;e Sjevera opet di&#263;i vojsku ve&#263;u nego prije, i poslije  nekoliko godina navalit &#263;e s velikom, dobro opremljenom vojskom. </p> 
<p><A NAME="an_11:14">11:14</A>&nbsp;U to vrijeme mnogi &#263;e se podi&#263;i protiv kralja Juga; ustat  &#263;e i nasilnici iz tvog naroda da se ispuni vi&#273;enje, ali &#263;e propasti.</p> 
<p><A NAME="an_11:15">11:15</A>&nbsp;Do&#263;i &#263;e kralj Sjevera: podi&#263;i &#263;e nasipe da zauzme jedan  utvr&#273;eni grad. Mi&#353;ice Juga ne&#263;e odoljeti, pa ni izabrane &#269;ete  ne&#263;e imati snage da se odupru. </p> 
<p><A NAME="an_11:16">11:16</A>&nbsp;Onaj &#263;e navaliti protiv njega  i u&#269;init &#263;e s njime kako mu se prohtije - nitko mu se ne&#263;e oprijeti:  zaustavit &#263;e se u Divoti, uni&#353;tenje je u njegovim rukama. </p> 
<p><A NAME="an_11:17">11:17</A>&nbsp;&#268;vrsto  odlu&#269;iv&#353;i da se po&#353;to-poto domogne svega njegova kraljevstva, sklopit &#263;e s njim ugovor daju&#263;i mu jednu k&#263;er za &#382;enu da ga  upropasti, ali mu ne&#263;e uspjeti, ne&#263;e se to zbiti. </p> 
<p><A NAME="an_11:18">11:18</A>&nbsp;Zatim &#263;e  se okrenuti prema otocima i mnoge &#263;e osvojiti, ali &#263;e jedan zapovjednik  dokraj&#269;iti tu sramotu, sramotu mu sramotom vratiti.</p> 
<p><A NAME="an_11:19">11:19</A>&nbsp;Br&#382;e &#263;e nagnuti prema utvrdama svoje zemlje, ali &#263;e posrnuti, pasti, vi&#353;e ga ne&#263;e biti. </p> 
<p><A NAME="an_11:20">11:20</A>&nbsp;Na njegovo &#263;e mjesto do&#263;i jedan  koji &#263;e u diku kraljevstva poslati poreznika, ali &#263;e u kratko  vrijeme poginuti bez gnjeva i boja.</p> 
<p><A NAME="an_11:21">11:21</A>&nbsp;Na njegovo &#263;e se mjesto uzdi&#263;i nitkov kome ne pripada  kraljevska &#269;ast. Ali on &#263;e iznenada do&#263;i i spletkama se domo&#263;i  kraljevstva. </p> 
<p><A NAME="an_11:22">11:22</A>&nbsp;Pred njim &#263;e biti preplavljene i skr&#353;ene navalne snage  i sam knez Saveza. </p> 
<p><A NAME="an_11:23">11:23</A>&nbsp;Unato&#269; sporazumu s njime, izdajni&#269;ki &#263;e  navaliti i svladati ga s malo ljudi. </p> 
<p><A NAME="an_11:24">11:24</A>&nbsp;Iznenada &#263;e upasti u  bogate pokrajine i postupat &#263;e kako nisu postupali njegovi o&#269;evi  ni o&#269;evi njegovih otaca, rasipaju&#263;i me&#273;u svoje plijen, plja&#269;ku  i bogatstvo, smi&#353;ljat &#263;e osnove protiv tvrdih gradova, ali samo  za neko vrijeme.</p> 
<p><A NAME="an_11:25">11:25</A>&nbsp;Pokrenut &#263;e, s velikom vojskom, svoju snagu i hrabrost  protiv kralja Juga. Kralj Juga krenut &#263;e u rat s mnogom i mo&#263;nom  vojskom, ali ne&#263;e izdr&#382;ati, jer &#263;e se protiv njega skovati spletke. </p> 
<p><A NAME="an_11:26">11:26</A>&nbsp;I oni koji je&#273;ahu za njegovim stolom skr&#353;it &#263;e ga: njegova  &#263;e vojska biti uni&#353;tena i mnogi &#263;e posje&#269;eni popadati.</p> 
<p><A NAME="an_11:27">11:27</A>&nbsp;Oba &#263;e kralja smi&#353;ljati zlo; sjede&#263;i za istim stolom, govorit &#263;e la&#382;i jedan drugome: ali ne&#263;e uspjeti, jer je svr&#353;etak  odlo&#382;en do odre&#273;enog vremena. </p> 
<p><A NAME="an_11:28">11:28</A>&nbsp;Vratit &#263;e se on u svoju zemlju  s velikim blagom; srcem protiv svetoga Saveza, u&#269;init &#263;e svoje  i vratiti se u svoju zemlju.</p> 
<p><A NAME="an_11:29">11:29</A>&nbsp;U odre&#273;eno vrijeme opet &#263;e krenuti protiv Juga, ali sada  ne&#263;e biti kao prvi put. </p> 
<p><A NAME="an_11:30">11:30</A>&nbsp;Kitimski &#263;e brodovi navaliti na njega, i on &#263;e se upla&#353;iti. Vratit &#263;e se, bjesnjeti protiv svetoga  Saveza i opet &#263;e se sporazumjeti s onima koji napusti&#353;e sveti  Savez. </p> 
<p><A NAME="an_11:31">11:31</A>&nbsp;&#268;ete &#263;e njegove do&#263;i i oskvrnuti sveti&#353;te-tvr&#273;u, dokinut'  svagda&#353;nju &#382;rtvu i ondje postaviti grozotu pusto&#353;i. </p> 
<p><A NAME="an_11:32">11:32</A>&nbsp;Svojim  &#263;e spletkama navesti na otpad one koji se ogre&#353;uju o Savez, ali  ljudi koji ljube Boga ostat &#263;e postojani i vr&#353;it &#263;e svoje. </p> 
<p><A NAME="an_11:33">11:33</A>&nbsp;Umnici  u narodu pou&#269;avat &#263;e mno&#353;tvo, ali &#263;e ih jedno vrijeme zatirati  ma&#269;em i ognjem, izgnanstvom i plja&#269;kanjem. </p> 
<p><A NAME="an_11:34">11:34</A>&nbsp;Dok ih budu zatirali, samo &#263;e im nekolicina pomagati, a mnogi &#263;e im se pridru&#382;iti  prijevarno. </p> 
<p><A NAME="an_11:35">11:35</A>&nbsp;Od umnika neki &#263;e pasti, da se proku&#353;aju, probrani, &#269;isti do vremena svr&#353;etka, jer jo&#353; nije do&#353;lo odre&#273;eno vrijeme.</p> 
<p><A NAME="an_11:36">11:36</A>&nbsp;Kralj &#263;e raditi &#353;to god mu se prohtije, uznose&#263;i i uzdi&#382;u&#263;i  sebe iznad svih bogova: protiv Boga nad bogovima govorit &#263;e hule  i uspijevat &#263;e dok se gnjev ne navr&#353;i - jer ono &#353;to je odre&#273;eno, to &#263;e se ispuniti. </p> 
<p><A NAME="an_11:37">11:37</A>&nbsp;Ne&#263;e mariti za bogove svojih otaca ni  za Miljenika &#382;en&#196;a niti za kojega drugog boga: samog &#263;e sebe  izdizati iznad sviju. </p> 
<p><A NAME="an_11:38">11:38</A>&nbsp;Mjesto njih &#269;astit &#263;e boga tvr&#273;ava, boga koga nisu poznavali njegovi o&#269;evi, &#269;astiti ga zlatom i  srebrom, dragim kamenjem i drugim dragocjenostima. </p> 
<p><A NAME="an_11:39">11:39</A>&nbsp;Navalit  &#263;e na tvr&#273;ave gradova pomo&#263;u stranog boga: one koji njega priznaju  obasut &#263;e po&#269;astima i dat &#263;e im vlast nad mno&#353;tvom i dijelit  &#263;e im zemlju za nagradu.</p> 
<p><A NAME="an_11:40">11:40</A>&nbsp;U vrijeme svr&#353;etka kralj &#263;e se Juga zaratiti s njime;  kralj &#263;e Sjevera navaliti na nj svojim kolima, svojim konjanicima  i svojim mnogim brodovima. Provalit &#263;e u zemlje i pro&#263;i njima  poput poplave. </p> 
<p><A NAME="an_11:41">11:41</A>&nbsp;Prodrijet &#263;e u Divotu i mnogi &#263;e pasti. Njegovim  &#263;e rukama izma&#263;i Edom i Moab i glavnina sinova Amonovih.</p> 
<p><A NAME="an_11:42">11:42</A>&nbsp;Pru&#382;it &#263;e svoju ruku za zemljama: Egipat mu ne&#263;e izma&#263;i. </p> 
<p><A NAME="an_11:43">11:43</A>&nbsp;On &#263;e se domo&#263;i zlatnog i srebrnog blaga i svih dragocjenosti  Egipta. Pratit &#263;e ga Libijci i Etiopljani. </p> 
<p><A NAME="an_11:44">11:44</A>&nbsp;Ali &#263;e ga uznemiriti  vijesti s istoka i sa sjevera te &#263;e po&#263;i vrlo gnjevan da uni&#353;ti  i zatre mno&#353;tvo. </p> 
<p><A NAME="an_11:45">11:45</A>&nbsp;Postavit &#263;e svoje dvorske &#353;atore izme&#273;u  mora i Svete gore Divote. Ali &#263;e i njemu do&#263;i kraj, i nitko mu  ne&#263;e pomo&#263;i.</p> 
<p><A NAME="an_12:1">12:1</A>&nbsp;U ono &#263;e vrijeme ustati Mihael, veliki knez koji &#353;titi sinove  tvog naroda. Bit &#263;e to vrijeme tjeskobe kakve ne bija&#353;e otkako  je ljudi pa do toga vremena. U ono vrijeme tvoj &#263;e se narod spasiti  - svi koji se na&#273;u zapisani u Knjizi.</p> 
<p><A NAME="an_12:2">12:2</A>&nbsp;Tada &#263;e se probuditi mnogi koji snivaju u prahu zemljinu;  jedni za vje&#269;ni &#382;ivot, drugi za sramotu, za vje&#269;nu gadost. </p> 
<p><A NAME="an_12:3">12:3</A>&nbsp;Umnici  &#263;e blistati kao sjajni nebeski svod, i koji su mnoge u&#269;ili pravednosti, kao zvijezde navijeke, u svu vje&#269;nost.</p> 
<p><A NAME="an_12:4">12:4</A>&nbsp;A ti, Daniele, dr&#382;i u tajnosti ove rije&#269;i i zape&#269;ati ovu  knjigu do vremena svr&#353;etka! Mnogi &#263;e tumarati, i bezakonja &#263;e  rasti." </p> 
<p><A NAME="an_12:5">12:5</A>&nbsp;Ja, Daniel, pogledah, kad eno: druga dvojica stajahu jedan  s jedne, drugi s druge strane rijeke. </p> 
<p><A NAME="an_12:6">12:6</A>&nbsp;Jedan upita &#269;ovjeka  odjevena u lanene haljine koji staja&#353;e iznad voda rijeke: "Kada  &#263;e do&#263;i kraj tim &#269;udesima?" </p> 
<p><A NAME="an_12:7">12:7</A>&nbsp;Za&#269;uh &#269;ovjeka odjevena u lanene  haljine, koji staja&#353;e iznad voda rijeke; on podi&#382;e k nebu desnicu  i ljevicu, kunu&#263;i se Vje&#269;no &#382;ivim. "Nakon jednog vremena, dva  vremena i pola vremena - kada do&#273;e kraj rasulu snage svetoga  naroda - sve &#263;e se to svr&#353;iti."</p> 
<p><A NAME="an_12:8">12:8</A>&nbsp;Ja slu&#353;ah, ali ne razumjeh, pa upitah: "Gospodaru, kako  &#263;e to svr&#353;iti?" </p> 
<p><A NAME="an_12:9">12:9</A>&nbsp;On re&#269;e: "Idi, Daniele, ove su rije&#269;i tajne  i zape&#269;a&#263;ene do vremena svr&#353;etka. </p> 
<p><A NAME="an_12:10">12:10</A>&nbsp;Mnogi &#263;e se o&#269;istiti, ubijeliti  i proku&#353;ati; a bezbo&#382;nici &#263;e i dalje biti bezbo&#382;ni; bezbo&#382;nici  se ne&#263;e urazumjeti, a umnici &#263;e razumjeti. </p> 
<p><A NAME="an_12:11">12:11</A>&nbsp;Od &#269;asa kad bude  dokinuta svagda&#353;nja &#382;rtva i postavljena grozota pusto&#353;i: tisu&#263;u  dvjesta i devedeset dana. </p> 
<p><A NAME="an_12:12">12:12</A>&nbsp;Blago onomu koji do&#269;eka i dosegne  tisu&#263;u trista trideset i pet dana! </p> 
<p><A NAME="an_12:13">12:13</A>&nbsp;A ti idi i otpo&#269;ini; ustat  &#263;e&#353; da primi&#353; svoju ba&#353;tinu na kraju dana."</p> 
<p><A NAME="an_13:1">13:1</A>&nbsp;U Babilonu &#382;ivlja&#353;e neki &#269;ovjek po imenu Jojakim. </p> 
<p><A NAME="an_13:2">13:2</A>&nbsp;On se  o&#382;eni Suzanom, k&#263;erju Hilkijinom, veoma lijepom i bogobojaznom. </p> 
<p><A NAME="an_13:3">13:3</A>&nbsp;Njezini roditelji bijahu pravednici i odgoji&#353;e svoju k&#263;er  po Zakonu Mojsijevu. </p> 
<p><A NAME="an_13:4">13:4</A>&nbsp;Jojakim bija&#353;e vrlo bogat: uz ku&#263;u ima&#353;e  vrt. Judejci se skupljahu kod njega jer bija&#353;e po&#353;tovaniji od  svih. </p> 
<p><A NAME="an_13:5">13:5</A>&nbsp;One godine izabra&#353;e za suce dva starca iz naroda. O takvima  re&#269;e Gospod: "Bezakonje iza&#273;e iz Babilona po starje&#353;inama, sucima  koji su se smatrali upravlja&#269;ima naroda." </p> 
<p><A NAME="an_13:6">13:6</A>&nbsp;Ovi posje&#263;ivahu  ku&#263;u Jojakimovu, i svi koji imahu kakvu parnicu obra&#263;ahu se njima.</p> 
<p><A NAME="an_13:7">13:7</A>&nbsp;Kad bi se narod, oko podneva, razi&#353;ao, Suzana bi dolazila  &#353;etati u vrt svog mu&#382;a. </p> 
<p><A NAME="an_13:8">13:8</A>&nbsp;Ona je dva starca svaki dan promatrahu  gdje ulazi i &#353;eta, pa je po&#382;elje&#353;e. </p> 
<p><A NAME="an_13:9">13:9</A>&nbsp;Izgubi&#353;e od toga razum, odvrati&#353;e svoje o&#269;i od Neba i zaboravi&#353;e njegove pravedne sudove. </p> 
<p><A NAME="an_13:10">13:10</A>&nbsp;Obojica njome ranjena, skrivahu jedan od drugoga svoju muku,</p> 
<p><A NAME="an_13:11">13:11</A>&nbsp;jer su se stidjeli priznati svoju pohotu za njom, </p> 
<p><A NAME="an_13:12">13:12</A>&nbsp;ali  su &#382;ivo nastojali da je svaki dan vide.</p> 
<p><A NAME="an_13:13">13:13</A>&nbsp;Jednom se rastado&#353;e rekav&#353;i: "Hajdemo ku&#263;i, doba je ru&#269;ku."  I svaki ode na svoju stranu, </p> 
<p><A NAME="an_13:14">13:14</A>&nbsp;ali se vrati&#353;e i na&#273;o&#353;e na istom  mjestu. Ispituju&#263;i se za povod, prizna&#353;e pohotu za njom, i tada  ugovori&#353;e priliku kad bi mogli zate&#263;i Suzanu samu. </p> 
<p><A NAME="an_13:15">13:15</A>&nbsp;I dok  su tako vrebali zgodan dan, u&#273;e ona jednom, kao i minulih dana, samo sa dvije djevojke: htjede se okupati u vrtu, jer bija&#353;e  vru&#263;e. </p> 
<p><A NAME="an_13:16">13:16</A>&nbsp;Ondje ne bija&#353;e nikoga: osim ona dva starca, koji  je, skriveni, vrebahu. </p> 
<p><A NAME="an_13:17">13:17</A>&nbsp;Ona re&#269;e djevojkama: "Donesite mi  ulja i pomasti pa zaklju&#269;ajte vrtna vrata da se okupam!" </p> 
<p><A NAME="an_13:18">13:18</A>&nbsp;One  u&#269;ine kako im zapovjedi: zaklju&#269;a&#353;e vrtna vrata te izi&#273;o&#353;e na  pokrajna vrata da donesu &#353;to im je zapovjedila; ni&#353;ta nisu znale  o starcima, jer bijahu skriveni.</p> 
<p><A NAME="an_13:19">13:19</A>&nbsp;&#268;im djevojke iza&#273;o&#353;e, oni ustado&#353;e i pritr&#269;a&#353;e k njoj. </p> 
<p><A NAME="an_13:20">13:20</A>&nbsp;"Evo, reko&#353;e, vrtna su vrata zaklju&#269;ana, nitko nas ne vidi.  Mi te se po&#382;eljesmo, podaj nam se i budi na&#353;a! </p> 
<p><A NAME="an_13:21">13:21</A>&nbsp;Ako li ne&#263;e&#353;, mi &#263;emo protiv tebe svjedo&#269;iti da je neki mladi&#263; bio s tobom  i da si zbog toga udaljila od sebe svoje djevojke." </p> 
<p><A NAME="an_13:22">13:22</A>&nbsp;Suzana  zastenja: "Odasvud sam pritisnuta: u&#269;inim li to, smrt me &#269;eka;  ne u&#269;inim li, ne&#263;u vam ruci uma&#263;i. </p> 
<p><A NAME="an_13:23">13:23</A>&nbsp;Milije mi je da nedu&#382;na  padnem u va&#353;e ruke nego da sagrije&#353;im pred Gospodom." </p> 
<p><A NAME="an_13:24">13:24</A>&nbsp;I povika  iza glasa. Okrenu&#353;e vikati i oba starca na nju, </p> 
<p><A NAME="an_13:25">13:25</A>&nbsp;a jedan potr&#269;a  i otvori vrtna vrata.</p> 
<p><A NAME="an_13:26">13:26</A>&nbsp;Kad uku&#263;ani &#269;u&#353;e krikove u vrtu, dotr&#269;a&#353;e na pokrajnja  vrata da vide &#353;to se dogodilo. </p> 
<p><A NAME="an_13:27">13:27</A>&nbsp;Po&#353;to starci ispripovjedi&#353;e  svoju pripovijest, postidje&#353;e se sluge veoma, jer se o Suzani  takvo &#353;to nikad ne &#269;u. </p> 
<p><A NAME="an_13:28">13:28</A>&nbsp;Sutradan se narod sabra kod Jojakima, njezina mu&#382;a. Do&#273;o&#353;e onamo starci, puni bezbo&#382;ne namjere da  Suzanu usmrte. </p> 
<p><A NAME="an_13:29">13:29</A>&nbsp;Reko&#353;e skupljenu narodu: "Po&#353;aljite po Suzanu, k&#263;er Hilkijinu, &#382;enu Jojakimovu!" Posla&#353;e po nju. </p> 
<p><A NAME="an_13:30">13:30</A>&nbsp;Ona do&#273;e  sa svojim roditeljima, djecom i svim ro&#273;acima. </p> 
<p><A NAME="an_13:31">13:31</A>&nbsp;A Suzana bija&#353;e  veoma ljupka i ljepolika. </p> 
<p><A NAME="an_13:32">13:32</A>&nbsp;Kako bija&#353;e pod koprenom, oni bezakonici  naredi&#353;e da skine koprenu da bi se nasitili njezine ljepote. </p> 
<p><A NAME="an_13:33">13:33</A>&nbsp;Svi njezini plakahu, a tako i svi koji je gledahu. </p> 
<p><A NAME="an_13:34">13:34</A>&nbsp;Oba  starca ustado&#353;e usred naroda i stavi&#353;e joj ruke na glavu. </p> 
<p><A NAME="an_13:35">13:35</A>&nbsp;Ona  pla&#269;u&#263;i, srca zaufana u Gospoda, pogleda prema nebu. </p> 
<p><A NAME="an_13:36">13:36</A>&nbsp;Starci  reko&#353;e: "Dok mi &#353;etasmo sami po vrtu, u&#273;e ona sa dvije djevojke, zaklju&#269;a vrtna vrata i otpusti djevojke. </p> 
<p><A NAME="an_13:37">13:37</A>&nbsp;Pri&#273;e k njoj mladi&#263;  koji bija&#353;e skriven i le&#382;e s njom. </p> 
<p><A NAME="an_13:38">13:38</A>&nbsp;Mi bijasmo u kutu vrta;  vide&#263;i to bezakonje, potr&#269;asmo k njima. </p> 
<p><A NAME="an_13:39">13:39</A>&nbsp;Vidjesmo ih zajedno, ali ne mogosmo uhvatiti mladi&#263;a jer bija&#353;e ja&#269;i od nas pa otvori  vrata i pobje&#382;e. </p> 
<p><A NAME="an_13:40">13:40</A>&nbsp;Ali ovu uhvatismo i zapitasmo tko ono bija&#353;e. </p> 
<p><A NAME="an_13:41">13:41</A>&nbsp;Ne htjede nam kazati. Za to svjedo&#269;imo." Povjerova im zbor - t&#211;a oni bijahu starje&#353;ine narodne, suci, i osudi&#353;e je na smrt.</p> 
<p><A NAME="an_13:42">13:42</A>&nbsp;Suzana povika iza glasa: "Bo&#382;e vje&#269;ni, ti koji poznaje&#353;  tajne, koji zna&#353; sve prije negoli se zbude, </p> 
<p><A NAME="an_13:43">13:43</A>&nbsp;ti znade&#353; da  su la&#382;no svjedo&#269;ili protiv mene. I evo umrijet' mi je, a da ne  u&#269;inih ni&#353;ta od onoga &#353;to je njihova pakost izmislila protiv  mene." </p> 
<p><A NAME="an_13:44">13:44</A>&nbsp;Gospod usli&#353;i njezin vapaj. </p> 
<p><A NAME="an_13:45">13:45</A>&nbsp;Dok su je vodili u smrt, probudi Bog sveti duh mladog mom&#269;i&#263;a Daniela. </p> 
<p><A NAME="an_13:46">13:46</A>&nbsp;On povika  iza glasa: "Ja sam &#269;ist od krvi njezine!" </p> 
<p><A NAME="an_13:47">13:47</A>&nbsp;Sav se narod okrenu  prema njemu i zapita: "&#352;to si to kazao?" </p> 
<p><A NAME="an_13:48">13:48</A>&nbsp;Stade posred njih  i re&#269;e: "Tako li ste ludi, sinovi Izraelovi? Bez istrage i bez  uvida u istinu osudiste k&#263;er Izraelovu? </p> 
<p><A NAME="an_13:49">13:49</A>&nbsp;Vratite se u sudnicu, jer la&#382;no ovi svjedo&#269;i&#353;e protiv nje."</p> 
<p><A NAME="an_13:50">13:50</A>&nbsp;Sav se narod brzo vrati, a starje&#353;ine mu reko&#353;e: "Do&#273;i, sjedni me&#273;u nas i reci nam, jer tebi Bog dade starje&#353;instvo!"</p> 
<p><A NAME="an_13:51">13:51</A>&nbsp;Tada im re&#269;e Daniel: "Rastavite daleko jednoga od drugoga, i ja &#263;u ih ispitati." </p> 
<p><A NAME="an_13:52">13:52</A>&nbsp;Rastavi&#353;e ih, pa Daniel dozva jednoga  od njih i re&#269;e mu: "Stari zlikov&#269;e, sada do&#273;o&#353;e na te grijesi  koje neko&#263; u&#269;ini, </p> 
<p><A NAME="an_13:53">13:53</A>&nbsp;donose&#263;i nepravedne presude, osu&#273;uju&#263;i  nedu&#382;ne i osloba&#273;aju&#263;i krivce, dok Gospod govori: 'Nedu&#382;na i  pravedna da nisi ubio.' </p> 
<p><A NAME="an_13:54">13:54</A>&nbsp;Sada, dakle, ako si ovu doista vidio, reci nam: pod kojim si ih drvetom vidio zajedno?" On odgovori:  "Pod jednom tri&#353;ljom." </p> 
<p><A NAME="an_13:55">13:55</A>&nbsp;Daniel re&#269;e: "Zaista, slagao si na  svoju glavu. Evo, An&#273;eo je Bo&#382;ji ve&#263; dobio od Boga zapovijed  da te rasije&#269;e po sredini."</p> 
<p><A NAME="an_13:56">13:56</A>&nbsp;I otpusti ovoga, a dade dovesti drugoga te mu re&#269;e: "Sjeme  Kanaanovo, a ne Judino, ljepota te zaludila, strast ti srce okrenula! </p> 
<p><A NAME="an_13:57">13:57</A>&nbsp;Ovako ste radili sa k&#263;erima Izraelovim, a one su vam se od  straha podavale. Ali se k&#263;i Judina ne podlo&#382;i va&#353;em bezakonju. </p> 
<p><A NAME="an_13:58">13:58</A>&nbsp;Reci mi dakle pod kojim si ih drvetom zatekao zajedno!" On  odgovori: "Pod jasikom." </p> 
<p><A NAME="an_13:59">13:59</A>&nbsp;Daniel mu re&#269;e: "Pravo si i ti lagao  na svoju glavu. An&#273;eo Bo&#382;ji &#269;eka s ma&#269;em u ruci da te rasije&#269;e  po sredini te vas obojicu zatre."</p> 
<p><A NAME="an_13:60">13:60</A>&nbsp;Tada sav zbor stade iza glasa vikati i blagoslivljati  Boga koji spasava one &#353;to se u nj uzdaju. </p> 
<p><A NAME="an_13:61">13:61</A>&nbsp;I okrenu&#353;e se protiv  one dvojice staraca kojima je Daniel iz njihovih usta dokazao  la&#382;no svjedo&#269;enje. </p> 
<p><A NAME="an_13:62">13:62</A>&nbsp;I u&#269;ini&#353;e njima kako u svojoj pakosti  oni smisli&#353;e bli&#382;njemu: pogubi&#353;e ih prema zakonu Mojsijevu. Tako  onoga dana bi spa&#353;ena jedna nedu&#382;na krv.</p> 
<p><A NAME="an_13:63">13:63</A>&nbsp;Hilkija i njegova &#382;ena dado&#353;e hvalu Bogu za svoju k&#263;er  Suzanu, a tako i Jojakim, mu&#382; njezin, i svi njezini ro&#273;aci, &#353;to  se na njoj ne na&#273;e ni&#353;ta sramotno.</p> 
<p><A NAME="an_13:64">13:64</A>&nbsp;I od onoga dana Daniel postade velik u o&#269;ima naroda.</p> 
<p><A NAME="an_14:1">14:1</A>&nbsp;Kralj Astijag bi pridru&#382;en svojim ocima, a naslijedi ga Kir  Perzijanac. </p> 
<p><A NAME="an_14:2">14:2</A>&nbsp;Daniel &#382;ivlja&#353;e kod kralja, koji ga po&#353;tiva&#353;e  vi&#353;e nego bilo kojega od svojih prijatelja. </p> 
<p><A NAME="an_14:3">14:3</A>&nbsp;A imali su u Babilonu  kumira imenom Bela i prinosili mu svaki dan po dvanaest artaba  najboljeg bra&#353;na, &#269;etrdeset ovaca i &#353;est metreta vina. </p> 
<p><A NAME="an_14:4">14:4</A>&nbsp;I kralj  ga je &#353;tovao i svaki dan i&#353;ao da mu se klanja. A Daniel se klanja&#353;e  svome Bogu. </p> 
<p><A NAME="an_14:5">14:5</A>&nbsp;Stoga mu re&#269;e kralj: "Za&#353;to se ti ne klanja&#353; Belu?"  On odgovori: "Jer ne &#353;tujem rukotvorenih kumira, nego Boga &#382;ivoga, koji stvori nebo i zemlju i koji gospodari svakim tijelom!" </p> 
<p><A NAME="an_14:6">14:6</A>&nbsp;Tada &#263;e kralj: "Ti dakle misli&#353; da Bel nije &#382;ivi bog? Zar  ne vidi&#353; &#353;to sve pojede i popije svaki dan?" </p> 
<p><A NAME="an_14:7">14:7</A>&nbsp;I re&#269;e Daniel  smije&#353;e&#263;i se: "Ne varaj se, kralju; iznutra je od gline, izvana  od mjedi; nikada taj jo&#353; nije ni jeo ni pio."</p> 
<p><A NAME="an_14:8">14:8</A>&nbsp;Kralj, bijesan, dozva Belove sve&#263;enike te im re&#269;e: "Ako  mi ne reknete tko jede ovu hranu, umrijet &#263;ete; no ako doka&#382;ete  da to Bel jede, umrijet &#263;e Daniel &#353;to pogrdi Bela." </p> 
<p><A NAME="an_14:9">14:9</A>&nbsp;I re&#269;e  Daniel kralju: "Neka bude po tvojoj rije&#269;i!" A sve&#263;enika Belovih  bija&#353;e sedamdeset, ne broje&#263;i &#382;ene i djecu.</p> 
<p><A NAME="an_14:10">14:10</A>&nbsp;Kralj tako u&#273;e s Danielom u hram Belov. </p> 
<p><A NAME="an_14:11">14:11</A>&nbsp;Sve&#263;enici  mu Belovi reko&#353;e: "Mi &#263;emo izi&#263;i, a ti, o kralju, naredi da se  postave jela i donese mije&#353;ano vino: zatim zaklju&#269;aj vrata i  zape&#269;ati ih svojim prstenom; ako ujutro do&#273;e&#353; i ne na&#273;e&#353; da je  Bel sve pojeo, neka umremo - mi ili Daniel, na&#353; klevetnik."</p> 
<p><A NAME="an_14:12">14:12</A>&nbsp;Nisu se bojali, jer bijahu na&#269;inili pod stolom tajni  ulaz kojim bi svaki dan dolazili i tro&#353;ili jelo.</p> 
<p><A NAME="an_14:13">14:13</A>&nbsp;Ali kad oni iza&#273;o&#353;e i kralj dade postaviti jela Belu,</p> 
<p><A NAME="an_14:14">14:14</A>&nbsp;Daniel naredi svojim slugama da donesu pepela i njime pospu  sav hram pred o&#269;ima kraljevim. Tada izi&#273;o&#353;e, zaklju&#269;a&#353;e vrata, zape&#269;ati&#353;e ih kraljevim prstenom te oti&#273;o&#353;e. </p> 
<p><A NAME="an_14:15">14:15</A>&nbsp;Sve&#263;enici,  po obi&#269;aju, do&#273;o&#353;e no&#263;u sa &#382;enama i djecom: sve izjedo&#353;e i popi&#353;e. </p> 
<p><A NAME="an_14:16">14:16</A>&nbsp;Kralj sutradan urani, a tako i Daniel. </p> 
<p><A NAME="an_14:17">14:17</A>&nbsp;I kralj ga zapita:  "Daniele, jesu li pe&#269;ati nepovrije&#273;eni?" - "Nepovrije&#273;eni su, kralju", odgovori Daniel. </p> 
<p><A NAME="an_14:18">14:18</A>&nbsp;&#268;im se otvori&#353;e vrata, kralj pogleda  na stol i povika iza glasa: "Velik li si, Bele, i nema nikakve  prijevare u tebe!" </p> 
<p><A NAME="an_14:19">14:19</A>&nbsp;Daniel se nasmija; zadr&#382;a kralja da ne  u&#273;e, pa mu re&#269;e: "Pogledaj pod, istra&#382;i &#269;ije su ovo stope!" </p> 
<p><A NAME="an_14:20">14:20</A>&nbsp;"Vidim  stope mu&#353;karaca, &#382;ena i djece" re&#269;e kralj. </p> 
<p><A NAME="an_14:21">14:21</A>&nbsp;I bijesan, dade  uhvatiti sve&#263;enike, &#382;ene i djecu njihovu. Tada mu pokaza&#353;e tajna  vrata na koja su ulazili i tro&#353;ili ono &#353;to bija&#353;e na stolu. </p> 
<p><A NAME="an_14:22">14:22</A>&nbsp;Kralj  ih dade pogubiti, a Bela predade Danielu, koji razori njega i  njegov hram.</p> 
<p><A NAME="an_14:23">14:23</A>&nbsp;A bija&#353;e i velik zmaj koga &#353;tovahu Babilonci. </p> 
<p><A NAME="an_14:24">14:24</A>&nbsp;Kralj  re&#269;e Danielu: "Ho&#263;e&#353; re&#263;i da je mjeden? Gle! &#381;ivi, jede, pije:  ne&#263;e&#353; valjda kazati da ovo nije &#382;ivi bog. Pokloni mu se!" </p> 
<p><A NAME="an_14:25">14:25</A>&nbsp;Daniel  odgovori: "Ja se klanjam Gospodu Bogu svome; on je Bog &#382;ivi.  A ti, kralju, daj mi vlast, i ja &#263;u ubiti ovu zmiju bez ma&#269;a  i bez toljage." </p> 
<p><A NAME="an_14:26">14:26</A>&nbsp;I re&#269;e kralj: "Dajem ti!" </p> 
<p><A NAME="an_14:27">14:27</A>&nbsp;Tada Daniel  uze smole, masti i dlaka, sve to ispe&#269;e, na&#269;ini od toga kuglice  te ih baci zmaju u &#382;drijelo. Zmaj proguta i rasprsnu se. A Daniel  re&#269;e: "Gledajte &#269;emu se klanjate!"</p> 
<p><A NAME="an_14:28">14:28</A>&nbsp;Kad to &#269;u&#353;e Babilonci, silno se razbjesnje&#353;e i pobuni&#353;e  se protiv kralja. Reko&#353;e: "Kralj postade &#381;idov: Bela sru&#353;i, zmaja  ubi, sve&#263;enike pokla." </p> 
<p><A NAME="an_14:29">14:29</A>&nbsp;Navali&#353;e dakle kralju i reko&#353;e: "Predaj  nam Daniela, ina&#269;e &#263;emo ubiti tebe i tvoj dom!" </p> 
<p><A NAME="an_14:30">14:30</A>&nbsp;I vidje kralj  da &#382;estoko navaljuju; prisiljen, preda im Daniela. </p> 
<p><A NAME="an_14:31">14:31</A>&nbsp;Oni ga  baci&#353;e u lavlju jamu: i ostade ondje &#353;est dana. </p> 
<p><A NAME="an_14:32">14:32</A>&nbsp;U jami bija&#353;e  sedam lavova kojima davahu svaki dan po dva trupla i dvije ovce:  tada im ne dado&#353;e ni&#353;ta da bi pro&#382;drli Daniela.</p> 
<p><A NAME="an_14:33">14:33</A>&nbsp;A prorok Habakuk bija&#353;e u Judeji: upravo bija&#353;e skuhao  ka&#353;u i nadrobio kruha u posudu te po&#353;ao da odnese &#382;eteocima u  polje. </p> 
<p><A NAME="an_14:34">14:34</A>&nbsp;I An&#273;eo Gospodnji re&#269;e Habakuku: "Odnesi ru&#269;ak koji  ima&#353; u Babilon, Danielu u lavljoj jami!" </p> 
<p><A NAME="an_14:35">14:35</A>&nbsp;Habakuk odgovori:  "Gospodine, Babilon ne vidjeh i za jamu ne znam!" </p> 
<p><A NAME="an_14:36">14:36</A>&nbsp;An&#273;eo ga  Gospodnji uhvati za vrh glave i nose&#263;i za kiku spusti ga u Babilonu  povrh jame hitrinom svoga duha. </p> 
<p><A NAME="an_14:37">14:37</A>&nbsp;I povika Habakuk: "Daniele, Daniele, uzmi ru&#269;ak &#353;to ti ga &#353;alje Bog!" </p> 
<p><A NAME="an_14:38">14:38</A>&nbsp;A Daniel re&#269;e:  "Spomenuo si se mene, Bo&#382;e, i nisi zapustio one koji tebe ljube." </p> 
<p><A NAME="an_14:39">14:39</A>&nbsp;I ustade Daniel i blagova, a An&#273;eo Gospodnji odmah vrati  Habakuka u njegovu zemlju.</p> 
<p><A NAME="an_14:40">14:40</A>&nbsp;Sedmoga dana do&#273;e kralj da opla&#269;e Daniela; pri&#273;e jami, pogleda, kad ono: Daniel sjedi. </p> 
<p><A NAME="an_14:41">14:41</A>&nbsp;Tada kralj povika iza glasa:  "Velik si, Gospode Bo&#382;e Danielov, i nema drugoga Boga osim tebe!" </p> 
<p><A NAME="an_14:42">14:42</A>&nbsp;I zapovjedi da Daniela izvade iz jame i da onamo bace one  koji su njega htjeli upropastiti: lavovi ih u&#269;as po&#382;dera&#353;e pred  njegovim o&#269;ima.</p> 
<p><HR>
<CENTER>
<A HREF="hos">Next: Hosea</A></CENTER>
</BODY>
</HTML>
