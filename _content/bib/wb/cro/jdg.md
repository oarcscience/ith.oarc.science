[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jos)  [Next](rut) 

------------------------------------------------------------------------

### Croatian Bible: Judges

<span id="an_1:1">1:1</span> Poslije smrti Jošuine upitaše Izraelci
Jahvu: "Tko će od nas prvi poći na Kanaance da se protiv njih bori?"

<span id="an_1:2">1:2</span> A Jahve odgovori: "Neka Juda prvi pođe; u
njegove ruke stavljam zemlju."

<span id="an_1:3">1:3</span> Tada Juda reče svome bratu Šimunu: "Pođi sa
mnom u zemlju koja mi je dosuđena u baštinu; borit ćemo se protiv
Kanaanaca, a potom ću se ja uza te boriti na tvojoj zemlji." I Šimun ode
s njim.

<span id="an_1:4">1:4</span> Ode Juda i Jahve im predade u ruke Kanaance
i Perižane te pobiše u Bezeku deset tisuća ljudi.

<span id="an_1:5">1:5</span> U Bezeku zatekoše Adoni-Sedeka, udariše na
nj i poraziše Kanaance i Perižane.

<span id="an_1:6">1:6</span> Kad je Adoni-Sedek nagnuo u bijeg, gonili
su ga, uhvatili ga i odsjekli mu palce na rukama i nogama.

<span id="an_1:7">1:7</span> Tada reče Adoni-Sedek: "Sedamdeset kraljeva
odsječenih palaca na rukama i na nogama kupilo je mrvice pod mojim
stolom. Kako sam činio, tako mi Bog vraća." Odveli su ga u Jeruzalem i
ondje je umro.

<span id="an_1:8">1:8</span> Zatim Judini sinovi udariše na Jeruzalem,
osvojiše ga, posjekoše mačem žitelje i spališe grad.

<span id="an_1:9">1:9</span> Poslije toga krenuše Judini sinovi da se
bore protiv Kanaanaca koji su živjeli u Gorju, Negebu i u Šefeli.

<span id="an_1:10">1:10</span> Onda Juda ode na Kanaance koji su živjeli
u Hebronu - Hebronu bijaše nekoć ime Kirjat Arba - i ondje potuče
Šešaja, Ahimana i Talmaja.

<span id="an_1:11">1:11</span> Odatle krenu na stanovnike Debira, koji
se nekoć zvao Kirjat Sefer.

<span id="an_1:12">1:12</span> Tada reče Kaleb: "Tko pokori i zauzme
Kirjat Sefer, dat ću mu svoju kćer Aksu za ženu."

<span id="an_1:13">1:13</span> Zauze ga Otniel, sin Kenaza, mlađeg brata
Kalebova, i Kaleb mu dade svoju kćer Aksu za ženu.

<span id="an_1:14">1:14</span> Kad je prišla mužu, on je nagovori da u
svoga oca ište polje. Siđe ona s magarca, a Kaleb je upita: "Što hoćeš?"

<span id="an_1:15">1:15</span> Ona mu odgovori: "Daj mi blagoslov! Kad
si mi dao kraj u Negebu, daj mi onda i koji izvor vode." I Kaleb joj
dade Gornje i Donje izvore.

<span id="an_1:16">1:16</span> Sinovi Hobaba Kenijca, tasta Mojsijeva,
odoše iz Palmova grada s Judinim sinovima u Judinu pustinju, koja je u
Negebu, na jugu od Arada. Tu se nastaniše među Amalečanima.

<span id="an_1:17">1:17</span> Potom ode Juda s bratom Šimunom i pobiše
Kanaance koji su živjeli u Sefatu i grad izručiše "heremu", prokletstvu.
Zbog toga se grad prozva Horma.

<span id="an_1:18">1:18</span> Ali Juda nije uspio zauzeti Gaze s njenim
područjem, ni Aškelona s njegovim područjem, ni Ekrona s njegovim
područjem.

<span id="an_1:19">1:19</span> Jahve bijaše s njim te on osvoji gorje,
ali ne mogaše potjerati onih u nizini jer imahu željezna kola.

<span id="an_1:20">1:20</span> Kao što bijaše odredio Mojsije, dadoše
Hebron Kalebu, koji iz njega otjera tri sina Anakova.

<span id="an_1:21">1:21</span> A Benjaminovi sinovi ne uspješe otjerati
Jebusejaca koji su živjeli u Jeruzalemu i tako Jebusejci ostadoše u
Jeruzalemu s Benjaminovim sinovima do dana današnjega.

<span id="an_1:22">1:22</span> Krenu i pleme Josipovo na Betel i Jahve
bijaše s njima.

<span id="an_1:23">1:23</span> I pleme Josipovo uze izviđati Betel. Grad
se nekoć zvao Luz.

<span id="an_1:24">1:24</span> Uhode opaziše čovjeka gdje izlazi iz
grada i rekoše mu: "Pokaži nam kuda se može u grad, pa ćemo ti biti
milostivi."

<span id="an_1:25">1:25</span> On im pokaza kuda mogu u grad. I sve u
gradu isjekoše mačem, a onoga čovjeka sa svom njegovom obitelji pustiše
da ode.

<span id="an_1:26">1:26</span> Čovjek je otišao u zemlju Hetita i ondje
sagradio grad i prozvao ga Luz. Tako se zove još i danas.

<span id="an_1:27">1:27</span> Manaše nije osvojio Bet-Šeana i njegovih
sela ni Tanaka i njegovih sela. Nije potjerao ni stanovnika iz Dora i
njegovih sela, ni stanovnika Jibleama i njegovih sela, ni stanovnika
Megida i njegovih sela. Tako su Kanaanci ostali i živjeli u toj zemlji.

<span id="an_1:28">1:28</span> Kad je Izrael ojačao, nametnuo je
Kanaancima tlaku, ali ih nije mogao otjerati.

<span id="an_1:29">1:29</span> Ni Efrajim nije otjerao Kanaanaca koji su
živjeli u Gezeru, tako te su Kanaanci tu živjeli među njima.

<span id="an_1:30">1:30</span> Zebulun nije otjerao stanovnika Kitrona
ni stanovnika Nahalola. Tako su Kanaanci ostali usred Zebulunovih
sinova, ali im bijaše nametnuta tlaka.

<span id="an_1:31">1:31</span> Ni Ašer nije otjerao stanovnika Akona, ni
stanovnika Sidona, ni onih iz Mahalaba, Akziba, Helbe, Afika i Rehoba.

<span id="an_1:32">1:32</span> Ašerovci su ostali tako među Kanaancima,
stanovnicima te zemlje, jer ih nisu otjerali.

<span id="an_1:33">1:33</span> Naftali nije otjerao stanovnika
Bet-Šemeša i Bet-Anata, nego je živio među Kanaancima koji su nastavali
tu zemlju, ali je stanovnicima Bet-Šemeša i Bet-Anata nametnuta tlaka.

<span id="an_1:34">1:34</span> Amorejci su potisnuli Danove sinove u
goru i nisu ih puštali da siđu u ravnicu.

<span id="an_1:35">1:35</span> Amorejci su se zadržali u Har-Heresu,
Ajalonu i Šaalbimu, ali kad je ruka Josipova doma ojačala, bila im je
nametnuta tlaka.

<span id="an_1:36">1:36</span> Područje Edomaca pruža se od Akrabimskog
uspona do Stijene pa naviše.

<span id="an_2:1">2:1</span> Anđeo Jahvin dođe iz Gilgala u Bokim i
reče: "Izveo sam vas iz Egipta i doveo vas u zemlju koju sam vam obećao
zaklevši se ocima vašim. Rekao sam: 'Neću raskinuti Saveza svog s vama
dovijeka.

<span id="an_2:2">2:2</span> A vi ne sklapajte saveza sa stanovnicima
ove zemlje; nego rušite njihove žrtvenike!' Ali vi niste poslušali moga
glasa. Što ste učinili?

<span id="an_2:3">2:3</span> Zato vam kažem: neću ih odagnati pred vama.
Nego, oni će vas tlačiti i bogovi njihovi bit će vam zamkom."

<span id="an_2:4">2:4</span> Kad Anđeo Jahvin izreče te riječi svim
Izraelcima, narod zakuka i zaplaka.

<span id="an_2:5">2:5</span> I tako prozvaše ono mjesto Bokim i ondje
prinesoše žrtve Jahvi.

<span id="an_2:6">2:6</span> Tada Jošua otpusti narod i raziđoše se
Izraelci svaki na svoju baštinu da zaposjednu zemlju.

<span id="an_2:7">2:7</span> Narod je služio Jahvi svega vijeka Jošuina
i svega vijeka starješina koje su nadživjele Jošuu i vidjele sva velika
djela što ih je Jahve učinio Izraelu.

<span id="an_2:8">2:8</span> Jošua, sin Nunov, sluga Jahvin, umrije u
dobi od sto deset godina.

<span id="an_2:9">2:9</span> Sahraniše ga u kraju što ga je baštinio u
Timnat Heresu, u Efrajimovoj gori, sjeverno od planine Gaaša.

<span id="an_2:10">2:10</span> A kada se sav onaj naraštaj pridružio
svojim ocima, naslijedi ga drugi naraštaj koji nije mario za Jahvu ni za
djela što ih je učinio Izraelu.

<span id="an_2:11">2:11</span> Tada su sinovi Izraelovi počeli činiti
ono što Jahvi nije po volji i služili su baalima.

<span id="an_2:12">2:12</span> Ostaviše Jahvu, Boga otaca svojih, koji
ih je izveo iz zemlje egipatske, i pođoše za drugim bogovima između
bogova okolnih naroda. Klanjahu im se, razgnjeviše Jahvu.

<span id="an_2:13">2:13</span> Otpali su od Jahve da bi služili Baalu i
Aštarti.

<span id="an_2:14">2:14</span> Zato Jahve izli gnjev svoj na Izraela:
prepusti ih pljačkašima da ih plijene, izruči ih neprijateljima uokolo,
tako te se ne mogoše oduprijeti.

<span id="an_2:15">2:15</span> Što bi god počeli, ruka se Jahvina
okretala protiv njih na njihovu nesreću, kao što im je Jahve rekao i kao
što im se zakleo. I tako zapadoše u veliku nevolju.

<span id="an_2:16">2:16</span> Tada im Jahve stade podizati suce da ih
izbavljaju iz ruku onih koji su ih pljačkali.

<span id="an_2:17">2:17</span> Ali oni ni svojih sudaca nisu slušali,
nego se iznevjeriše s drugim bogovima te im se klanjahu. Brzo su zašli s
puta kojim su išli oci njihovi slušajući Jahvine zapovijedi; oni nisu
činili tako.

<span id="an_2:18">2:18</span> Kada im je podizao suce, Jahve bijaše sa
svakim sucem te ih izbavljaše iz ruku njihovih neprijatelja za svega
vijeka sučeva, jer se sažalilo Jahvi koliko su uzdisali pod jarmom onih
koji su ih ugnjetavali.

<span id="an_2:19">2:19</span> A kada bi sudac umro, oni bi opet
zapadali u veću pokvarenost nego njihovi oci. Išli su za drugim
bogovima, služili im i klanjali im se, ne odustajući od svojih opakih
djela i postupaka.

<span id="an_2:20">2:20</span> Tada Jahve planu gnjevom na Izraela i
reče: "Kad je taj narod pogazio Savez kojim sam obvezao njihove očeve i
nije poslušao glasa moga,

<span id="an_2:21">2:21</span> ni ja odsad neću pred njim potjerati ni
jednoga između naroda što ih je Jošua po svojoj smrti ostavio",

<span id="an_2:22">2:22</span> da bi njima stavio na kušnju Izraela:
hoće li se ili neće držati Jahvinih putova kao što ih se držahu oci
njihovi.

<span id="an_2:23">2:23</span> Zato Jahve bijaše ostavio te narode i
nije ih odmah izagnao ni predao Jošui u ruke.

<span id="an_3:1">3:1</span> Ovo su narodi koje je Jahve pustio da
ostanu kako bi njima iskušavao sinove Izraelove, sve one koji ne
iskusiše ratova kanaanskih.

<span id="an_3:2">3:2</span> Bijaše to samo na korist pokoljenjima
sinova Izraelovih da nauče vještinu ratovanja - barem oni koji nisu
iskusili prijašnjih ratova:

<span id="an_3:3">3:3</span> ostade pet knezova filistejskih i svi
Kanaanci, Sidonci i Hivijci koji su živjeli na gori Libanonu od gore
Baal-Hermona do ulaza u Hamat.

<span id="an_3:4">3:4</span> Oni su poslužili da se iskuša Izrael: da bi
se vidjelo hoće li se držati zapovijedi što ih je Jahve preko Mojsija
dao njihovim ocima.

<span id="an_3:5">3:5</span> Tako su Izraelci prebivali usred Kanaanaca,
Hetita, Amorejaca, Perižana, Hivijaca i Jebusejaca;

<span id="an_3:6">3:6</span> ženili se njihovim kćerima i davali svoje
kćeri njihovim sinovima i služili njihovim bogovima.

<span id="an_3:7">3:7</span> I činili su Izraelci ono što Jahvi nije
bilo po volji. Zaboravili su Jahvu, svoga Boga, da bi služili baalima i
aštartama.

<span id="an_3:8">3:8</span> Tada Jahve planu gnjevom na Izraela i dade
ih u ruke Kušanu Rišatajimu, kralju edomskom; i služiše Kušanu
Rišatajimu osam godina.

<span id="an_3:9">3:9</span> Tad Izraelci zavapiše Jahvi i Jahve im
podiže izbavitelja, Otniela, sina Kenaza, mlađega brata Kalebova, da ih
oslobodi.

<span id="an_3:10">3:10</span> Duh Jahvin siđe na nj i on posta sucem
Izraelu. I povede Izraela u boj. Jahve mu preda u ruke Kušana
Rišatajima, kralja edomskog, i on pobijedi Kušana Rišatajima.

<span id="an_3:11">3:11</span> Zemlja je otad bila u miru četrdeset
godina. Poslije smrti Otniela, sina Kenazova,

<span id="an_3:12">3:12</span> Izraelci su počeli opet činiti što je zlo
u očima Jahvinim. Zato Jahve dade Eglonu, kralju moapskom, moć nad
Izraelom, jer su činili što je zlo pred Jahvom.

<span id="an_3:13">3:13</span> Eglon se ujedini sa sinovima Amonovim i
Amalekovim, pođe na Izraela, potuče ga i osvoji Palmov grad.

<span id="an_3:14">3:14</span> Izraelci su služili moapskom kralju
Eglonu osamnaest godina.

<span id="an_3:15">3:15</span> Tada Izraelci zavapiše Jahvi i Jahve im
podiže izbavitelja - Ehuda, sina Gere iz Benjaminova plemena, čovjeka
koji bijaše ljevak. I poslaše ga Izraelci da im odnese danak Eglonu,
kralju moapskom.

<span id="an_3:16">3:16</span> A Ehud načini sebi bodež sa dvije
oštrice, lakat dug, i pripasa ga pod haljine uz desno bedro.

<span id="an_3:17">3:17</span> I odnese danak Eglonu, kralju moapskom.
Eglon bijaše vrlo debeo.

<span id="an_3:18">3:18</span> Predavši danak, Ehud ode s ljudima koji
bijahu donijeli danak.

<span id="an_3:19">3:19</span> Ali kada je došao do idola u blizini
Gilgala, vrati se i reče: "Imam ti, kralju, reći jednu tajnu!" Kralj mu
odvrati: "Tiho!" I svi koji su uza nj bili izađu.

<span id="an_3:20">3:20</span> Ehud uđe. Kralj je sjedio u hladovitoj
gornjoj sobi; bio je sam. Ehud mu reče: "Imam, kralju, za tebe riječ od
Boga!" On odmah usta s prijestolja.

<span id="an_3:21">3:21</span> Tad Ehud lijevom rukom trgnu bodež s
desnog bedra i satjera mu ga u trbuh.

<span id="an_3:22">3:22</span> Za oštricom uđe sav držak i salo se
sklopi za oštricom, jer Ehud nije mogao izvući oštricu iz trbuha. Nečist
je izlazila odande.

<span id="an_3:23">3:23</span> Ehud je otišao kroz trijem; za sobom je
zatvorio vrata gornje sobe i zaključao ih.

<span id="an_3:24">3:24</span> Kada je on otišao, vrate se sluge da
pogledaju. Kako vrata gornje sobe bijahu zaključana, rekoše: "Bit će da
je otišao na stranu, u klijet do hladovite sobe."

<span id="an_3:25">3:25</span> Čekali su ga dugo, u nedoumici, jer on
nije otvarao vrata gornje sobe. Naposljetku uzeše ključ i otvoriše:
gospodar im ležao na tlu, mrtav.

<span id="an_3:26">3:26</span> Dok su oni čekali, Ehud je pobjegao,
prošao već idole i sklonio se u Seiru.

<span id="an_3:27">3:27</span> Čim dođe u zemlju Izraelovu, zasvira u
rog na Efrajimovoj gori; i siđoše Izraelci s njim s gore, a on im
stajaše na čelu.

<span id="an_3:28">3:28</span> I reče im: "Pođite za mnom! Jahve vam je
u ruke predao Moapce, vaše neprijatelje." Oni krenuše za njim, zatvoriše
Moapcima put preko gazova Jordana i ne dadoše nikome prijeko.

<span id="an_3:29">3:29</span> Pobili su u to vrijeme oko deset tisuća
Moabaca, sve kršnih i hrabrih ljudi, i nijedan im nije umakao.

<span id="an_3:30">3:30</span> Toga su dana Moapci potpali pod ruku
Izraelovu i zemlja bijaše mirna osamdeset godina.

<span id="an_3:31">3:31</span> Poslije njega bijaše Šamgar, sin Anatov.
On je pobio šest stotina Filistejaca ostanom volujskim. Tako je i on
spasio Izraela.

<span id="an_4:1">4:1</span> Poslije smrti Ehudove Izraelci su opet
stali činiti što Jahvi nije po volji

<span id="an_4:2">4:2</span> i Jahve ih predade u ruke Jabinu,
kanaanskom kralju koji je vladao u Hasoru. Vojskovođa vojsci njegovoj
bijaše Sisera, koji je živio u Harošetu Poganskom.

<span id="an_4:3">4:3</span> Tad Izraelci zavapiše Jahvi. Jer Jabin
imaše devet stotina željeznih bojnih kola i teško je tlačio Izraelce
dvadeset godina.

<span id="an_4:4">4:4</span> U to vrijeme Izraelu je sudila proročica
Debora, žena Lapidotova.

<span id="an_4:5">4:5</span> Živjela je pod Deborinom palmom između Rame
i Betela u Efrajimovoj gori i k njoj su dolazili Izraelci da presuđuje u
njihovim sporovima.

<span id="an_4:6">4:6</span> Ona dozva Baraka, sina Abinoamova, iz
Naftalijeva Kedeša i reče mu: "Evo što ti Jahve, Bog Izraelov,
zapovijeda: 'Idi, kreni na goru Tabor i uzmi sa sobom deset tisuća ljudi
između Naftalijevih i Zebulunovih sinova.

<span id="an_4:7">4:7</span> Ja ću k tebi na Kišonski potok privući
Siseru, vojskovođu Jabinove vojske, s njegovim bojnim kolima i svim
ratnicima te ću ga predati u tvoje ruke.'"

<span id="an_4:8">4:8</span> Barak joj odgovori: "Ako ti pođeš sa mnom,
ići ću; ako li ne pođeš sa mnom, ne idem."

<span id="an_4:9">4:9</span> "Idem s tobom", reče mu ona, "ali na putu
kojim ćeš poći slava neće tebi pripasti jer će Jahve ženi predati u ruke
Siseru." Tada Debora ustane i pođe s Barakom u Kedeš.

<span id="an_4:10">4:10</span> Onamo je Barak pozvao Zebuluna i
Naftalija. Deset tisuća ljudi pođe za njim, a išla je s njim i Debora.

<span id="an_4:11">4:11</span> Heber Kenijac bijaše se odvojio od
Kajina, jednoga od sinova Hababa, tasta Mojsijeva; razapeo je svoj šator
kod Hrasta u Saananimu, nedaleko od Kedeša.

<span id="an_4:12">4:12</span> Javiše Siseri da je Barak, sin Abinoamov,
izašao na goru Tabor.

<span id="an_4:13">4:13</span> Nato Sisera sabra sva svoja kola, devet
stotina željeznih kola, i sve ljude koje je doveo od Harošeta Poganskog
do Kišonskog potoka.

<span id="an_4:14">4:14</span> Debora reče Baraku: "Ustani, evo dana
kada će Jahve predati Siseru u tvoje ruke! Sam Jahve ide pred tobom!" I
Barak siđe s gore Tabora sa deset tisuća ljudi za sobom.

<span id="an_4:15">4:15</span> Jahve zastraši Siseru, sva njegova kola i
čitavu njegovu vojsku, koja naže u bijeg pred mačem Barakovim. Sisera
siđe sa svojih kola i pobježe pješice.

<span id="an_4:16">4:16</span> Barak je gonio kola i vojsku sve do
Harošeta Poganskog. Sva je Siserina vojska pala od oštrog mača i nijedan
čovjek nije umakao.

<span id="an_4:17">4:17</span> Sisera je dotle bježao pješice prema
šatoru Jaele, žene Hebera Kenijca, jer između Jabina, kralja hasorskog,
i kuće Hebera Kenijca bijaše mir.

<span id="an_4:18">4:18</span> Jaela iziđe Siseri u susret i reče mu:
"Zaustavi se, gospodaru, svrati se k meni. Ne boj se ničega!" On svrati
k njoj pod šator, a ona ga pokri pokrivačem.

<span id="an_4:19">4:19</span> On joj reče: "Daj mi malo vode jer sam
žedan." Ona otvori mijeh s mlijekom, napoji ga i opet ga pokri.

<span id="an_4:20">4:20</span> "Stani na ulazu u šator", reče joj on,
"pa ako tko naiđe i zapita te: 'Ima li tu koga?' ti odgovori: 'Nema!'"

<span id="an_4:21">4:21</span> A Jaela, žena Heberova, uze šatorski klin
i čekić u ruke, tiho mu se približi i zabi mu klin kroza sljepoočice
tako da se zario u zemlju. On od iscrpljenosti bijaše tvrdo zaspao i
tako umrije.

<span id="an_4:22">4:22</span> I gle, dođe Barak progoneći Siseru. Jaela
iziđe preda nj i reče mu: "Dođi da ti pokažem čovjeka koga tražiš." On
uđe k njoj, i gle - Sisera ležaše mrtav, s klinom u sljepoočici.

<span id="an_4:23">4:23</span> Tako je Bog u onaj dan ponizio Jabina,
kralja kanaanskog, pred Izraelcima.

<span id="an_4:24">4:24</span> Ruka Izraelaca postajaše sve teža Jabinu,
kralju kanaanskom, dok ga nije napokon zatrla.

<span id="an_5:1">5:1</span> Toga dana Debora i Barak, sin Abinoamov,
zapjevaše ovu pjesmu:

<span id="an_5:2">5:2</span> Ratoborno rasuše kose borci izraelski i
dragovoljno krenu narod: blagoslivljajte Jahvu!

<span id="an_5:3">5:3</span> Čujte, o kraljevi! Poslušajte, knezovi!
Jahvi ja pjesmu pjevam, Jahvu, Boga Izraelova, ja slavim.

<span id="an_5:4">5:4</span> Sa Seira kad si silazio, Jahve, pobjednički
kad si kročio iz polja edomskih, sva se zemlja tresla, lila se nebesa,
oblaci curkom daždjeli.

<span id="an_5:5">5:5</span> Brda se tresla pred tobom, o Jahve, Jahve,
Bože Izraelov!

<span id="an_5:6">5:6</span> U dane Šamgara, sina Anatova, u dane Jaele
opustješe putovi; i oni koji su putovali, obilažahu naokolo.

<span id="an_5:7">5:7</span> Pusta bijahu sela izraelska dok ne ustadoh
ja, Debora, dok ne ustadoh kao majka Izraelu.

<span id="an_5:8">5:8</span> Tuđe bogove sebi izabraše, i zato im rat
stade pred vrata. Za pet gradova ne bi nijednog štita! Nijednog kralja
za četrdeset tisuća u Izraelu!

<span id="an_5:9">5:9</span> Srce moje kuca za vođe izraelske, za narod
što dragovoljno u boj kreće! Blagoslivljajte Jahvu!

<span id="an_5:10">5:10</span> Vi koji na bijelim jašete magaricama, na
sagovima sjedeći, i vi koji hodite putovima, pjevajte,

<span id="an_5:11">5:11</span> uz povike razdraganih pastira kod pojila.
Neka se slave dobročinstva Jahvina i vladavina njegova Izraelom! I narod
Jahvin siđe na vrata.

<span id="an_5:12">5:12</span> Probudi se, Deboro, ustani! Ustani,
pjesmu zapjevaj! Hrabro! Ustani, Barače, vodi u roblje porobljivače
svoje, sine Abinoamov!

<span id="an_5:13">5:13</span> Tad siđe na vrata Izrael, narod Jahvin
pohrli junački.

<span id="an_5:14">5:14</span> Iz Efrajima potekoše u dolinu, za njima
stiže među čete tvoje Benjamin. Iz Makira stupaju glavari, iz Zebuluna
oni što nose štap zapovjednički.

<span id="an_5:15">5:15</span> Knezovi Jisakarovi s Deborom bjehu, a
Naftali pođe s Barakom, pohrli da ga stigne u dolini. Kod Rubenovih
potoka dugo se savjetuju.

<span id="an_5:16">5:16</span> Zašto si ostao u torovima da slušaš sred
stada svirku frule? Kod Rubenovih potoka dugo se savjetuju.

<span id="an_5:17">5:17</span> Gilead osta s onu stranu Jordana. A zašto
je Dan na stranim lađama? Zašto na obali mora Ašer sjedi, mirno prebiva
u svojim zaljevima?

<span id="an_5:18">5:18</span> Zebulun je narod što prkosi smrti s
Naftalijem, na visoravnima.

<span id="an_5:19">5:19</span> Došli su kraljevi, boj zametnuli, boj
bili kraljevi kanaanski, u Tanaku, na vodi megidskoj, al' ni mrve srebra
ne dobiše.

<span id="an_5:20">5:20</span> Sa nebeskih staza vojevahu, vojevahu
zvijezde prot' Siseri.

<span id="an_5:21">5:21</span> Sve otplavi potok Kišon, potok Kišon
pradavni. Gazi čvrsto, moja dušo!

<span id="an_5:22">5:22</span> Topot silan odjekuje: jure borci na
konjima!

<span id="an_5:23">5:23</span> "Proklinjite Meroz," Anđeo će Jahvin,
"proklinjite žitelje njegove što Jahvi nisu u pomoć pritekli, u pomoć
Jahvi s junacima."

<span id="an_5:24">5:24</span> Blagoslovljena među ženama bila Jaela,
žena Hebera Kenijca, među ženama šatora nek' je slavljena!

<span id="an_5:25">5:25</span> On vode zaiska, mlijeka mu ona dade, u
zdjelu dragocjenu nali mu povlake.

<span id="an_5:26">5:26</span> Rukom lijevom za klinom segnu, a desnom
za čekićem kovačkim. Udari Siseru, glavu mu razmrska, probode mu, razbi
sljepoočicu.

<span id="an_5:27">5:27</span> Do nogu pade joj, sruši se, leže, do nogu
pade joj, sruši se; i gdje pade, mrtav osta.

<span id="an_5:28">5:28</span> Kroz prozor motri Siserina mati, kroz
prozor motri, na rešetku jÓada: "Dugo mu se kola ne vraćaju: što im je
zapreg tako spor?"

<span id="an_5:29">5:29</span> Najmudrija zbori joj dvorkinja, sebi
samoj ona odgovara:

<span id="an_5:30">5:30</span> "Plijen su našli pa ga dijele: po
djevojku na ratnika, po djevojku i po dvije, halju-dvije za Siseru,
vezen rubac za moj vrat!"

<span id="an_5:31">5:31</span> Tako neka ginu, Jahve, svi neprijatelji
tvoji! A oni koji te ljube nek budu kao sunce kada se diže u svojemu
sjaju! I zemlja bijaše mirna četrdeset godina.

<span id="an_6:1">6:1</span> Opet su Izraelci činili što je zlo u
Jahvinim očima; i Jahve ih predade u ruke Midjancima za sedam godina.

<span id="an_6:2">6:2</span> Teška bijaše ruka Midjanaca nad Izraelom.
Da bi izmakli Midjancima, Izraelci se sklanjahu u gorske pukotine,
spilje i skrovišta.

<span id="an_6:3">6:3</span> I kada bi Izraelci posijali, dolazili bi na
njih Midjanci i Amalečani i sinovi Istoka.

<span id="an_6:4">6:4</span> Utaborivši se na njihovoj zemlji,
uništavali bi rod zemlje sve do Gaze. Ne ostavljahu Izraelu ništa da se
prehrani, ni ovce ni koze, ni vola ni magarca,

<span id="an_6:5">6:5</span> jer dolažahu sa svojim stadima i svojim
šatorima u takvu mnoštvu kao skakavci; ne bijaše broja njima ni njihovim
devama; preplavili bi zemlju, opustošili je.

<span id="an_6:6">6:6</span> Tako su Midjanci bacili Izraela u veliku
bijedu te Izraelci zavapiše Jahvi.

<span id="an_6:7">6:7</span> Kad su Izraelci zavapili Jahvi zbog
Midjanaca,

<span id="an_6:8">6:8</span> Jahve posla Izraelcima proroka koji im
reče: "Ovako kaže Jahve, Bog Izraelov: 'Ja sam vas izveo iz Egipta,
izbavio vas iz kuće ropstva.

<span id="an_6:9">6:9</span> Ja sam vas oslobodio od ruke Egipćana i od
ruke svih vaših tlačitelja. Protjerao sam ih pred vama, dao vam njihovu
zemlju

<span id="an_6:10">6:10</span> i rekao vam: Ja sam Jahve, Bog vaš. Ne
štujte bogova Amorejaca u kojih zemlji živite. Ali vi ne poslušaste moga
glasa.'"

<span id="an_6:11">6:11</span> Anđeo Jahvin dođe i sjede pod hrast kod
Ofre koji pripadaše Joašu Abiezerovu. Njegov sin Gideon vrhao je pšenicu
na tijesku da bi je sačuvao od Midjanaca.

<span id="an_6:12">6:12</span> I ukaza mu se Anđeo Jahvin i reče mu:
"Jahve s tobom, hrabri junače!"

<span id="an_6:13">6:13</span> Gideon mu odgovori: "Oh, gospodaru, ako
je Jahve s nama, zašto nas sve ovo snađe? Gdje su sva ona čudesa njegova
o kojima nam pripovijedahu oci naši govoreći: 'Nije li nas Jahve iz
Egipta izveo?' A sada nas je Jahve ostavio, predao nas u ruke
Midjancima."

<span id="an_6:14">6:14</span> Jahve se tad okrenu prema njemu i reče
mu: "Idi s tom snagom u sebi i izbavit ćeš Izraela iz ruke Midjanaca. Ne
šaljem li te ja?"

<span id="an_6:15">6:15</span> "Ali, gospodaru", odgovori mu Gideon,
"kako ću izbaviti Izraela? Moj je rod najmanji u Manašeovu plemenu, a ja
sam posljednji u kući svoga oca."

<span id="an_6:16">6:16</span> Jahve mu reče: "Ja ću biti s tobom te ćeš
pobijediti Midjance kao jednoga."

<span id="an_6:17">6:17</span> Gideon mu reče: "Ako sam našao milost u
tvojim očima, daj mi znak da ti govoriš sa mnom.

<span id="an_6:18">6:18</span> Nemoj otići odavde dok se ne vratim s
darom i stavim ga preda te." A on odgovori: "Ostat ću dok se ne vratiš."

<span id="an_6:19">6:19</span> Gideon ode, zgotovi jare i od efe brašna
načini beskvasne hljebove, stavi meso u košaricu i juhu u lonac pa
donese sve to pod hrast.

<span id="an_6:20">6:20</span> Anđeo Jahvin reče mu: "Uzmi meso i
beskvasne hljebove, stavi ih na tu stijenu, a juhu prolij." On učini
tako.

<span id="an_6:21">6:21</span> Anđeo Jahvin tad uze štap što ga je držao
i vrhom dotaknu meso i beskvasne hljebove. Oganj planu iz stijene, spali
meso i beskvasne hljebove. Anđeo Jahvin nato iščeze pred njegovim očima.

<span id="an_6:22">6:22</span> Tad Gideon vidje da je to bio Anđeo
Jahvin i reče: "Jao, Jahve, Gospode! Anđela Jahvina vidjeh licem u
lice!"

<span id="an_6:23">6:23</span> Jahve mu odgovori: "Mir s tobom! Ne boj
se, nećeš umrijeti!"

<span id="an_6:24">6:24</span> Gideon podiže na tome mjestu žrtvenik
Jahvi i nazva ga "Jahve-Mir". Žrtvenik još i danas stoji u Ofri
Abiezerovoj.

<span id="an_6:25">6:25</span> Iste noći Jahve reče Gideonu: "U svojega
oca uzmi utovljena junca, junca od sedam godina, i razori Baalov
žrtvenik i posijeci gaj pokraj njega.

<span id="an_6:26">6:26</span> Potom podigni žrtvenik Jahvi, Bogu svome,
na vrhu te gorske stijene i dobro ga uredi. Uzmi junca i prinesi
paljenicu na drvima Ašere što ih u gaju nasiječeš."

<span id="an_6:27">6:27</span> Tada Gideon uze deset ljudi između svojih
slugu i učini kako mu je zapovjedio Jahve. Ali kako se bojao svoje
obitelji i građana, učini to noću.

<span id="an_6:28">6:28</span> Kad su građani sutradan poranili, a to
razoren Baalov žrtvenik i gaj posječen pored njega, a junac žrtvovan kao
paljenica na novom oltaru.

<span id="an_6:29">6:29</span> I pitahu jedni druge: "Tko je to učinio?"
Ispitaše, istražiše pa rekoše: "Gideon, Joašev sin, učini to."

<span id="an_6:30">6:30</span> Tada građani rekoše Joašu: "Izvedi sina
da umre jer je razorio Baalov žrtvenik i posjekao gaj pored njega."

<span id="an_6:31">6:31</span> Joaš odgovori svima koji stajahu oko
njega: "Zar ćete vi braniti Baala? Zar ćete ga vi spasavati? Tko brani
Baala, bit će pogubljen prije sutrašnjeg dana. Ako je on bog, neka se
sam brani od Gideona što mu je razorio žrtvenik."

<span id="an_6:32">6:32</span> Toga dana prozvali su Gideona Jerubaal
jer se govorilo: "Neka sam Baal s njim obračuna što mu je srušio
žrtvenik."

<span id="an_6:33">6:33</span> Svi Midjanci, Amalečani i sinovi Istoka
bijahu se sakupili i, prešavši Jordan, utaborili se u Jizreelskoj
ravnici.

<span id="an_6:34">6:34</span> Duh Jahvin obuze Gideona i on zasvira u
rog, a Abiezerov rod stade iza njega.

<span id="an_6:35">6:35</span> Posla on glasnike po svem plemenu
Manašeovu te i oni stadoše iza njega. Posla glasnike i u pleme Ašerovo,
Zebulunovo i Naftalijevo te im i oni krenuše u susret.

<span id="an_6:36">6:36</span> Gideon reče Bogu: "Ako zaista hoćeš
osloboditi Izraela mojom rukom, kao što si obećao,

<span id="an_6:37">6:37</span> evo ću metnuti ovčje runo na gumno: ako
bude rose samo na runu, a zemlja ostane suha, tada ću znati da ćeš mojom
rukom izbaviti Izraela, kao što si obećao."

<span id="an_6:38">6:38</span> I bi tako. Gideon urani sutradan te
iscijedi rosu iz runa - punu zdjelu vode.

<span id="an_6:39">6:39</span> Opet Gideon reče Bogu: "Ne razgnjevi se
na me što ti progovaram još jednom. Dopusti mi da još ovaj put pokušam s
runom: neka samo runo bude suho, a neka po svoj zemlji bude rosa!"

<span id="an_6:40">6:40</span> I Bog one noći učini tako: samo je runo
ostalo suho, a po svoj zemlji pala rosa.

<span id="an_7:1">7:1</span> Urani Jerubaal, to jest Gideon, i sav narod
bijaše s njim i utabori se kod En-Haroda; a tabor Midjanaca nalazio se
na sjeveru od njegova, podno brijega More, u dolini.

<span id="an_7:2">7:2</span> Tada Jahve reče Gideonu: "Previše je naroda
s tobom a da bih predao Midjance u njegove ruke. Izrael bi se mogao
pohvaliti i reći: 'Vlastita me ruka izbavila.'

<span id="an_7:3">7:3</span> Zato oglasi da narod čuje: 'Tko se boji i
strahuje, neka se vrati.'" Gideon ih iskuša. Dvadeset i dvije tisuće
ljudi iz naroda vrati se, a ostade ih deset tisuća.

<span id="an_7:4">7:4</span> Jahve reče Gideonu: "Još je previše naroda.
Povedi ih na vodu i ondje ću ih iskušati. Za koga ti kažem: 'Neka ide s
tobom', taj će s tobom ići. A za koga ti kažem: 'Neka ne ide s tobom',
taj neće ići."

<span id="an_7:5">7:5</span> Gideon povede narod na vodu i Jahve mu
reče: "Koji bude laptao vodu jezikom kao što lapće pas, stavi ga na
stranu. Koji klekne da pije, odvoji ga na drugu stranu."

<span id="an_7:6">7:6</span> Onih koji su laptali vodu jezikom -
prinoseći vodu rukom k ustima - bijaše tri stotine, a sav je ostali
narod kleknuo da pije.

<span id="an_7:7">7:7</span> Tad Jahve reče Gideonu: "Sa one tri stotine
ljudi koji su laptali vodu ja ću vas izbaviti i predat ću Midjance u
vaše ruke. Svi drugi neka se vrate svaki svojoj kući."

<span id="an_7:8">7:8</span> Gideon tad naloži narodu da mu preda
opskrbu i rogove, a onda otpusti Izraelce da ide svaki svome šatoru;
zadrža samo one tri stotine. A midjanski se tabor prostirao niže njega u
dolini.

<span id="an_7:9">7:9</span> One noći reče mu Jahve: "Ustani, navali na
tabor, jer ti ga predajem u ruke.

<span id="an_7:10">7:10</span> Ako se bojiš napasti, siđi najprije u
tabor s Purom, momkom svojim;

<span id="an_7:11">7:11</span> slušaj što govore; ohrabrit ćeš se i
napast ćeš na tabor." On siđe sa svojim momkom Purom do prvih taborskih
straža.

<span id="an_7:12">7:12</span> Midjanci, Amalečani i svi sinovi Istoka
pali po dolini, brojni kao skakavci; njihovim devama ne bijaše broja,
kao pijesku na obali mora.

<span id="an_7:13">7:13</span> Kad je Gideon došao, a to jedan baš
pripovijedaše svome drugu što je sanjao: "Usnuo sam kako se pogača
ječmenog kruha kotrlja u midjanski tabor: dokotrlja se do jednog šatora
i pogodi, a šator pade, prevrnu se."

<span id="an_7:14">7:14</span> A drug mu odgovori: "Nije to drugo nego
mač Gideona, Joaševa sina, Izraelca. Bog mu je predao u ruke Midjance i
sav tabor."

<span id="an_7:15">7:15</span> Kada je Gideon čuo kako je onaj
pripovjedio san i kako ga je drugi protumačio, baci se ničice, vrati se
onda u tabor Izraelov i povika: "Ustajte, jer vam je Jahve predao u ruke
tabor midjanski!"

<span id="an_7:16">7:16</span> Gideon tad podijeli svoje tri stotine
ljudi u tri čete. Svakome čovjeku dade u ruke rog, prazan vrč i luč u
vrču:

<span id="an_7:17">7:17</span> "Gledajte mene", reče im, "i činite što i
ja! Kada dođem na rub tabora, činite što budem i ja činio!

<span id="an_7:18">7:18</span> Kad zatrubim u rog ja i svi koji su sa
mnom, tada i vi zasvirajte u rog oko sveg tabora i vičite: 'Za Jahvu i
Gideona!'"

<span id="an_7:19">7:19</span> Gideon i stotina ljudi što ga je pratila
dođoše na rub tabora pri početku ponoćne straže; tek što su postavili
straže, oni zatrubiše u rogove i razbiše vrčeve koje su imali u ruci.

<span id="an_7:20">7:20</span> Tako tri čete zasviraše u rogove i
razbiše vrčeve; lijevom rukom držahu luči, a desnom rogove da trube i
udariše vikati: "Za Jahvu i Gideona!"

<span id="an_7:21">7:21</span> I svaki stajaše nepomično na svome mjestu
uokrug tabora. Tada se probudi sav tabor i Midjanci vičući nagoše u
bijeg.

<span id="an_7:22">7:22</span> Dok su one tri stotine trubile u rogove,
učini Jahve te oni u taboru okrenuše mač jedan na drugoga. I sva se
vojska razbježa do Bet-Hašita, prema Sartanu, do Abel-Meholske obale kod
Tabata.

<span id="an_7:23">7:23</span> A Izraelci iz plemena Naftalijeva,
Ašerova i iz svega plemena Manašeova sabraše se i pognaše Midjance.

<span id="an_7:24">7:24</span> Gideon posla glasnike po svoj Efrajimovoj
gori da govore: "Siđite pred Midjance i zauzmite prije njih sve gazove
do Bet-Bara i Jordana." Svi se ljudi od plemena Efrajimova odazvaše i
zauzeše gazove voda do Bet-Bara i Jordana.

<span id="an_7:25">7:25</span> I uhvatiše dva midjanska kneza, Oreba i
Zeeba; Oreba ubiše na Orebovoj stijeni, a Zeeba kod Zeebova tijeska.
Progonili su Midjance i donijeli Gideonu preko Jordana glavu Orebovu i
Zeebovu.

<span id="an_8:1">8:1</span> Tada Efrajimovi ljudi rekoše Gideonu: "Kako
si postupio prema nama: nisi nas pozvao kada si pošao u boj protiv
Midjanaca?" I žestoko mu prigovoriše.

<span id="an_8:2">8:2</span> On im odgovori: "Pa što sam ja učinio kad
se usporedim s vama? Nije li Efrajimovo pabirčenje bolje od Abiezerove
berbe?

<span id="an_8:3">8:3</span> U vaše je ruke Jahve predao knezove
midjanske, Oreba i Zeeba. Može li se usporediti moje djelo s onim što
ste vi učinili?" Na te riječi utiša se njihova srdžba prema njemu.

<span id="an_8:4">8:4</span> Kad je Gideon došao do Jordana, prijeđe ga,
ali i on i tri stotine ljudi s njim bijahu iznemogli i gladni.

<span id="an_8:5">8:5</span> Stoga reče ljudima iz Sukota: "Dajte kruha
ljudima koji idu za mnom, iznemogli su. Ja gonim Zebaha i Salmunu,
kraljeve midjanske."

<span id="an_8:6">8:6</span> Ali mu sukotski glavari odgovoriše: "Zar je
Zebahova i Salmunina šaka već u tvojoj ruci da dademo kruha tvojoj
vojsci?"

<span id="an_8:7">8:7</span> Gideon im reče: "Dobro! Kad mi Jahve preda
u ruke Zebaha i Salmunu, iskidat ću vam meso trnjem i dračem
pustinjskim."

<span id="an_8:8">8:8</span> Odatle ode u Penuel i zatraži isto od
Penuelaca, a oni mu odgovore kao što su mu odgovorili i Sukoćani.

<span id="an_8:9">8:9</span> On zaprijeti i Penuelcima: "Kad se vratim
kao pobjednik, porušit ću ovu kulu."

<span id="an_8:10">8:10</span> Zebah i Salmuna bijahu u Karkoru i vojska
njihova s njima, oko petnaest tisuća ljudi, što ih god osta od vojske
sinova Istoka; sto dvadeset tisuća ratnika bijaše palo.

<span id="an_8:11">8:11</span> Gideon pođe putem kojim prolaze oni što
žive pod šatorima, istočno od Nobaha i Jogbohe, te potuče vojsku kad
stajaše bezbrižna.

<span id="an_8:12">8:12</span> Zebah i Salmuna pobjegoše. On ih pogna i
uhvati dva kralja midjanska, Zebaha i Salmunu. A vojsku im svu uništi.

<span id="an_8:13">8:13</span> Poslije bitke Gideon, sin Joašev, vrati
se preko Hareške uzvisine.

<span id="an_8:14">8:14</span> I uhvati nekog momka iz Sukota te ga uze
ispitivati; a on mu popisa imena sukotskih knezova i starješina,
sedamdeset i sedam ljudi.

<span id="an_8:15">8:15</span> Potom Gideon ode Sukoćanima i reče: "Evo
Zebaha i Salmune zbog kojih ste mi se rugali govoreći: 'Je li Zebahova i
Salmunina šaka već u tvojoj ruci pa da dademo kruha tvojim iznemoglim
ljudima?'"

<span id="an_8:16">8:16</span> I uhvati starješine gradske, nabra
pustinjskog trnja i drača da ih oćute leđa Sukoćana.

<span id="an_8:17">8:17</span> Poruši Penuelsku kulu i pobi građane.

<span id="an_8:18">8:18</span> Onda reče Zebahu i Salmuni: "Kakvi bijahu
ljudi koje pobiste na Taboru?" "Bili su nalik na te", odgovoriše. "Svaki
bijaše kao kraljev sin."

<span id="an_8:19">8:19</span> "To su bila moja braća, sinovi moje
matere", reče Gideon. "Tako mi Jahve, da ste ih ostavili na životu, ne
bih vas ubio."

<span id="an_8:20">8:20</span> Potom zapovjedi svom prvencu Jeteru:
"Ustani, pogubi ih!" Ali dječak ne izvuče mača: bojao se, bijaše još
mlad.

<span id="an_8:21">8:21</span> Tada rekoše Zebah i Salmuna: "Ustani ti i
navali na nas, jer kakav je čovjek, onakva mu i snaga." I ustavši,
Gideon pogubi Zebaha i Salmunu i uze mjesečiće što su visjeli o vratu
njihovih deva.

<span id="an_8:22">8:22</span> Izraelci rekoše Gideonu: "Vladaj nad
nama, ti, sin tvoj i unuk tvoj, jer si nas ti izbavio iz ruku
Midjanaca."

<span id="an_8:23">8:23</span> Ali im Gideon odgovori: "Ne, neću ja
vladati nad vama, a ni moj sin; Jahve će biti vaš vladar."

<span id="an_8:24">8:24</span> Još im reče Gideon: "Jedno samo od vas
tražim: da mi svaki dade prsten od svog plijena." Pobijeđeni su nosili
zlatne prstenove jer bijahu Jišmaelci.

<span id="an_8:25">8:25</span> "Vrlo rado", odgovore oni. On nato
razastrije svoj plašt, a svaki od njih baci od svog plijena po prsten.

<span id="an_8:26">8:26</span> Težina zlatnih prestenova što ih je
zaiskao iznosila je tisuću i sedam stotina zlatnih šekela, osim
mjesečića, naušnica i skrletnih haljina koje su nosili midjanski
kraljevi i osim lančića što bijahu oko vrata njihovih deva.

<span id="an_8:27">8:27</span> Gideon načini od toga efod i postavi ga u
svome gradu Ofri. I sav Izrael udari za njim u nevjeru i bijaše to zamka
Gideonu i njegovu domu.

<span id="an_8:28">8:28</span> Tako su Midjanci bili poniženi pred
Izraelcima. Više ne dizahu glave i zemlja bi mirna četrdeset godina,
koliko još potraja vijek Gideonov.

<span id="an_8:29">8:29</span> Jerubaal, sin Joašev, otišao je i živio u
svojoj kući.

<span id="an_8:30">8:30</span> Gideon je imao sedamdeset sinova koji su
potekli od njega jer je imao mnogo žena.

<span id="an_8:31">8:31</span> Njegova inoča koja je živjela u Šekemu
rodi mu sina komu nadjenu ime Abimelek.

<span id="an_8:32">8:32</span> Gideon, sin Joašev, umrije u dubokoj
starosti; sahraniše ga u grobu njegova oca Joaša u Abiezerovoj Ofri.

<span id="an_8:33">8:33</span> Po Gideonovoj smrti Izraelci okrenuše u
preljub s baalima te postaviše sebi za boga Baal-Berita.

<span id="an_8:34">8:34</span> Izraelci se nisu više sjećali Jahve,
svoga Boga, koji ih je izbavio iz ruku svih njihovih neprijatelja
unaokolo.

<span id="an_8:35">8:35</span> I nisu iskazivali zahvalnost domu
Jerubaala Gideona za dobro što ga je učinio Izraelu.

<span id="an_9:1">9:1</span> Abimelek, sin Jerubaalov, otiđe u Šekem k
braći svoje matere i reče njima i svemu rodu kuće svoje majke:

<span id="an_9:2">9:2</span> "Upitajte sve šekemske građane: što vam je
bolje - da nad vama vlada sedamdeset ljudi, svi sinovi Jerubaalovi, ili
jedan čovjek? Sjetite se da sam ja od vašeg mesa i vaših kostiju!"

<span id="an_9:3">9:3</span> To braća njegove matere prenesoše ostalim
šekemskim građanima i njihovo se srce prikloni Abimeleku jer govorahu:
"Naš je brat!"

<span id="an_9:4">9:4</span> I dadoše mu sedamdeset šekela srebra iz
hrama Baal-Beritova; time Abimelek unajmi klatež i pustolove koji pođoše
za njim.

<span id="an_9:5">9:5</span> Onda dođe u kuću svoga oca u Ofri i pobi
svoju braću, sinove Jerubaalove, sedamdeset ljudi, na jednom kamenu.
Izmakao mu je samo Jotam, najmlađi sin Jerubaalov jer se bijaše sakrio.

<span id="an_9:6">9:6</span> Tada se skupiše svi šekemski građani i sav
Bet-Milo te postaviše Abimeleka za kralja kod hrasta koji stoji u
Šekemu.

<span id="an_9:7">9:7</span> Kada su to dojavili Jotamu, ode on, stade
na vrh gore Gerizima i povika im na sav glas: "Čujte me, uglednici
šekemski, tako vas čuo Bog!

<span id="an_9:8">9:8</span> Jednom se zaputila stabla da pomažu kralja
koji će vladati nad njima. Pa rekoše maslini: 'Budi nam kraljem!'

<span id="an_9:9">9:9</span> Odgovori im maslina: 'Zar da se svog ulja
odreknem što je na čast bozima i ljudima da bih vladala nad drugim
drvećem?'

<span id="an_9:10">9:10</span> Tad rekoše stabla smokvi: 'Dođi, budi nam
kraljem!'

<span id="an_9:11">9:11</span> Odgovori im smokva: 'Zar da se odreknem
slatkoće i krasnoga ploda svog da bih vladala nad drugim drvećem?'

<span id="an_9:12">9:12</span> Tad rekoše stabla lozi: 'Dođi, budi nam
kraljem!'

<span id="an_9:13">9:13</span> Odgovori im loza: 'Zar da se odreknem
vina što veseli bogove i ljude da bih vladala nad drugim drvećem?'

<span id="an_9:14">9:14</span> Sva stabla rekoše tad glogu: 'Dođi, budi
nam kraljem!'

<span id="an_9:15">9:15</span> A glog odgovori stablima: 'Ako me doista
hoćete pomazat' za kralja, u sjenu se moju sklonite. Ako nećete, iz
gloga će oganj planuti i sažeći cedrove libanonske!'

<span id="an_9:16">9:16</span> Sada, jeste li vjerno i čestito učinili
kad ste izabrali Abimeleka za kralja? Jeste li se dobro ponijeli prema
Jerubaalu i njegovoj kući? Jeste li mu uzvratili za djela što ih za vas
učini?

<span id="an_9:17">9:17</span> Moj se otac za vas borio izloživši svoj
život te vas izbavio iz ruku Midjanaca,

<span id="an_9:18">9:18</span> a vi danas ustaste protiv kuće moga oca,
pobiste njegove sinove, sedamdeset ljudi na istom kamenu, i nad
građanima Šekema učiniste kraljem Abimeleka, sina njegove robinje, zato
što je vaš brat!

<span id="an_9:19">9:19</span> Ako ste vjerno i pošteno danas radili
prema Jerubaalu i prema njegovoj kući, radujte se s Abimelekom, a on
neka se raduje s vama!

<span id="an_9:20">9:20</span> Ako niste, neka oganj iziđe iz Abimeleka
i sažeže građane Šekema i Bet-Mila i neka iziđe oganj iz građana Šekema
i Bet-Mila i sažeže Abimeleka!"

<span id="an_9:21">9:21</span> Onda Jotam pobježe, skloni se i dođe u
Beer, i ondje ostade, jer se bojao svoga brata Abimeleka.

<span id="an_9:22">9:22</span> Abimelek je vladao nad Izraelom tri
godine.

<span id="an_9:23">9:23</span> Tada Bog posla duh razdora među Abimeleka
i šekemske građane i šekemski se građani pobuniše protiv Abimeleka.

<span id="an_9:24">9:24</span> Bijaše to zato da bi se osvetio zločin
počinjen nad sedamdeset Jerubaalovih sinova i da bi njihova krv pala na
njihova brata Abimeleka, koji ih ubi, i na građane Šekema, koji mu
pomogoše da ubije braću.

<span id="an_9:25">9:25</span> Hoteći mu napakostiti, šekemski su
građani postavili zasjede po vrhovima planina i pljačkali svakoga tko bi
prošao mimo njih onim putem. Javiše to Abimeleku.

<span id="an_9:26">9:26</span> Gaal, sin Ebedov, dođe sa svojom braćom i
nastani se u Šekemu; a šekemski se građani pouzdaše u njega.

<span id="an_9:27">9:27</span> Otišavši u polje, trgali su u svojim
vinogradima grožđe i gazili ga, a onda udarili u veselje; ušli su u hram
svoga boga, jeli su, pili i proklinjali Abimeleka.

<span id="an_9:28">9:28</span> A Gaal, Ebedov sin, povika: "Tko je
Abimelek da mu služimo? Zar ne bi trebalo da Jerubaalov sin i Zebul,
njegov namjesnik, služe ljude Hamora, Šekemova oca? Zašto da mi njemu
služimo?

<span id="an_9:29">9:29</span> O, kad bih imao ovaj narod u svojoj ruci,
protjerao bih Abimeleka i rekao mu: 'Pojačaj svoju vojsku i iziđi u
boj!'"

<span id="an_9:30">9:30</span> A kad Zebul, gradski načelnik, doznade
što je govorio Gaal, sin Ebedov, razgnjevi se.

<span id="an_9:31">9:31</span> Posla glasnike Abimeleku u Arumu i poruči
mu: "Evo, Gaal, sin Ebedov, došao u Šekem sa svojom braćom i bune
građane protiv tebe.

<span id="an_9:32">9:32</span> Zato ustani noću, ti i narod što je s
tobom, i stani u zasjedu u polju.

<span id="an_9:33">9:33</span> A ujutro, kad ograne sunce, digni se i
udari na grad. Kada Gaal i njegovi ljudi iziđu preda te, ti učini s
njima što ti prilike posavjetuju."

<span id="an_9:34">9:34</span> Abimelek usta noću sa svim svojim ljudima
i stade u zasjedu oko Šekema u četiri čete.

<span id="an_9:35">9:35</span> Kada je Gaal, sin Ebedov, izišao pred
gradska vrata i zaustavio se, Abimelek i njegovi ljudi ustaše iz
zasjede.

<span id="an_9:36">9:36</span> Gaal ugleda ljude i reče Zebulu: "Eno
silaze ljudi s gorskih vrhova." "Od sjena gorskih vrhova", odgovori mu
Zebul, "čine ti se ljudi."

<span id="an_9:37">9:37</span> Opet progovori Gaal: "Eno silaze ljudi s
visa zvana Zemljin pupak, a četa jedna dolazi putem od Čarobnjačkog
hrasta."

<span id="an_9:38">9:38</span> Tad mu reče Zebul: "Gdje ti je sada
jezik? Pa ti si govorio: 'Tko je Abimelek da mu služimo?' Nisu li ondje
ljudi koje si prezirao? Iziđi sada i pobij se s Abimelekom."

<span id="an_9:39">9:39</span> I Gaal iziđe na čelu šekemskih građana i
pobi se s Abimelekom.

<span id="an_9:40">9:40</span> Abimelek potjera Gaala i on pobježe pred
njim; i mnogi njegovi ljudi padoše mrtvi prije nego što su i došli do
vrata.

<span id="an_9:41">9:41</span> Abimelek se tada vrati u Arumu, a Zebul
potjera Gaala i njegovu braću i nije im više dao da ostanu u Šekemu.

<span id="an_9:42">9:42</span> Sutradan je narod izišao u polje i javiše
to Abimeleku.

<span id="an_9:43">9:43</span> On uze svoju vojsku, podijeli je u tri
čete i stade u zasjedu u polju. Kad bi vidio gdje ljudi izlaze iz grada,
nasrnuo bi na njih i pobio ih.

<span id="an_9:44">9:44</span> Dok je Abimelek sa svojom četom udarao
kod gradskih vrata, druge se dvije čete baciše na one koji bijahu u
polju i tako ih pobiše.

<span id="an_9:45">9:45</span> Čitav je dan Abimelek opsjedao grad.
Zauzevši ga, poubija sve stanovništvo, razori grad i posu sol po njemu.

<span id="an_9:46">9:46</span> Kad su to čuli gospodari Migdal Šekema,
uđoše svi u tvrdi prostor hrama El-Berita.

<span id="an_9:47">9:47</span> Kada je Abimelek doznao da su se svi
građani Migdal Šekema ondje sakupili,

<span id="an_9:48">9:48</span> popne se na Salmonsku goru sa svom
vojskom svojom. Uzevši u ruke sjekiru, odsječe granu od drveta, podiže
je i metnu sebi na rame. A ljudima zapovjedi: "Što vidjeste da sam ja
učinio, učinite brzo i vi."

<span id="an_9:49">9:49</span> I svi ljudi odsjekoše sebi po granu, a
onda krenuše za Abimelekom, nabacaše granje na utvrdu i zapališe ga nad
onima koji su se ondje nalazili. Tako izgiboše svi žitelji Migdal
Šekema, oko tisuću ljudi i žena.

<span id="an_9:50">9:50</span> Potom Abimelek krenu na Tebes, opsjede ga
i osvoji.

<span id="an_9:51">9:51</span> Bijaše ondje usred grada kula kamo su se
sklonili svi ljudi i žene i svi uglednici gradski. Zatvorivši za sobom
vrata, popeše se kuli na krov.

<span id="an_9:52">9:52</span> Abimelek dođe do kule i napade je. Dok je
prilazio vratima kule da je zapali,

<span id="an_9:53">9:53</span> neka žena baci mu žrvanj na glavu i razbi
mu lubanju.

<span id="an_9:54">9:54</span> On brzo pozva svoga momka koji mu je
nosio oružje i reče mu: "Trgni mač i ubij me da se ne govori o meni:
'Žena ga je ubila.'" Njegov ga momak probode te on umrije.

<span id="an_9:55">9:55</span> Kad su Izraelci vidjeli da je Abimelek
mrtav, svi se vratiše svojim kućama.

<span id="an_9:56">9:56</span> Tako je Bog svalio na Abimeleka zlo koje
je on učinio svome ocu pobivši sedamdesetero svoje braće.

<span id="an_9:57">9:57</span> I sve zlo Šekemaca Bog svali na njihove
glave i tako ih stiže kletva Jotama, sina Jerubaalova.

<span id="an_10:1">10:1</span> Poslije Abimeleka ustao je Tola, sin Pue,
sina Dodova, da izbavi Izraela. On bijaše iz Jisakarova plemena, a živio
je u Šamiru, u Efrajimovoj gori.

<span id="an_10:2">10:2</span> Bio je sudac Izraelu dvadeset i tri
godine, a kad je umro, pokopali su ga u Šamiru.

<span id="an_10:3">10:3</span> Poslije njega ustao je Jair Gileađanin,
koji je bio sudac Izraelu dvadeset i dvije godine.

<span id="an_10:4">10:4</span> Imao je trideset sinova koji su jahali na
tridesetero magaradi i imali trideset gradova što se do dana današnjega
zovu Sela Jairova, a nalaze se u gileadskoj zemlji.

<span id="an_10:5">10:5</span> Kad umrije Jair, pokopaše ga u Kamonu.

<span id="an_10:6">10:6</span> Izraelci su opet stali činiti ono što
Jahvi nije po volji. Služili su baalima i aštartama, aramejskim bogovima
i sidonskim bogovima, bogovima Moabaca, bogovima Amonaca i bogovima
Filistejaca. A Jahvu su napustili i nisu mu više služili.

<span id="an_10:7">10:7</span> Tad planu Jahve gnjevom i predade ih u
ruke Filistejcima i Amoncima.

<span id="an_10:8">10:8</span> Oni su od tada osamnaest godina satirali
i tlačili Izraelce - sve Izraelce koji življahu s onu stranu Jordana, u
zemlji amorejskoj, koja je u Gileadu.

<span id="an_10:9">10:9</span> Potom su Amonci prešli Jordan da zavojšte
i na Judu, Benjamina i na Efrajima te se Izrael nađe u velikoj nevolji.

<span id="an_10:10">10:10</span> Tada zavapiše Izraelci Jahvi govoreći:
"Griješili smo prema tebi jer smo ostavili Jahvu, svoga Boga, da bismo
služili baalima."

<span id="an_10:11">10:11</span> A Jahve odgovori Izraelcima: "Nisu li
vas tlačili Egipćani i Amorejci, Amonci i Filistejci,

<span id="an_10:12">10:12</span> Sidonci, Amalečani i Midjanci? Ali kad
ste zavapili prema meni, nisam li vas izbavio iz njihovih ruku?

<span id="an_10:13">10:13</span> Ali vi ostaviste mene i uzeste služiti
drugim bogovima. Zbog toga vas neću više izbavljati.

<span id="an_10:14">10:14</span> Idite i vapite za pomoć onim bogovima
koje ste izabrali! Neka vas oni izbave iz vaše nevolje!"

<span id="an_10:15">10:15</span> Izraelci odgovoriše Jahvi: "Sagriješili
smo! Čini s nama što ti drago, samo nas danas izbavi!"

<span id="an_10:16">10:16</span> I odstraniše tuđe bogove i počeše opet
služiti Jahvi. A Jahve više ne mogaše trpjeti da Izraelci pate.

<span id="an_10:17">10:17</span> Kada su se Amonci sabrali i utaborili u
Gileadu, skupiše se i Izraelci i utaboriše se u Mispi.

<span id="an_10:18">10:18</span> Tada narod i knezovi gileadski rekoše
jedni drugima: "Koji čovjek povede boj protiv Amonaca, neka bude
poglavar svima koji žive u Gileadu."

<span id="an_11:1">11:1</span> Gileađanin Jiftah bijaše hrabar ratnik.
Rodila ga bludnica, a otac mu bijaše Gilead.

<span id="an_11:2">11:2</span> Ali je Gileadu i njegova žena rodila
sinove, pa kada su sinovi te žene odrasli, otjeraše Jiftaha govoreći mu:
"Nećeš dobiti baštine od našeg oca jer si sin strane žene."

<span id="an_11:3">11:3</span> Jiftah zato pobježe od svoje braće i
naseli se u zemlji Tobu. Ondje se oko njega okupila hrpa beskućnika koji
su s njim pljačkali.

<span id="an_11:4">11:4</span> Poslije nekog vremena Amonci zavojštiše
na Izraela.

<span id="an_11:5">11:5</span> Kada su Amonci napali Izraela, krenuše
gileadske starješine da trže Jiftaha u zemlji Tobu.

<span id="an_11:6">11:6</span> "Hodi", rekoše mu, "budi nam vojvoda da
ratujemo protiv Amonaca."

<span id="an_11:7">11:7</span> Ali Jiftah odgovori gileadskim
starješinama: "Niste li me vi mrzili i otjerali iz kuće moga oca? Zašto
sada dolazite k meni kada ste u nevolji?"

<span id="an_11:8">11:8</span> Gileadske starješine rekoše Jiftahu:
"Zato smo sada došli tebi: pođi s nama, povedi rat protiv Amonaca i bit
ćeš poglavar nama i svima u Gileadu."

<span id="an_11:9">11:9</span> Jiftah upita gileadske starješine: "Ako
me odvedete natrag da ratujem protiv Amonaca te ako ih Jahve meni preda,
hoću li biti vaš poglavar?"

<span id="an_11:10">11:10</span> "Jahve neka bude svjedokom među nama",
odgovore Jiftahu gradske starješine. "Jao nama ako ne učinimo kako si
rekao!"

<span id="an_11:11">11:11</span> I Jiftah ode sa starješinama Gileada.
Narod ga postavi sebi za poglavara i vojvodu; a Jiftah je ponovio sve
svoje uvjete pred Jahvom u Mispi.

<span id="an_11:12">11:12</span> Jiftah posla onda poslanike kralju
Amonaca s porukom: "Što ima između tebe i mene da si došao ratovati
protiv moje zemlje?"

<span id="an_11:13">11:13</span> Kralj Amonaca odgovori Jiftahovim
poslanicima: "U vrijeme kada je izlazio iz Egipta, Izrael ja zaposjeo
moju zemlju od Arnona do Jaboka i Jordana. Zato mi je sada dragovoljno
vrati!"

<span id="an_11:14">11:14</span> Jiftah nanovo pošalje glasnike kralju
Amonaca

<span id="an_11:15">11:15</span> i poruči mu: "Ovako govori Jiftah: Nije
Izrael zaposjeo ni moapsku ni amonsku zemlju,

<span id="an_11:16">11:16</span> nego je, izišavši iz Egipta, Izrael
prešao pustinjom do Crvenog mora i došao u Kadeš.

<span id="an_11:17">11:17</span> Tada je poslao Izrael poslanike
edomskom kralju s molbom: 'Htio bih proći kroz tvoju zemlju!' Ali ga
edomski kralj ne posluša. Poslao ih je i moapskom kralju, ali ni on ne
htjede, te Izrael ostade u Kadešu.

<span id="an_11:18">11:18</span> Onda je preko pustinje zaobišao edomsku
i moapsku zemlju i došao na istok od moapske zemlje. Narod se utaborio s
one strane Arnona ne prelazeći granice Moaba, jer Arnon bijaše moapska
međa.

<span id="an_11:19">11:19</span> Izrael posla zatim poslanike Sihonu,
amorejskom kralju, koji je vladao u Hešbonu, i poruči mu: 'Pusti nas da
prođemo kroz tvoju zemlju do mjesta koje nam je određeno.'

<span id="an_11:20">11:20</span> Ali Sihon ne dopusti Izraelu da prođe
preko njegova područja, nego skupi svu svoju vojsku koja bijaše
utaborena u Jahasu i zametnu boj s Izraelom.

<span id="an_11:21">11:21</span> Jahve, Bog Izraelov, predade Sihona i
svu njegovu vojsku u ruke Izraelu, koji ih porazi, te Izrael zaposjede
svu zemlju Amorejaca koji nastavahu to područje.

<span id="an_11:22">11:22</span> Zaposjeo je tako svu zemlju Amorejaca
od Arnona do Jaboka i od pustinje do Jordana.

<span id="an_11:23">11:23</span> I sada kad je Jahve, Bog Izraelov,
protjerao Amorejce pred svojim narodom Izraelom, ti bi nas htio
odagnati?

<span id="an_11:24">11:24</span> Zar ne posjeduješ sve što je tvoj bog
Kemoš bio oteo starim posjednicima? Tako i sve ono što je Jahve, naš
Bog, oteo starim posjednicima, mi sada posjedujemo!

<span id="an_11:25">11:25</span> Po čemu si ti bolji od moapskog kralja
Balaka, sina Siporova? Je li se i on sporio s Izraelom? Je li on ratovao
protiv njega?

<span id="an_11:26">11:26</span> Kada se Izrael nastanio u Hešbonu i u
njegovim selima, u Aroeru i u njegovim selima, a tako i po svim
gradovima na obali Jordana - evo, već tri stotine godina - zašto ih tada
niste oteli?

<span id="an_11:27">11:27</span> Nisam ja tebi skrivio nego ti meni
činiš krivo ratujući protiv mene. Neka Jahve, Sudac, danas presudi
između sinova Izraelovih i sinova Amonovih."

<span id="an_11:28">11:28</span> Ali kralj Amonaca ne posluša riječi što
mu ih je poručio Jiftah.

<span id="an_11:29">11:29</span> Duh Jahvin siđe na Jiftaha te on pođe
kroz Gileadovo i Manašeovo pleme, prođe kroz gileadsku Mispu, a od
gileadske Mispe dođe iza Amonaca.

<span id="an_11:30">11:30</span> I Jiftah se zavjetova Jahvi: "Ako mi
predaš u ruke Amonce,

<span id="an_11:31">11:31</span> tko prvi iziđe na vrata moje kuće u
susret meni kada se budem vraćao kao pobjednik iz boja s Amoncima bit će
Jahvin i njega ću prinijeti kao paljenicu."

<span id="an_11:32">11:32</span> Jiftah krenu protiv Amonaca da ih
napadne i Jahve ih izruči u njegove ruke.

<span id="an_11:33">11:33</span> I porazi ih Jiftah od Aroera do blizu
Minita - u dvadeset gradova - i sve do Abel Keramima. Bijaše to njihov
veliki poraz; i Amonci bijahu poniženi pred Izraelom.

<span id="an_11:34">11:34</span> Kada se Jiftah vratio kući u Mispu,
gle, iziđe mu u susret kći plešući uza zvuke bubnjeva. Bijaše mu ona
jedinica, osim nje nije imao ni sina ni kćeri.

<span id="an_11:35">11:35</span> Ugledavši je, razdrije svoje haljine i
zakuka: "Jao, kćeri moja, u veliku me tugu bacaš! Zar mi baš ti moraš
donijeti nesreću! Zavjetovah se Jahvi i ne mogu zavjeta poreći."

<span id="an_11:36">11:36</span> Ona mu odgovori: "Oče moj, ako si
učinio zavjet Jahvi, učini sa mnom kako si se zavjetovao, jer ti je
Jahve dao da se osvetiš Amoncima, svojim neprijateljima."

<span id="an_11:37">11:37</span> Onda zamoli svog oca: "Ispuni mi ovu
molbu: pusti me da budem slobodna dva mjeseca; lutat ću po gorama sa
svojim drugama i oplakivati svoje djevičanstvo."

<span id="an_11:38">11:38</span> "Idi", reče joj on i pusti je na dva
mjeseca. Ona ode sa svojim drugama i oplakivaše na gorama svoje
djevičanstvo.

<span id="an_11:39">11:39</span> Kada su prošla dva mjeseca, ona se
vrati ocu i on izvrši na njoj zavjet što ga bijaše učinio. I nikada nije
upoznala čovjeka. Otada je potekao običaj u Izraelu

<span id="an_11:40">11:40</span> da svake godine odlaze Izraelove kćeri
i oplakuju kćer Jiftaha Gileađanina četiri dana na godinu.

<span id="an_12:1">12:1</span> Uto se skupiše ljudi od Efrajimova
plemena, prijeđoše Jordan put Safona i rekoše Jiftahu. "Zašto si išao u
boj protiv Amonaca a nas nisi pozvao da idemo s tobom? Spalit ćemo ti
kuću i tebe!"

<span id="an_12:2">12:2</span> Jiftah im odgovori: "Imali smo veliku
parbu, ja i moj narod, i Amonci su nas teško tlačili. Pozvao sam vas u
pomoć, ali me niste izbavili iz njihovih ruku.

<span id="an_12:3">12:3</span> Videći da mi nitko ne pritječe u pomoć,
stavih svoj život na kocku, odoh sam na Amonce, i Jahve mi ih predade u
ruke. Zašto ste, dakle, pošli danas da ratujete protiv mene?"

<span id="an_12:4">12:4</span> Tada skupi Jiftah sve Gileađane i udari
na Efrajima. Gileađani potukoše Efrajima, jer su ovi govorili: "Vi ste,
Gileađani, Efrajimovi bjegunci koji ste živjeli usred Efrajima i
Manašea."

<span id="an_12:5">12:5</span> Zatim Gileađani presjekoše Efrajimu
jordanske gazove, i kada bi koji bjegunac Efrajimov rekao: "Pustite me
da prijeđem", Gileađani bi ga pitali: "Jesi li Efrajimovac?" A kada bi
on odgovorio: "Nisam",

<span id="an_12:6">12:6</span> oni bi mu kazali: "Hajde reci: Šibolet!"
On bi rekao: "Sibolet" jer nije mogao dobro izgovoriti. Oni bi ga tada
uhvatili i pogubili na jordanskim plićacima. Tako je poginulo četrdeset
i dvije tisuće ljudi iz Efrajimova plemena.

<span id="an_12:7">12:7</span> Jiftah je sudio Izraelu šest godina. A
kada je Gileađanin Jiftah umro, pokopaše ga u njegovu gradu, u Gileadu.

<span id="an_12:8">12:8</span> Poslije njega sudac u Izraelu bijaše
Ibsan iz Betlehema.

<span id="an_12:9">12:9</span> On je imao trideset sinova i trideset
kćeri, koje je poudao iz kuće, a trideset je snaha doveo izvana svojim
sinovima. On je sudio Izraelu sedam godina.

<span id="an_12:10">12:10</span> Zatim umrije Ibsan i pokopaše ga u
Betlehemu.

<span id="an_12:11">12:11</span> Poslije njega sudac u Izraelu bijaše
Elon Zebulunac. On je sudio Izraelu deset godina.

<span id="an_12:12">12:12</span> Zatim umrije Zebulunac Elon i pokopaše
ga u Ajalonu u zemlji Zebulunovoj.

<span id="an_12:13">12:13</span> Poslije njega sudac u Izraelu bijaše
Abdon, sin Hilela iz Pireatona.

<span id="an_12:14">12:14</span> On je imao četrdeset sinova i trideset
unuka koji su jahali na sedamdesetero magaradi. On je sudio Izraelu osam
godina.

<span id="an_12:15">12:15</span> Zatim umrije Abdon, sin Hilela iz
Pireatona, i pokopaše ga u Pireatonu u Efrajimovoj gori, u zemlji
Šaalimu.

<span id="an_13:1">13:1</span> Izraelci su opet okrenuli da čine ono što
Jahvi nije po volji i Jahve ih predade u ruke Filistejcima za čerdeset
godina.

<span id="an_13:2">13:2</span> A bijaše neki čovjek iz Sore, od Danova
plemena, po imenu Manoah. Žena mu bila nerotkinja i nije imala djece.

<span id="an_13:3">13:3</span> Toj se ženi ukaza Anđeo Jahvin i reče
joj: "Ti si neplodna i nisi rađala.

<span id="an_13:4">13:4</span> Ali se odsad pazi: da ne piješ ni vina ni
žestoka pića i da ne jedeš ništa nečisto.

<span id="an_13:5">13:5</span> Jer, zatrudnjet ćeš, evo, i rodit ćeš
sina. I neka mu britva ne prijeđe po glavi, jer će od majčine utrobe
dijete biti Bogu posvećeno - bit će nazirej Božji i on će početi
izbavljati Izraela iz ruke Filistejaca."

<span id="an_13:6">13:6</span> Žena ode i kaza mužu: "Božji čovjek došao
k meni, lice mu kao u Božjeg anđela, puno dostojanstva. Nisam ga upitala
odakle je došao, niti mi on kaza svog imena.

<span id="an_13:7">13:7</span> Ali mi je rekao: 'Ti ćeš začeti i roditi
sina. Ne pij odsad ni vina ni žestoka pića i ne jedi ništa nečisto jer
će ti dijete biti nazirej Božji od majčine utrobe do smrti.'"

<span id="an_13:8">13:8</span> Tada se Manoah pomoli Jahvi i reče:
"Molim te, Gospode, neka Božji čovjek koga si jednom poslao dođe još
jednom k nama i pouči nas što ćemo činiti s djetetom kad se rodi!"

<span id="an_13:9">13:9</span> Jahve usliši Manoaha i Anđeo Jahvin dođe
opet k ženi dok je sjedila u polju. Manoah, muž njezin, ne bijaše kraj
nje.

<span id="an_13:10">13:10</span> Žena brzo otrča da obavijesti muža i
reče mu: "Gle, ukazao mi se čovjek koji mi je došao onog dana."

<span id="an_13:11">13:11</span> Manoah ustade, pođe za ženom i kada
dođe k čovjeku, upita ga: "Jesi li ti onaj što je govorio s ovom ženom?"
A on odgovori: "Jesam."

<span id="an_13:12">13:12</span> "Kada se ispuni ono što si rekao", opet
će Manoah, "po kojim propisima i kako treba postupati s djetetom?"

<span id="an_13:13">13:13</span> Anđeo Jahvin odgovori Manoahu: "Neka se
žena čuva svega što sam joj zabranio.

<span id="an_13:14">13:14</span> Neka ne uživa ništa što dolazi od
vinove loze, neka ne pije ni vina ni žestoka pića, neka ne jede ništa
nečisto i neka se drži svega što sam joj zapovjedio."

<span id="an_13:15">13:15</span> Tada reče Manoah Anđelu Jahvinu: "Rado
bismo te ustavili i pogostili jaretom."

<span id="an_13:16">13:16</span> Anđeo Jahvin nato će Manoahu: "Sve da
me i ustaviš, ja ne bih jeo tvoga jela; nego ako želiš žrtvovati
paljenicu, prinesi je Jahvi." Manoah, ne znajući da je to Anđeo Jahvin,

<span id="an_13:17">13:17</span> reče tada Anđelu Jahvinu: "Kako ti je
ime, da te možemo častiti kada se ispuni što si obećao."

<span id="an_13:18">13:18</span> Anđeo Jahvin odgovori mu: "Zašto pitaš
za moje ime? Ono je tajanstveno."

<span id="an_13:19">13:19</span> Manoah nato uze jare i prinos te ga na
stijeni kao paljenicu žrtvova Jahvi koji čini tajanstvene stvari.

<span id="an_13:20">13:20</span> Kada se poče dizati plamen sa žrtvenika
k nebu, podiže se Anđeo Jahvin u tome plamenu. Kad to vidješe Manoah i
njegova žena, padoše ničice.

<span id="an_13:21">13:21</span> Anđeo Jahvin nije se više ukazivao
Manoahu i njegovoj ženi. Manoah tada shvati da je to Anđeo Jahvin.

<span id="an_13:22">13:22</span> "Zacijelo ćemo umrijeti", reče ženi,
"jer smo vidjeli Boga."

<span id="an_13:23">13:23</span> "Da nas je htio usmrtiti", odgovori mu
žena, "ne bi iz naše ruke primio paljenice ni prinosa i ne bi nam dao da
sve to vidimo niti da takvo što čujemo."

<span id="an_13:24">13:24</span> Žena rodi sina i nadjenu mu ime Samson.
Dijete odraste i Jahve ga blagoslovi.

<span id="an_13:25">13:25</span> I Jahvin duh bijaše s njim u Danovu
taboru, između Sore i Eštaola.

<span id="an_14:1">14:1</span> I siđe Samson u Timnu i ugleda ondje
djevojku među filistejskim kćerima.

<span id="an_14:2">14:2</span> Vrativši se, povjeri to ocu i majci:
"Opazio sam u Timni", reče on, "djevojku među filistejskim kćerima:
oženite me njome."

<span id="an_14:3">14:3</span> Otac i mati rekoše: "Zar nema djevojaka
među kćerima tvoga plemena i u svemu našem narodu da moraš uzeti ženu
između neobrezanih Filistejaca?" Ali Samson odgovori ocu: "Oženi me
njome jer mi ona omilje."

<span id="an_14:4">14:4</span> Otac mu i majka nisu znali da je to od
Jahve, koji je tražio zadjevicu s Filistejcima jer Filistejci u ono doba
vladahu Izraelom.

<span id="an_14:5">14:5</span> Samson siđe tako u Timnu i kad dođe do
timnjanskih vinograda, gle - odjednom preda nj iskoči mladi lav ričući.

<span id="an_14:6">14:6</span> Duh Jahvin zahvati Samsona, i on goloruk
raskida lava kao što se raskida jare; ali ne reče ni ocu ni majci što je
učinio.

<span id="an_14:7">14:7</span> Došavši, razgovori se s djevojkom i ona
mu omilje.

<span id="an_14:8">14:8</span> Poslije nekog vremena, kada se vratio da
je odvede, Samson skrenu da vidi mrtvog lava, a to u mrtvom lavu roj
pčela i med.

<span id="an_14:9">14:9</span> On uze meda u ruke i jeo ga je idući
putem. Kada se vratio k ocu i majci, dade ga i njima te i oni jedoše;
ali im ne reče da ga je uzeo iz mrtvog lava.

<span id="an_14:10">14:10</span> Zatim ode ženi i ondje prirediše gozbu
Samsonu; trajala je sedam dana, jer tako običavahu mladi ljudi.

<span id="an_14:11">14:11</span> Ali kako ga se bojahu, izabraše
trideset svadbenih drugova da budu uza nj.

<span id="an_14:12">14:12</span> Tad im reče Samson: "Hajde da vam zadam
zagonetku. Ako je odgonetnete za sedam svadbenih dana, dat ću vam
trideset truba finog platna i trideset svečanih haljina.

<span id="an_14:13">14:13</span> Ali ako je ne mognete odgonetnuti, vi
ćete meni dati trideset truba platna i trideset svečanih haljina."
"Zadaj nam zagonetku", odgovore mu oni, "mi te slušamo."

<span id="an_14:14">14:14</span> A on im reče: "Od onog koji jede izišlo
je jelo, od jakoga izišlo je slatko." Ali za tri dana nisu mogli
odgonetnuti zagonetke.

<span id="an_14:15">14:15</span> Četvrtoga dana rekoše Samsonovoj ženi:
"Izvuci od muža na prijevaru rješenje zagonetke, ili ćemo spaliti i tebe
i očev ti dom! Zar ste nas ovamo pozvali da nas oplijenite?"

<span id="an_14:16">14:16</span> Tada žena, uplakana, obisnu Samsonu oko
vrata govoreći: "Ti mene samo mrziš i ne ljubiš me. Zadao si zagonetku
sinovima moga naroda, a meni je nisi objasnio." On joj odgovori: "Nisam
je objasnio ni ocu ni majci, a tebi da je kažem?"

<span id="an_14:17">14:17</span> Ona mu plakaše oko vrata sedam dana,
koliko je trajala gozba. Sedmoga dana on joj kaza odgonetku: toliko je
na nj navaljivala. I ona je odade sinovima svoga naroda.

<span id="an_14:18">14:18</span> Sedmoga dana, prije nego je zašlo
sunce, ljudi iz toga grada rekoše Samsonu: "Što ima slađe od meda i što
ima jače od lava?" A on im odgovori: "Da niste s mojom junicom orali, ne
biste zagonetke pogodili."

<span id="an_14:19">14:19</span> Tada duh Jahvin dođe na njega, te on
siđe u Aškelon i ondje pobi trideset ljudi, uze im odjeću i dade svečane
haljine onima koji su odgonetnuli zagonetku, a onda se sav gnjevan vrati
očevoj kući.

<span id="an_14:20">14:20</span> A Samsonovu ženu dadoše drugu koji mu
bijaše svadbeni pratilac.

<span id="an_15:1">15:1</span> Poslije nekog vremena, o žetvi pšenice,
Samson dođe da pohodi svoju ženu, donijevši joj kozle i reče: "Želim ući
k svojoj ženi u ložnicu." Ali mu tast ne dopusti.

<span id="an_15:2">15:2</span> "Mislio sam," reče mu on, "da si je
zamrzio, pa sam je dao tvome drugu. Ali zar njezina mlađa sestra nije
ljepša od nje? Uzmi je namjesto one!"

<span id="an_15:3">15:3</span> Samson mu odgovori: "Ovaj put neću biti
krivac Filistejcima kad im učinim zlo."

<span id="an_15:4">15:4</span> I ode Samson, ulovi tri stotine lisica,
uze luči i, okrenuvši rep prema repu, stavi jednu luč među dva repa.

<span id="an_15:5">15:5</span> Tad zapali luči, pusti lisice u
filistejska polja i popali im snopove, i nepokošeno žito, i vinograde, i
maslinike.

<span id="an_15:6">15:6</span> Filistejci zapitaše: "Tko je to učinio?"
Odgovoriše im: "Samson, Timnjaninov zet, zato što mu tast oduze ženu i
dade je njegovu drugu." Tad Filistejci odoše i spališe onu ženu i njenu
obitelj.

<span id="an_15:7">15:7</span> "Kad ste to učinili", reče im Samson,
"neću mirovati dok vam se ne osvetim."

<span id="an_15:8">15:8</span> I sve ih izudara uzduž i poprijeko i
žestoko ih porazi. Poslije toga ode u spilju Etamske stijene i ondje se
nastani.

<span id="an_15:9">15:9</span> Tad Filistejci krenuše, utaboriše se u
Judi i raširiše do Lehija.

<span id="an_15:10">15:10</span> "Zašto ste pošli na nas?" - upitaše ih
Judejci. A oni im odgovoriše: "Pošli smo da svežemo Samsona i da mu
učinimo kako je on učinio nama."

<span id="an_15:11">15:11</span> Tri tisuće Judejaca odoše tada k spilji
Etamske stijene i rekoše Samsonu: "Zar ne znaš da Filistejci nama
gospodare? Zašto si nam onda to učinio?" On im odgovori: "Kako oni meni,
tako ja njima!" A oni mu rekoše:

<span id="an_15:12">15:12</span> "Dođosmo da te svežemo i predamo u ruke
Filistejaca." "Zakunite mi se", reče im, "da me nećete ubiti."

<span id="an_15:13">15:13</span> "Ne", odgovoriše mu, "mi ćemo te samo
svezati i predati u njihove ruke, ali te zacijelo ne želimo pogubiti."
Onda ga svezaše sa dva nova užeta i odvedoše iz spilje.

<span id="an_15:14">15:14</span> Kad ga dovedoše u Lehi i kad
Filistejci, vičući od radosti, pojuriše na nj, duh Jahvin zahvati ga i
užeta na njegovim rukama postadoše kao laneni konci, spaljeni ognjem, i
spadoše mu s ruku.

<span id="an_15:15">15:15</span> Spazivši još sirovu magareću čeljust,
pruži on ruku, uze onu čeljust i pobi njome tisuću ljudi.

<span id="an_15:16">15:16</span> Tad reče Samson: "Magarećom čeljusti
gomile prebih, Magarećom čeljusti tisuću pobih."

<span id="an_15:17">15:17</span> Rekavši to, baci čeljust iz ruke. Zato
odonda ono mjesto zovu Ramat Lehi.

<span id="an_15:18">15:18</span> Kako bijaše jako ožednio, zavapi Jahvi
govoreći: "Ti si izvojštio ovu veliku pobjedu rukama svoga sluge, a zar
sada moram umrijeti od žeđi i pasti u ruke neobrezanima?"

<span id="an_15:19">15:19</span> Tad Jahve rasiječe udubinu što je kod
Lehija i voda poteče iz nje. Samson se napi i vrati mu se snaga, oživje
mu duh. Zato su onom izvoru dali ime En Hakore, a postoji još i danas u
Lehiju.

<span id="an_15:20">15:20</span> Samson bijaše sudac u Izraelu za
vrijeme filistejske vladavine dvadeset godina.

<span id="an_16:1">16:1</span> Odatle ode Samson u Gazu; ondje vidje
neku bludnicu i uđe k njoj.

<span id="an_16:2">16:2</span> Žiteljima Gaze javiše: "Samson je došao
ovamo!" Opkoliše ga i vrebahu ga svu noć na gradskim vratima. Svu noć
bijahu mirni. "Pričekajmo do zore", mišljahu, "pa ćemo ga ubiti."

<span id="an_16:3">16:3</span> Ali je Samson ležao samo do ponoći, a o
ponoći ustade, dohvati gradska vrata s oba dovratnika, iščupa ih zajedno
s prijevornicom, metnu ih na ramena i odnese na vrh gore koja je
nasuprot Hebronu i položi ih ondje.

<span id="an_16:4">16:4</span> Poslije toga zamilova on neku ženu iz
doline Soreka po imenu Delilu.

<span id="an_16:5">16:5</span> Filistejski knezovi dođoše k njoj i
rekoše joj: "Zavedi ga i doznaj gdje stoji njegova velika snaga, kako
bismo ga mogli svladati pa da ga svežemo i učinimo nemoćnim. A dat će ti
svaki od nas po tisuću i sto srebrnih šekela."

<span id="an_16:6">16:6</span> Delila upita Samsona: "Kaži mi gdje stoji
tvoja velika snaga i čime bi se mogao svezati i svladati."

<span id="an_16:7">16:7</span> Samson joj odgovori: "Da me svežu sa
sedam svježih još neosušenih žila od luka, onemoćao bih i postao kao
običan čovjek."

<span id="an_16:8">16:8</span> Filistejski knezovi donesu Delili sedam
svježih još neosušenih žila i ona ga veza njima.

<span id="an_16:9">16:9</span> Kod nje u sobi bijaše zasjeda i ona
viknu: "Samsone, eto Filistejaca na te!" On pokida žile kao što se
prekine kučina kad se primakne ognju. I tako ne doznadoše za tajnu
njegove snage.

<span id="an_16:10">16:10</span> Tad reče Delila Samsonu: "Prevario si
me i slagao mi. Ali mi sada kaži čime bi te trebalo vezati."

<span id="an_16:11">16:11</span> On joj odgovori: "Da me dobro svežu
novim još neupotrijebljenim užetima, onemoćao bih i postao kao običan
čovjek."

<span id="an_16:12">16:12</span> Tada Delila uze nova užeta, sveza ga
njima i viknu mu: "Samsone, eto Filistejaca na te!" Kod nje u sobi
bijaše zasjeda, ali on prekide užeta na rukama kao da su konci.

<span id="an_16:13">16:13</span> Tada Delila reče Samsonu: "Varaš me
svejednako i lažeš mi. Kaži mi napokon čime bi te trebalo vezati." On
joj odgovori: "Da otkaš sedam pramenova moje kose na tkalačkom stanu i
da ih zaglaviš klinom, onemoćao bih i postao kao običan čovjek."

<span id="an_16:14">16:14</span> Ona ga uspava i otka sedam pramenova
njegove kose na tkalačkom stanu, zabi klin i viknu mu: "Eto Filistejaca
na te, Samsone!" On se probudi i istrgne i klin i tkalački stan. I nije
otkrila tajnu njegove snage.

<span id="an_16:15">16:15</span> Delila mu reče: "Kako možeš reći da me
ljubiš kad tvoje srce nije sa mnom? Triput si me već prevario i nisi mi
kazao gdje je tvoja velika snaga."

<span id="an_16:16">16:16</span> Kako mu je svakog dana dodijavala
molbama i mučila ga, njemu već dozlogrdje.

<span id="an_16:17">16:17</span> I otvori joj cijelo svoje srce: "Nikada
britva nije prešla po mojoj glavi jer sam od majčine utrobe nazirej
Božji. Da me obriju, sva bi me snaga ostavila, onemoćao bih i postao bih
kao običan čovjek."

<span id="an_16:18">16:18</span> Delila tad shvati da joj je otvorio
cijelo svoje srce; pozva filistejske knezove i reče im: "Dođite sada jer
mi je otvorio cijelo svoje srce." I filistejski knezovi dođoše k njoj i
donesoše sa sobom novac.

<span id="an_16:19">16:19</span> Uspavavši Samsona na svojim koljenima,
ona dozva čovjeka te mu obrija s glave sedam pramenova kose. Tako on
poče slabiti i ostavi ga snaga.

<span id="an_16:20">16:20</span> Kad ona povika: "Samsone, eto
Filistejaca na te!" on se probudi i pomisli: "Izvući ću se kao i uvijek
i oslobodit ću se." Ali nije znao da se Jahve od njega okrenuo.

<span id="an_16:21">16:21</span> Filistejci ga uhvatiše, iskopaše mu oči
i odvedoše ga u Gazu. Okovaše ga dvostrukim mjedenim lancem te je
okretao mlin u tamnici.

<span id="an_16:22">16:22</span> Ali kosa gdje mu je obrijaše počne opet
rasti.

<span id="an_16:23">16:23</span> A knezovi se filistejski skupiše da
prinesu veliku žrtvu svome bogu Dagonu i da se provesele. Govorahu oni:
"Bog naš predade nam u ruke Samsona, našeg neprijatelja."

<span id="an_16:24">16:24</span> A narod, vidjevši ga, uze hvaliti svoga
boga i klicati u njegovu čast govoreći: "Bog naš predade nam u ruke
Samsona, našeg neprijatelja, koji nam je zemlju pustošio i tolike naše
usmrtio."

<span id="an_16:25">16:25</span> Kad im se srce razigralo, povikaše:
"Dovedite Samsona da nas zabavlja!" I dovedoše iz tamnice Samsona i on
igraše pred njima; a onda ga postaviše među stupove.

<span id="an_16:26">16:26</span> Samson tada reče dječaku koji ga je
vodio za ruku: "Vodi me i pomozi mi da opipam stupove na kojima počiva
zdanje da se naslonim na njih."

<span id="an_16:27">16:27</span> A kuća bijaše puna ljudi i žena. Bijahu
tu i svi filistejski knezovi, a na krovu tri tisuće ljudi koji su
gledali kako Samson igra.

<span id="an_16:28">16:28</span> Samson zavapi Jahvi: "Gospodine Jahve,
spomeni me se i samo mi još sada podaj snagu da se Filistejcima odjednom
osvetim za oba oka."

<span id="an_16:29">16:29</span> I Samson napipa dva srednja stupa na
kojima počivaše zdanje, oprije se o njih, desnom o jedan, a lijevom o
drugi,

<span id="an_16:30">16:30</span> i viknu: "Neka poginem s Filistejcima!"
Nato uprije iz sve snage i sruši zdanje na knezove i na sav narod koji
se ondje nalazio. Više ih ubi umirući nego što ih pobi za života.

<span id="an_16:31">16:31</span> Poslije dođoše njegova braća i sva kuća
njegova oca, uzeše ga i odnesoše i pokopaše ga između Sore i Eštaola, u
grobu Manoaha, oca njegova. On je sudio Izraelu dvadeset godina.

<span id="an_17:1">17:1</span> Bijaše u Efrajimovoj gori čovjek po imenu
Mikajehu.

<span id="an_17:2">17:2</span> On reče majci: "Tisuću i sto srebrnih
šekela što su ti ukradeni i zbog kojih si izustila kletvu - uši su je
moje čule - taj je novac kod mene, ja sam ga uzeo." Mati mu odgovori:
"Jahve te blagoslovio, sine moj!"

<span id="an_17:3">17:3</span> I Mikajehu vrati joj tisuću i sto
srebrnih šekela. A mati mu njegova reče: "Te sam novce posvetila Jahvi
iz svoje ruke za tebe, sine moj, da se izdjela za to rezan ili ljeven
idol. I evo, za to ih dajem."

<span id="an_17:4">17:4</span> Majka uze dvije stotine srebrnih šekela i
dade ih zlataru. On načini od njih rezani i ljeveni idol koji postaviše
u Mikajehuovoj novoj kući.

<span id="an_17:5">17:5</span> On mu sagradi svetište, zatim načini efod
i terafe te posveti jednoga od svojih sinova da mu bude svećenik.

<span id="an_17:6">17:6</span> U to vrijeme u Izraelu nije bilo kralja i
svatko je radio po miloj volji.

<span id="an_17:7">17:7</span> Bijaše neki mladić iz Betlehema u Judi,
iz Judina plemena; bio je levit i boravio je ondje kao došljak.

<span id="an_17:8">17:8</span> Taj čovjek ode iz grada Betlehema u Judi
da se nastani na kakvu prikladnu mjestu kao došljak. Putujući, dođe u
Efrajimovu goru do Mikine kuće.

<span id="an_17:9">17:9</span> Mika ga upita: "Odakle dolaziš?" "Ja sam
levit iz Judina Betlehema", odgovori mu on, "i putujem da se negdje
nastanim."

<span id="an_17:10">17:10</span> "Ostani kod mene", reče mu Mika, "i
budi mi ocem i svećenikom, a ja ću ti davati deset srebrnih šekela na
godinu, haljine i hranu." I levit uđe.

<span id="an_17:11">17:11</span> Levit je pristao da ostane u njega, i
mladić mu bijaše kao jedan od sinova.

<span id="an_17:12">17:12</span> Mika posveti levita za svećenika;
mladić je postao njegovim svećenikom i živio je u Mikinoj kući.

<span id="an_17:13">17:13</span> "Sad znam", reče Mika, "da će mi Jahve
učiniti dobro kad imam levita za svećenika."

<span id="an_18:1">18:1</span> U ono vrijeme ne bijaše kralja u Izraelu.
Tada je Danovo pleme tražilo zemljište gdje da se naseli, jer mu do toga
dana nije dopalo zemljište među Izraelovim plemenima.

<span id="an_18:2">18:2</span> Zato poslaše Danovci petoricu ljudi iz
svoga plemena, ljude osobito hrabre iz Sore i Eštaola, da izvide i
upoznaju zemlju. I rekoše im: "Idite, istražite zemlju." I oni dođoše u
Efrajimovu goru, do Mikine kuće, i ondje zanoćiše.

<span id="an_18:3">18:3</span> Kako bijahu blizu Mikine kuće, poznaše
glas mladog levita; svratiše se onamo te ga upitaše: "Tko te doveo
ovamo? Što tu radiš? I što ćeš tu?"

<span id="an_18:4">18:4</span> A on im odgovori: "Mika je učinio sa mnom
tako i tako. On me najmio, a ja mu služim kao svećenik."

<span id="an_18:5">18:5</span> "Upitaj Boga", kazaše mu, "da znamo hoće
li nam uspjeti put koji smo poduzeli."

<span id="an_18:6">18:6</span> "Idite u miru", odgovori im svećenik,
"put na koji ste pošli po volji je Jahvi."

<span id="an_18:7">18:7</span> Tada odoše ona petorica i stigoše u
Lajiš. I vidješe da narod koji prebiva u njemu živi bez straha - po
običaju Sidonaca - bezbrižno i mirno; imaju svega što rodi zemlja,
daleko su od Sidonaca i nemaju nikakvih odnosa s Aramejcima.

<span id="an_18:8">18:8</span> Kad se vratiše svojoj braći u Sori i
Eštaolu, braća ih upitaše: "Što ste doznali?"

<span id="an_18:9">18:9</span> Oni odgovoriše: "Na noge! Navalimo na
njih! Zemlja koju smo vidjeli vrlo je dobra. O vi, lijenčine! Ne
oklijevajte navaliti da osvojite tu zemlju.

<span id="an_18:10">18:10</span> Kada dođete, naći ćete ondje bezbrižan
narod. Zemlja je prostrana. Bog je predao u vaše ruke mjesto koje ne
oskudijeva ni u čemu što rodi zemlja!"

<span id="an_18:11">18:11</span> Tako je odande krenulo šest stotina
naoružanih ljudi iz Danova plemena iz Sore i Eštaola.

<span id="an_18:12">18:12</span> Krenuli su i utaborili se u Kirjat
Jearimu u Judi. Zato se to mjesto naziva do današnjeg dana Danovim
taborom, a nalazi se na zapadu od Kirjat Jearima.

<span id="an_18:13">18:13</span> Odatle se zaputiše u Efrajimovu goru i
dođoše do Mikine kuće.

<span id="an_18:14">18:14</span> A ona petorica što bijahu išla izviđati
zemlju rekoše svojoj braći: "Znate li da u ovim kućama imaju efod,
terafe i ljeveni idol? Sada pazite što ćete raditi."

<span id="an_18:15">18:15</span> Skrenuvši, oni uđoše u kuću mladog
levita, u Mikinu kuću, i pozdraviše ga.

<span id="an_18:16">18:16</span> I dok je šest stotina naoružanih ljudi
od Danovih sinova stajalo pred vratima,

<span id="an_18:17">18:17</span> ona petorica što su išla izviđati
zemlju uđoše, uzeše efod, terafe i ljeveni idol, a svećenik stajaše na
pragu pokraj šest stotina naoružanih ljudi.

<span id="an_18:18">18:18</span> Kad su ušli u Mikinu kuću i uzeli efod,
terafe, rezani i ljeveni idol, svećenik im reče: "Što to radite?"

<span id="an_18:19">18:19</span> "Šuti", odgovoriše mu. "Stavi ruku na
usta i hajde s nama. Bit ćeš nam otac i svećenik. Zar ti je bolje biti
svećenikom u kući jednog čovjeka nego da budeš svećenikom jednog plemena
i roda u Izraelu?"

<span id="an_18:20">18:20</span> Svećenik se obradova; uze on efod,
terafe i rezani i ljeveni idol te ode s ljudima.

<span id="an_18:21">18:21</span> Vrativši se na put kojim su krenuli,
odoše pustivši naprijed žene i djecu, stoku i dragocjenosti.

<span id="an_18:22">18:22</span> Bijahu već daleko od Mikine kuće, kad
gle - ljudi što življahu u susjednim kućama, blizu Mikine, uzbunili se i
krenuli u potjeru za Danovcima.

<span id="an_18:23">18:23</span> Kada počeše vikati za Danovim sinovima,
oni se obazreše i rekoše Miki: "Što ti je? Što ste se skupili?"

<span id="an_18:24">18:24</span> On odgovori: "Uzeli ste moga boga koga
sam sebi načinio i svećenika te odlazite. A što ostaje meni? I još mi
kažete: 'Što ti je?'"

<span id="an_18:25">18:25</span> Danovci mu odgovore: "Da te više nismo
čuli! Jer bi gnjevni ljudi mogli udariti na vas te bi upropastio sebe i
svoju kuću!"

<span id="an_18:26">18:26</span> Danovci odoše dalje, a Mika, videći da
su jači od njega, okrenu se i vrati kući.

<span id="an_18:27">18:27</span> I tako, uzevši boga što ga je načinio
Mika i svećenika koga je najmio da mu služi, Danovci navališe na Lajiš,
na mirne i spokojne ljude, te ih posjekoše oštrim mačem i spališe grad.

<span id="an_18:28">18:28</span> Nikoga ne bijaše da pomogne Lajišanima,
jer bijahu daleko od Sidona i ne imahu nikakvih odnosa s Aramejcima, a
osim toga grad bijaše u dolini koja se pruža prema Bet-Rehobu. Potom su
opet sagradili grad i nastanili se u njemu.

<span id="an_18:29">18:29</span> I nazvaše ga Dan, po imenu svoga pretka
Dana, koji se rodio Izraelu. A prije se grad zvao Lajiš.

<span id="an_18:30">18:30</span> I Danovci namjestiše sebi rezani i
ljeveni idol. A Jonatan, sin Geršona, sina Mojsijeva, a zatim njegovi
sinovi, bijahu svećenici Danova plemena do dana kada je narod bio
odveden u izgnanstvo.

<span id="an_18:31">18:31</span> I stajaše im onaj rezani i ljeveni idol
što ga je Mika načinio, i ostade ondje za sve vrijeme dokle Dom Božji
bijaše u Šilu.

<span id="an_19:1">19:1</span> U ono vrijeme kad u Izraelu još ne bijaše
kralja, živio neki čovjek, levit, kao došljak na kraju Efrajimove gore.
Uzeo on za inoču ženu iz Judina Betlehema.

<span id="an_19:2">19:2</span> Rasrdivši se jednom, njegova ga inoča
ostavi i vrati se u očevu kuću u Judin Betlehem i bila je ondje neko
vrijeme, kakva četiri mjeseca.

<span id="an_19:3">19:3</span> Njen muž ode k njoj da je urazumi i
dovede natrag; imao je sa sobom slugu i dva magarca. Dok je prilazio
kući oca mlade žene, opazi ga tast i veselo mu iziđe u susret.

<span id="an_19:4">19:4</span> Tast, otac mlade žene, zadrži ga tri dana
kod sebe te su jeli, pili i noćivali.

<span id="an_19:5">19:5</span> Četvrtoga dana uraniše; levit se spremao
da ide, kad otac mlade žene reče zetu: "Okrijepi se zalogajem kruha, pa
onda idite."

<span id="an_19:6">19:6</span> I tako sjedoše te su obojica jela i pila,
a onda otac mlade žene reče čovjeku: "Hajde, ostani još noćas i
proveseli se!"

<span id="an_19:7">19:7</span> A kad čovjek ustade da pođe, tast uze
navaljivati na njega te on još jednom ondje prenoći.

<span id="an_19:8">19:8</span> Petoga dana levit urani da krene, ali mu
otac mlade žene reče: "Okrijepi se najprije!" Tako su proveli vrijeme
jedući zajedno dok se nije nagnuo dan.

<span id="an_19:9">19:9</span> Muž ustade da ide, s inočom i slugom, kad
mu tast, otac mlade žene, reče: "Evo se dan nagnuo k večeru. Prenoći još
ovdje i proveseli se, pa sutra uranite na put i vratite se svom šatoru."

<span id="an_19:10">19:10</span> Ali čovjek ne htjede prenoćiti nego
ustade i krenu. Tako je došao do pred Jebus, to jest Jeruzalem. S njim
su bila dva osamarena magarca, inoča i sluga.

<span id="an_19:11">19:11</span> Kad su bili blizu Jeruzalema, dan se
već jako nagnuo, pa sluga reče svome gospodaru: "Hajde da se svratimo u
taj jebusejski grad da tu prenoćimo."

<span id="an_19:12">19:12</span> Ali mu gospodar odgovori: "Nećemo se
svraćati u grad tuđinaca koji nisu Izraelci, nego ćemo ići do Gibee."

<span id="an_19:13">19:13</span> Još reče sluzi: "Hajde, požurimo se da
stignemo u koje od tih mjesta gdje ćemo prenoćiti, u Gibeu ili Ramu."

<span id="an_19:14">19:14</span> I prođoše, nastavljajući put. Kad su
stigli pred Benjaminovu Gibeu, sunce je zapadalo.

<span id="an_19:15">19:15</span> Oni skrenuše onamo da prenoće u Gibei.
Ušavši, levit sjede na gradskom trgu, ali ne bijaše nikoga da ih primi u
kuću da prenoće.

<span id="an_19:16">19:16</span> I dođe neki starac koji se predvečer
vraćao s posla u polju. Bijaše to čovjek iz Efrajimove gore; življaše u
Gibei kao došljak, a svi žitelji toga mjesta bijahu Benjaminovci.

<span id="an_19:17">19:17</span> Podigavši oči, ugleda putnika na
gradskom trgu: "Odakle dolaziš i kamo ćeš?" - upita ga starac.

<span id="an_19:18">19:18</span> A on mu odgovori: "Idemo od Judina
Betlehema, na kraj Efrajimove gore. Ja sam odande. Išao sam u Judin
Betlehem i vraćam se kući, ali nema nikoga da me primi k sebi u kuću.

<span id="an_19:19">19:19</span> Imam i slame i krme za svoje magarce, a
i kruha i vina za sebe, za svoju ženu i za momka koji prati mene, tvoga
slugu. Imamo svega dosta."

<span id="an_19:20">19:20</span> "Mir s tobom i dobro mi došao",
odgovori starac. "Moja je briga što ti je potrebno, samo nemoj noćiti na
trgu."

<span id="an_19:21">19:21</span> I uvede ga u svoju kuću i baci krme
magarcima. Putnici su oprali noge, a onda jeli i pili.

<span id="an_19:22">19:22</span> Dok su se oni krijepili, gle, neki
građani, opaki ljudi, okružiše kuću i, lupajući svom snagom o vrata,
rekoše starcu, gospodaru kuće: "Izvedi toga čovjeka što je ušao u tvoju
kuću da ga se namilujemo."

<span id="an_19:23">19:23</span> Tad iziđe domaćin iz kuće i reče im:
"Ne, braćo moja, ne činite zla. Taj je čovjek ušao u moju kuću, zato ne
činite bezakonja.

<span id="an_19:24">19:24</span> Evo, moja je kći djevica, prepustit ću
vam je. Činite od nje što vam drago, ali ovom čovjeku ne činite
bezakonja."

<span id="an_19:25">19:25</span> Ljudi ga ne htjedoše poslušati. Tad
onaj čovjek uze inoču te im je izvede. Oni su je silovali i zlostavljali
svu noć do jutra, a kad je zora zabijeljela, pustiše je.

<span id="an_19:26">19:26</span> Pred zoru žena dođe i pade na ulaz kuće
onog čovjeka gdje je bio njen gospodar i ležala je ondje dok se nije
razdanilo.

<span id="an_19:27">19:27</span> Njen je gospodar ujutro ustao, otvorio
kućna vrata te izišao da nastavi put, kad spazi ženu, svoju inoču, kako
leži na kućnim vratima s rukama na pragu.

<span id="an_19:28">19:28</span> "Ustani, idemo!" - reče joj. Ali ne
bijaše odgovora. Onda je uze, natovari na magarca i krenu na put da se
vrati kući.

<span id="an_19:29">19:29</span> Kada je došao kući, trže nož i uze
mrtvo tijelo inočino, rasiječe ga, ud po ud, na dvanaest dijelova te ih
razasla u sve krajeve Izraela.

<span id="an_19:30">19:30</span> I tko god vidje reče: "Ovakvo što se
nije dogodilo od dana kada su Izraelci izašli iz Egipta do današnjeg
dana. Valja o tome promisliti, vijećati i govoriti."

<span id="an_20:1">20:1</span> Tada iziđe sav Izrael i sabra se sva
zajednica kao jedan čovjek, od Dana do Beer Šebe i do gileadske zemlje,
kod Jahve u Mispi.

<span id="an_20:2">20:2</span> Glavari svega naroda, svih Izraelovih
plemena, dođoše na zbor Božjeg naroda, četiri stotine tisuća pješaka
vičnih maču.

<span id="an_20:3">20:3</span> A Benjaminovci doznaše da su Izraelovi
sinovi uzišli u Mispu. Sinovi Izraelovi zapitaše tada: "Kažite nam kako
se dogodio zločin!"

<span id="an_20:4">20:4</span> Levit, muž ubijene žene, uze riječ:
"Došao sam s inočom u Benjaminovu Gibeu da prenoćim.

<span id="an_20:5">20:5</span> A građani Gibee ustadoše na mene i noću
opkoliše kuću u kojoj sam bio; mene su htjeli ubiti, a moju su inoču
silovali tako da je umrla.

<span id="an_20:6">20:6</span> Zato sam uzeo mrtvu inoču, rasjekao je u
komade i razaslao je u sve krajeve Izraelove baštine, jer su počinili
sramotno djelo u Izraelu.

<span id="an_20:7">20:7</span> Izraelci, evo vas svih ovdje.
Posavjetujte se i ovdje stvorite odluku."

<span id="an_20:8">20:8</span> Sav narod ustade kao jedan čovjek
govoreći: "Neka se nitko od nas ne vraća svome šatoru, neka nitko ne ide
svojoj kući!

<span id="an_20:9">20:9</span> Nego da sada ovo učinimo Gibei: bacit
ćemo ždrijeb;

<span id="an_20:10">20:10</span> i uzet ćemo iz svih Izraelovih plemena
po deset ljudi od stotine, po stotinu od tisuće i po tisuću od deset
tisuća: oni će nositi hranu vojsci, onima koji će krenuti da kazne
Benjaminovu Gibeu za sramotu što ju je počinila u Izraelu."

<span id="an_20:11">20:11</span> I sabraše se svi Izraelci protiv onoga
grada, udruženi kao jedan čovjek.

<span id="an_20:12">20:12</span> Tada Izraelova plemena razaslaše
poslanike po svemu Benjaminovu plemenu s porukom: "Kakav se to zločin
dogodio među vama?

<span id="an_20:13">20:13</span> Sada izručite one opake ljude što su u
Gibei da ih smaknemo te iskorijenimo zlo iz Izraela!" Ali Benjaminovci
ne htjedoše poslušati svoje braće Izraelaca.

<span id="an_20:14">20:14</span> Benjaminovci se skupiše u Gibeu iz
svojih gradova da se pobiju s Izraelcima.

<span id="an_20:15">20:15</span> A Benjaminovaca koji su došli iz raznih
gradova nabrojiše toga dana dvadeset i šest tisuća ljudi vičnih maču,
bez stanovnika Gibee.

<span id="an_20:16">20:16</span> Od svega toga naroda bijaše sedam
stotina vrsnih ljudi, koji su bili ljevaci, i svaki je taj gađao kamenom
iz praćke navlas točno, ne promašujući cilja.

<span id="an_20:17">20:17</span> A bijaše Izraelaca, osim sinova
Benjaminovih, četiri stotine tisuća, sve ljudi vičnih maču i sve samih
ratnika.

<span id="an_20:18">20:18</span> I sinovi Izraelovi, ustavši, pođoše u
Betel da se posavjetuju s Bogom: "Tko će od nas prvi u boj protiv
Benjaminovaca?" - zapitaše Izraelci. A Jahve odgovori: "Neka Juda pođe
prvi."

<span id="an_20:19">20:19</span> Izjutra krenuše Izraelci te se
utaboriše pred Gibeom.

<span id="an_20:20">20:20</span> Krenuvši u boj protiv Benjaminovaca,
svrstaše se u bojni red pred Gibeom.

<span id="an_20:21">20:21</span> A Benjaminovci iziđoše iz Gibee i
pobiše toga dana Izraelu dvadeset i dvije tisuće ljudi, koji ostadoše na
onome polju.

<span id="an_20:22">20:22</span> Izraelci odoše i plakahu pred Jahvom
sve do večeri, a onda upitaše Jahvu govoreći: "Moramo li opet izići u
boj protiv sinova svoga brata Benjamina?" A Jahve im odgovori: "Pođite
na njega!"

<span id="an_20:23">20:23</span> Tada se vojska Izraelovih sinova
ohrabri i nanovo svrsta u bojni red na istome mjestu gdje se svrstala
prvog dana.

<span id="an_20:24">20:24</span> Drugoga se dana Izraelci približiše
Benjaminovcima,

<span id="an_20:25">20:25</span> ali toga drugog dana Benjamin iziđe iz
Gibee pred njih i pobi Izraelcima još osamnaest tisuće ljudi, koji
ostadoše na onome polju - sve sami poizbor ratnici, vični maču.

<span id="an_20:26">20:26</span> Tada svi Izraelci i sav narod odoše u
Betel te plakahu i stajahu ondje pred Jahvom; cio su dan postili do
večeri, prinosili paljenice i žrtve pomirnice pred Jahvom.

<span id="an_20:27">20:27</span> I tad opet Izraelci upitaše Jahvu, jer
se u ono vrijeme Kovčeg saveza Božjega nalazio na tome mjestu,

<span id="an_20:28">20:28</span> i Pinhas, sin Aronova sina Eleazara,
posluživaše ga. Oni upitaše: "Moramo li opet izići u boj protiv sinova
našega brata Benjamina?" A Jahve im odgovori: "Pođite, jer ću ih sutra
predati u vaše ruke."

<span id="an_20:29">20:29</span> Tad Izrael postavi čete u zasjedu oko
Gibee.

<span id="an_20:30">20:30</span> Trećega dana pođoše Izraelci protiv
Benjaminovaca i svrstaše se u bojne redove pred Gibeom, kao i prije.

<span id="an_20:31">20:31</span> Benjaminovci iziđoše na njih, a oni ih
odmamiše daleko od grada. Kao i prije, ubijahu Benjaminovci neke po
putovima, od kojih jedan ide u Betel, a drugi u Gibeu; ubiše tako oko
trideset Izraelaca.

<span id="an_20:32">20:32</span> I govorahu Benjaminovci: "Evo ih tučemo
kao i prvi put." A Izraelci rekoše: "Bježimo dok ih ne odmamimo na
otvorene putove, daleko od grada!"

<span id="an_20:33">20:33</span> Tada se glavnina Izraelove vojske
pomakne sa svoga položaja i svrsta se u bojni red kod Baal Tamara, a
zasjeda Izraelova iziđe iz svog skrovišta zapadno od Gibee.

<span id="an_20:34">20:34</span> Deset tisuća vrsnih ljudi izabranih iz
sveg Izraela sleže se prema Gibei. Boj bijaše žestok. Benjaminovci nisu
ni slutili da će ih zadesiti zlo.

<span id="an_20:35">20:35</span> I Jahve potuče Benjamina pred Izraelom
toga dana te Izraelci pobiše Benjaminu dvadeset i pet tisuća i sto ljudi
vičnih maču.

<span id="an_20:36">20:36</span> Benjaminovci vidješe da su pobijeđeni.
Ljudi Izraelci bijahu se povukli sa svojih bojnih položaja pred
Benjaminom uzdajući se u zasjedu što su je postavili oko Gibee.

<span id="an_20:37">20:37</span> A oni koji bijahu u zasjedi navališe
brže na Gibeu i, ušavši u nju, posjekoše oštrim mačem sve stanovništvo.

<span id="an_20:38">20:38</span> Izraelovi se ljudi bijahu dogovorili s
onima u zasjedi da ovi podignu iz grada stup dima kao znak:

<span id="an_20:39">20:39</span> tada bi se Izraelovi ljudi povukli iz
boja. Benjamin poče ubijati Izraelce i posiječe im tridesetak ljudi.
"Doista, padaju pred nama kao u prijašnjem boju."

<span id="an_20:40">20:40</span> A kada se znak, stup dima, počeo dizati
iz grada, obazre se Benjamin i vidje kako se plamen iz svega grada diže
prema nebu.

<span id="an_20:41">20:41</span> Tada se Izraelovi ljudi okrenuše, a
Benjaminovce obuze užas jer vidješe da ih je zadesilo zlo.

<span id="an_20:42">20:42</span> I pobjegoše ispred Izraelaca prema
pustinji, ali im ratnici bijahu za petama, a oni što su dolazili iz
grada ubijahu ih s leđa.

<span id="an_20:43">20:43</span> Tako su opkolili Benjamina i, goneći ga
bez predaha, uništiše ga pred Gibeom na istočnoj strani.

<span id="an_20:44">20:44</span> I palo je Benjaminu osmnaest tisuća
ljudi, sve samih vrsnih junaka.

<span id="an_20:45">20:45</span> Preživjeli se okrenuše i pobjegoše u
pustinju prema Rimonskoj stijeni. Sijekući po cestama, Izraelci pobiše
još pet tisuća ljudi; a onda pognaše Benjamina do Gideoma i pobiše još
dvije tisuće ljudi.

<span id="an_20:46">20:46</span> Toga dana palo je Benjaminovaca
dvadeset tisuća ljudi vičnih maču, sve samih vrsnih junaka.

<span id="an_20:47">20:47</span> Šest stotina ljudi pobjeglo je u
pustinju prema Rimonskoj stijeni.

<span id="an_20:48">20:48</span> Izraelovi se ljudi vratiše potom
Benjaminovcima, posjekoše oštrim mačem muškarce u gradovima, stoku i što
se god našlo; i sve gradove na koje su naišli u Benjaminu popališe
ognjem.

<span id="an_21:1">21:1</span> Izraelovi se ljudi bijahu ovako zakleli u
Mispi: "Nitko od nas neće dati svoju kćer za ženu Benjaminovu sinu."

<span id="an_21:2">21:2</span> I ode narod u Betel i ostade ondje pred
Bogom do večeri, naričući i jecajući.

<span id="an_21:3">21:3</span> Govorili su: "Zašto se, o Jahve, Bože
Izraelov, ova nesreća morala dogoditi da Izraelu danas nestane jednog
plemena?"

<span id="an_21:4">21:4</span> Sutradan uraniše ljudi i sagradiše ondje
žrtvenik; prinesoše paljenice i žrtve zahvalnice.

<span id="an_21:5">21:5</span> Tad zapitaše Izraelci: "Ima li koga među
svim plemenima Izraelovim da nije došao na zbor Jahvi?" Jer su se
svečano zakleli da će pogubiti onoga tko ne dođe u Mispu k Jahvi.

<span id="an_21:6">21:6</span> Izraelcima se sada sažalilo na brata
Benjamina te rekoše: "Danas je otkinuto jedno pleme od Izraela.

<span id="an_21:7">21:7</span> Kako ćemo dati žene onima koji su
preostali kad se zaklesmo Jahvom da im nećemo dati svojih kćeri za
žene?"

<span id="an_21:8">21:8</span> Zato zapitaše: "Ima li koga među
Izraelovim plemenima da nije došao k Jahvi u Mispu?" I pronađe se da
nije došao u tabor, na zbor, nitko od žitelja Jabeša u Gileadu.

<span id="an_21:9">21:9</span> Jer kada se narod prebrojio, ondje ne
bijaše nikoga od žitelja Jabeša u Gileadu.

<span id="an_21:10">21:10</span> Zato zajednica posla onamo dvanaest
tisuća hrabrih ljudi i zapovjedi im: "Idite i posijecite oštrim mačem
stanovnike Jabeša u Gileadu, zajedno sa ženama i djecom.

<span id="an_21:11">21:11</span> Evo što ćete učiniti: izručit ćete
prokletstvu sve muškarce i sve žene što su dijelile postelju sa
čovjekom, ali ćete sačuvati život djevicama." Tako i učiniše.

<span id="an_21:12">21:12</span> I našli su među stanovnicima Jabeša u
Gileadu četiri stotine mladih djevojaka koje nisu dijelile postelje s
čovjekom i doveli su ih u tabor u Šilu, koji je u Kanaanu.

<span id="an_21:13">21:13</span> Sva zajednica posla tada poslanike
Benjaminovcima koji bijahu na Rimonskoj stijeni: objaviše im mir.

<span id="an_21:14">21:14</span> Tako se oporavi Benjamin. Dadoše im one
među ženama iz Jabeša u Gileadu koje su ostavili na životu, ali ih ne
bijaše dovoljno za sve.

<span id="an_21:15">21:15</span> Narodu se sažalio Benjamin što je Jahve
načinio prazninu među Izraelovim plemenima.

<span id="an_21:16">21:16</span> "Kako ćemo naći žene onima što su
ostali", rekoše starješine zbora, "kad su Benjaminu istrijebljene žene?"

<span id="an_21:17">21:17</span> Rekoše još: "Kako sačuvati ostatak
Benjaminu da se ne zatre jedno pleme iz Izraela?

<span id="an_21:18">21:18</span> A ne možemo im dati svoje kćeri za
žene." Jer se bijahu zakleli rekavši: "Proklet bio onaj koji dade ženu
Benjaminu!"

<span id="an_21:19">21:19</span> "Ali", rekoše, "svake se godine slavi u
Šilu Jahvina svetkovina." Grad se nalazi na sjeveru od Betela, istočno
od ceste koja vodi iz Betela u Šekem i južno od Lebone.

<span id="an_21:20">21:20</span> I zato svjetovaše Benjaminovce: "Idite
u zasjedu po vinogradima.

<span id="an_21:21">21:21</span> Pazite, pa kada djevojke iz Šila iziđu
da plešu u kolu, vi iskočite iz vinograda, otmite svaki sebi ženu između
šilskih kćeri pa otiđite u Benjaminovu zemlju.

<span id="an_21:22">21:22</span> A kad njihovi očevi ili njihova braća
dođu da se prituže na vas, mi ćemo im reći: 'Oprostite im što je svaki
uzeo po ženu kao u ratu; vi im ih niste dali, pa je tako krivnja na
vama.'"

<span id="an_21:23">21:23</span> Benjaminovci učiniše tako i od
djevojaka koje oteše uzeše onoliki broj žena koliko bijaše njih. Onda
odoše svaki na svoju baštinu, sagradiše opet gradove i naseliše se u
njima.

<span id="an_21:24">21:24</span> Izraelci se tada raziđoše, svaki u
svoje pleme i u svoj rod, i svaki se odande vrati na svoju baštinu.

<span id="an_21:25">21:25</span> U to vrijeme ne bijaše kralja u Izraelu
i svatko je živio kako mu se činilo da je pravo.

------------------------------------------------------------------------

[Next: Ruth](rut)
