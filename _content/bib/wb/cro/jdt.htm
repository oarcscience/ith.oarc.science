<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Croatian Bible, full text etext at Intangible Textual Heritage">
<TITLE>Croatian Bible: Judith</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="tob">Previous</A>&nbsp;
<A HREF="aes">Next</A>&nbsp;
</CENTER>
<HR>
</p> <h3 align="center" align="center">Croatian Bible: Judith</h3> 
<p><A NAME="an_1:1">1:1</A>&nbsp;Bilo je to dvanaeste godine kraljevanja Nabukodonozora, kralja  Asiraca, koji vlada&#353;e u velikom gradu Ninivi. U to je vrijeme  Arfaksad vladao nad Medijcima u Ekbatani. </p> 
<p><A NAME="an_1:2">1:2</A>&nbsp;On sagradi naokolo  Ekbatane zidove od tesana i &#269;etverouglasta kamena, &#353;iroka tri  lakta i duga&#269;ka &#353;est lakata; podigao je bedeme sedamdeset lakata  u visinu i pedeset lakata u &#353;irinu. </p> 
<p><A NAME="an_1:3">1:3</A>&nbsp;Do vrata gradskih podi&#382;e  kule stotinu lakata visoke, s temeljima koji su bili &#353;ezdeset  lakata &#353;iroki. </p> 
<p><A NAME="an_1:4">1:4</A>&nbsp;Vrata koja bija&#353;e napravio uzdizahu se sedamdeset  lakata u visinu, a &#353;iroka bijahu &#269;etrdeset lakata, kako bi mogla  kroz njih iza&#263;i golema vojska s povorkom pje&#353;aka.</p> 
<p><A NAME="an_1:5">1:5</A>&nbsp;U to vrijeme kralj Nabukodonozor vojeva&#353;e s kraljem Arfaksadom  u velikoj ravnici koja se prote&#382;e na podru&#269;ju Ragaua. </p> 
<p><A NAME="an_1:6">1:6</A>&nbsp;Uza  nj se svrsta&#353;e svi oni koji su obitavali u planinskim predjelima, svi oni koji su prebivali do obala Eufrata, Tigrisa i Hidaspa, a tako i stanovnici ravnice Arioha, kralja elimskoga: mnogo  je dakle bilo ljudstva koje se poredalo u redove naroda keleudskog.</p> 
<p><A NAME="an_1:7">1:7</A>&nbsp;Nabukodonozor, kralj Asiraca, uputi poruku svim stanovnicima  Perzije, svima onima koji &#382;ivljahu na zapadu, stanovnicima Cilicije, Damaska, Libanona i Antilibanona i svim stanovnicima morske  obale, </p> 
<p><A NAME="an_1:8">1:8</A>&nbsp;narodima Karmela, Gileada, Gornje Galileje i prostrane  ravnice Ezdrelona, </p> 
<p><A NAME="an_1:9">1:9</A>&nbsp;svima onima koji prebivahu u Samariji i  njezinim gradovima, u Transjordaniji sve do Jeruzalema, Batane, Kelusa, Kade&#353;a, Egipatske rijeke, Tafnesa, Ramsesa i po svemu  podru&#269;ju Ge&#353;ema, </p> 
<p><A NAME="an_1:10">1:10</A>&nbsp;sve do onkraj Tanisa i Memfisa, najposlije  svima stanovnicima Egipta sve do granice Etiopije. </p> 
<p><A NAME="an_1:11">1:11</A>&nbsp;Ali stanovnici  svake od tih pokrajina naruga&#353;e se poruci Nabukodonozora, kralja  Asiraca, i ne okupi&#353;e se oko njega da bi uza nj vojevali. Nisu  ga se bojali, jer on za njih bija&#353;e obi&#269;an &#269;ovjek. Otposla&#353;e  praznih ruku glasnike njegove, ne iskazav&#353;i im po&#269;asti. </p> 
<p><A NAME="an_1:12">1:12</A>&nbsp;Tada  se Nabukodonozor u&#382;asno razbjesni protiv svih tih podru&#269;ja i  zakle se svojim prijestoljem i svojim kraljevstvom da &#263;e im se  osvetiti i ma&#269;em opusto&#353;iti sve pokrajine Cilicije, Damaska,  Sirije, uni&#353;titi sve stanovnike koji &#382;ivljahu na podru&#269;ju Moaba, plemena Amona, &#269;itave Judeje i sve &#382;itelje Egipta sve do obaju  mora. </p> 
<p><A NAME="an_1:13">1:13</A>&nbsp;Godine sedamnaeste stade sa svojom vojskom protiv kralja  Arfaksada, potu&#269;e ga u borbi, raspr&#353;i mu svu vojsku, konjani&#353;tvo  i kola, </p> 
<p><A NAME="an_1:14">1:14</A>&nbsp;zagospodari njegovim gradovima, doprije do Ekbatane, zauze kule, oplja&#269;ka trgovi&#353;ta, svede sjaj njegov na sprdnju. </p> 
<p><A NAME="an_1:15">1:15</A>&nbsp;Arfaksada uhvati u planinama Ragaua, dade ga izbosti sulicama  i tako ga se rije&#353;i zauvijek.</p> 
<p><A NAME="an_1:16">1:16</A>&nbsp;Vrati se tada u Ninivu sa svom svojom vojskom i s golemim  mno&#353;tvom ratnika &#353;to im se bijahu pridru&#382;ili. Tu se u miru i  spokojstvu on i njegova vojska predado&#353;e besposlici i u&#382;ivanju  stotinu i dvadeset dana.</p> 
<p><A NAME="an_2:1">2:1</A>&nbsp;Godine osamnaeste, prvoga mjeseca, dana dvadeset i drugoga, u kraljevskoj pala&#269;i Nabukodonozora, kralja asirskoga, smisli&#353;e  tajnu osnovu o izvr&#353;enju osvete nad svakom pokrajinom, kako on  ve&#263; bija&#353;e kazao. </p> 
<p><A NAME="an_2:2">2:2</A>&nbsp;Sazva sve svoje pomo&#263;nike i sve svoje dostojanstvenike  i saop&#263;i im svoju tajnu osnovu i svojim usnama odlu&#269;i potpuno  uni&#353;tenje onih pokrajina. </p> 
<p><A NAME="an_2:3">2:3</A>&nbsp;I bi odlu&#269;eno da se uni&#353;te posvema  svi oni koji se ne bijahu pokorili naredbi njegovih usta.</p> 
<p><A NAME="an_2:4">2:4</A>&nbsp;Zatim, kako zavr&#353;i vije&#263;anje, Nabukodonozor, kralj Asiraca, dozva k sebi Holoferna, vrhovnog zapovjednika sve vojske, drugoga  po redu iza sebe, i kaza mu: </p> 
<p><A NAME="an_2:5">2:5</A>&nbsp;"Ovako govori veliki kralj, gospodar  sve zemlje: oti&#263;i &#263;e&#353; od mene i povest &#263;e&#353; sa sobom ljude svjesne  svoje snage, otprilike stotinu i dvadeset tisu&#263;a pje&#353;aka i mno&#353;tvo  od dvanaest tisu&#263;a konja i konjanika. </p> 
<p><A NAME="an_2:6">2:6</A>&nbsp;Po&#263;i &#263;e&#353; protiv sve  zemlje na zapadu, jer se ne odazva nalogu mojih usta. </p> 
<p><A NAME="an_2:7">2:7</A>&nbsp;Naredit  &#263;e&#353; im da pripreme zemlju i vodu, jer &#263;u u svome bijesu nasrnuti  na njih. Prekrit &#263;u svu zemlju nogama svojih vojnika i pustit  &#263;u da je temeljito oplja&#269;kaju. </p> 
<p><A NAME="an_2:8">2:8</A>&nbsp;Njihovi &#263;e ranjenici ispuniti  doline; svaki potok i rijeka razlit &#263;e se nabujav&#353;i od njihovih  mrtvih tijela. </p> 
<p><A NAME="an_2:9">2:9</A>&nbsp;Otjerat &#263;u ih kao prognanike do nakraj svijeta. </p> 
<p><A NAME="an_2:10">2:10</A>&nbsp;Ti dakle kreni pa mi zauzmi sve njihovo podru&#269;je. Ako ti  se predaju, ti &#263;e&#353; mi ih sa&#269;uvati za dan njihove kazne. </p> 
<p><A NAME="an_2:11">2:11</A>&nbsp;Neka  tvoje oko ne zna milosti prema odmetnicima, nego kamo god do&#273;e&#353;, podvrgni ih smrti i plja&#269;ki u svoj zemlji koja ti je povjerena. </p> 
<p><A NAME="an_2:12">2:12</A>&nbsp;Kazah i svojom &#263;u rukom izvesti, kunem se &#382;ivotom i snagom  svoga kraljevstva. </p> 
<p><A NAME="an_2:13">2:13</A>&nbsp;Ti nemoj prekr&#353;iti ni jedne od zapovijedi  svoga gospodara, nego izvr&#353;i doslovce sve ono &#353;to sam ti naredio  i nemoj oklijevati da to provede&#353;."</p> 
<p><A NAME="an_2:14">2:14</A>&nbsp;Holoferno ode od svoga gospodara i sakupi sve vrhovne  zapovjednike, vojskovo&#273;e i &#269;asnike vojske asirske, </p> 
<p><A NAME="an_2:15">2:15</A>&nbsp;prebroja  ljude koje izabra za bojni raspored kao &#353;to je naredio gospodar  njegov: stotinu dvadeset tisu&#263;a ljudi i dvanaest tisu&#263;a strijelaca  na konjima </p> 
<p><A NAME="an_2:16">2:16</A>&nbsp;i svrsta ih kako se svrstavaju bojni redovi velika  mno&#353;tva. </p> 
<p><A NAME="an_2:17">2:17</A>&nbsp;Uze silan broj deva, magaraca i mazgi za prijenos  njihove opreme, a tako i velik broj ovaca, volova i koza njima  za opskrbu </p> 
<p><A NAME="an_2:18">2:18</A>&nbsp;i za hranu svakog pojedinog vojnika te napokon  golemu koli&#269;inu zlata i srebra iz kraljeva dvora. </p> 
<p><A NAME="an_2:19">2:19</A>&nbsp;Krenu sa  svom vojskom da bi kao prethodnica Nabukodonozorova prekrio sve  lice zemlje na zapadu kolima, konjanicima i izabranim pje&#353;acima. </p> 
<p><A NAME="an_2:20">2:20</A>&nbsp;Silno, izmije&#353;ano mno&#353;tvo, kao skakavci ili kopneni pijesak  nebrojeni, i&#273;a&#353;e za njim.</p> 
<p><A NAME="an_2:21">2:21</A>&nbsp;Krenu&#353;e iz Ninive i nakon tri dana hoda stigo&#353;e do ravnice  Bektileta, pa se utabori&#353;e za Bektiletom, blizu planine koja  se nalazi nalijevo od Gornje Cilicije. </p> 
<p><A NAME="an_2:22">2:22</A>&nbsp;Holoferno pokrenu  svu vojsku, pje&#353;ake, konjanike i kola, pa se odande uputi prema  planinskim predjelima. </p> 
<p><A NAME="an_2:23">2:23</A>&nbsp;Razori Fud i Lud, orobi sve Rasisove  sinove i sinove Izmaelove koji borave su&#269;elice pustinji, ju&#382;no  od zemlje heleonske. </p> 
<p><A NAME="an_2:24">2:24</A>&nbsp;Prije&#273;e Eufrat, pro&#273;e kroz Mezopotamiju, razori sve gradove koji se nalaze na uzvisinama uzdu&#382; potoka  Abrona, da bi izbio na more. </p> 
<p><A NAME="an_2:25">2:25</A>&nbsp;Zauze podru&#269;je Cilicije, isje&#269;e  na komade sve one koji mu se opirahu i sti&#382;e do me&#273;a Jafata na  jug, nasuprot Arabiji. </p> 
<p><A NAME="an_2:26">2:26</A>&nbsp;Opkoli sve sinove Madijanove, zapali  im &#353;atore, ugrabi stada. </p> 
<p><A NAME="an_2:27">2:27</A>&nbsp;Za &#382;etve &#382;ita si&#273;e u nizinu Damaska, zapali im sve njive, uni&#353;ti im stada i stoku, oplja&#269;ka im gradove, opusto&#353;i polja i o&#353;tricom ma&#269;a pobi sve mlado.</p> 
<p><A NAME="an_2:28">2:28</A>&nbsp;Tada spopade strah i u&#382;as sve stanovnike obala Sidona  i Tira, &#382;itelje Sura i Okine i sve &#382;itelje Jamnije. I gra&#273;ane  koji su &#382;ivjeli u Azotu i Askalonu zahvati silan strah pred njim.</p> 
<p><A NAME="an_3:1">3:1</A>&nbsp;Posla&#353;e mu zbog toga glasnike s miroljubivim prijedlozima i  poru&#269;i&#353;e: </p> 
<p><A NAME="an_3:2">3:2</A>&nbsp;"Evo, mi podanici velikoga kralja Nabukodonozora  padamo ni&#269;ice preda te: u&#269;ini s nama &#353;to ti se prohtije. </p> 
<p><A NAME="an_3:3">3:3</A>&nbsp;Evo  ti na&#353;ih ku&#263;a, na&#353;ega kraja, &#382;itnih polja, stada, stoke: svi  torovi na&#353;ih &#353;atora ovise samo o jednom tvome migu; slu&#382;i se  svime kako ti se ushtije i kako ti se svidi. </p> 
<p><A NAME="an_3:4">3:4</A>&nbsp;Evo, i na&#353;i su  gradovi sa svojim stanovnicima robovi tvoji, samo do&#273;i i u&#269;ini  s njima &#353;to je dobro u o&#269;ima tvojim." </p> 
<p><A NAME="an_3:5">3:5</A>&nbsp;Ljudi do&#273;o&#353;e do Holoferna  i saop&#263;i&#353;e mu te poruke.</p> 
<p><A NAME="an_3:6">3:6</A>&nbsp;On si&#273;e s vojskom prema obali, postavi upravitelje po  utvr&#273;enim gradovima te iz tih gradova unova&#269;i posebno izabrane  ljude kao pomo&#263;nu vojnicu. </p> 
<p><A NAME="an_3:7">3:7</A>&nbsp;Gra&#273;ani i sav okoli&#353; do&#269;eka&#353;e ga  s vijencima, plesovima i bubnjevima. </p> 
<p><A NAME="an_3:8">3:8</A>&nbsp;Poru&#353;i on sve njihove  uzvi&#353;ice, sravni sa zemljom svete gajeve njihove: bilo mu je  najvelikodu&#353;nije dopu&#353;teno da razru&#353;i sva doma&#263;a bo&#382;anstva kako  bi svi narodi &#269;astili samo Nabukodonozora i svi ga jezici i plemena  zazivali kao Boga.</p> 
<p><A NAME="an_3:9">3:9</A>&nbsp;Sti&#382;e tako nasuprot Ezdrelonu u blizini Dotaina, a to  je su&#269;elice velikoj judejskoj ravni. Utabori se izme&#273;u Gebe i  Skitopolisa i tu se zadr&#382;a cio mjesec dana da sakupi opskrbu  za svoju vojsku.</p> 
<p><A NAME="an_4:1">4:1</A>&nbsp;Sinovi Izraelovi koji &#382;ivljahu u Judeji do&#269;u&#353;e &#353;to je Holoferno, vrhovni zapovjednik Nabukodonozora, kralja Asiraca, u&#269;inio drugim  narodima i kako je oplja&#269;kao i razorio hramove njihove; </p> 
<p><A NAME="an_4:2">4:2</A>&nbsp;obuze  ih neiskaziv strah od toga &#269;ovjeka i po&#269;e&#353;e strepiti zbog Jeruzalema  i zbog Hrama Gospoda, Boga svoga.</p> 
<p><A NAME="an_4:3">4:3</A>&nbsp;Bjehu se tek vratili iz su&#382;anjstva, sav narod Judeje bio  se sabrao tek nedavno, i predmeti, &#382;rtvenik i Hram bili su posve&#263;eni  poslije obe&#353;&#269;a&#353;&#263;enja. </p> 
<p><A NAME="an_4:4">4:4</A>&nbsp;Odasla&#353;e zbog toga glasnike na podru&#269;je  Samarije, u Konu, Betoron, Belmajin, Jerihon, u Hobu, u Esoru  i u Salemsku dolinu. </p> 
<p><A NAME="an_4:5">4:5</A>&nbsp;Prije svega zaposjedo&#353;e sve vrhove najvi&#353;ih  brda, opasa&#353;e zidovima sela koja su se nalazila ondje i nagomila&#353;e  hranu i opremu za vo&#273;enje rata, jer polja njihova bijahu istom  po&#382;eta. </p> 
<p><A NAME="an_4:6">4:6</A>&nbsp;Tada Joakim, veliki sve&#263;enik, koji se tih dana nalazio  u Jeruzalemu, napisa stanovnicima Betulije i Betomestaima, koji  je smje&#353;ten nasuprot Ezdrelonu na ulazu u ravan blizu Dotaina,</p> 
<p><A NAME="an_4:7">4:7</A>&nbsp;i naredi da se zaposjednu brdski prijelazi, jer je preko  njih vodio put u Judeju. A bilo je lako sprije&#269;iti neprijateljski  upad, jer je klanac bio tako uzak da su samo dva &#269;ovjeka mogla  odjednom pro&#263;i. </p> 
<p><A NAME="an_4:8">4:8</A>&nbsp;Sinovi Izraelovi u&#269;ini&#353;e kako im je nalo&#382;io  Joakim, veliki sve&#263;enik, i starje&#353;ine narodne koje &#382;ivljahu u  Jeruzalemu. </p> 
<p><A NAME="an_4:9">4:9</A>&nbsp;Svaki Izraelac &#382;arko podi&#382;e glas k Bogu i svi se ponizi&#353;e  pred Bogom: </p> 
<p><A NAME="an_4:10">4:10</A>&nbsp;oni i &#382;ene njihove, i djeca, i &#382;ivotinje, i prido&#353;lice, i pla&#263;enici i robovi no&#353;ahu kostrijet oko bokova. </p> 
<p><A NAME="an_4:11">4:11</A>&nbsp;Svi Izraelci  i &#382;ene i djeca &#353;to &#382;ivljahu u Jeruzalemu pado&#353;e ni&#269;ice pred Hramom, posu&#353;e glavu pepelom i prostrije&#353;e kostrijet pred Gospoda: </p> 
<p><A NAME="an_4:12">4:12</A>&nbsp;opasa&#353;e  vre&#263;ama i &#382;rtvenik i zazivahu &#382;arko Boga Izraelova u jedan glas, da ne preda njihovu djecu pokolju, njihove &#382;ene u ropstvo, njihove  gradove i ba&#353;tinu njihovu ru&#353;enju a sveti&#353;ta njihova obe&#353;&#269;a&#353;&#263;enju, pogrdi i ruglu pogana.</p> 
<p><A NAME="an_4:13">4:13</A>&nbsp;Bog usli&#353;a glas njihov i smilova se nad nevoljom njihovom:  sav je narod postio mnogo dana u svoj Judeji i u Jeruzalemu pred  Sveti&#353;tem Boga Svevladara. </p> 
<p><A NAME="an_4:14">4:14</A>&nbsp;Veliki sve&#263;enik Joakim, sve&#263;enici  koji su stajali pred Gospodom i svi oni koji su mu slu&#382;ili, vezav&#353;i  kostrijet oko bokova, prinosili su svakida&#353;nje &#382;rtve paljenice, zavjetnice i dragovoljne prinose puka; </p> 
<p><A NAME="an_4:15">4:15</A>&nbsp;posuv&#353;i pepelom mitre, podizahu iz sve snage glas Gospodu da bi milostivo pogledao  dom Izraelov.</p> 
<p><A NAME="an_5:1">5:1</A>&nbsp;Izvijesti&#353;e Holoferna, vrhovnog zapovjednika vojske asirske, da su se sinovi Izraelovi spremili za rat, da su zatvorili brdske  prijelaze, utvrdili sve vrhove najvi&#353;ih planina te postavili  prepreke u predjelima &#353;to se nalaze u ravnici. </p> 
<p><A NAME="an_5:2">5:2</A>&nbsp;On se rasrdi  strahovito, sazva sve glavare moapske, vojskovo&#273;e amonske, sve  primorske namjesnike </p> 
<p><A NAME="an_5:3">5:3</A>&nbsp;pa im kaza: "Recite mi, sinovi kanaanski: kakav je to narod koji nastava  brdovite predjele? Kakvi su mu gradovi u kojima &#382;ivi? Kolika  je vojska njegova? U &#269;emu je snaga njegova i mo&#263; njegova? Tko  je kralj koji nad njima vlada i zapovijeda im vojskom? </p> 
<p><A NAME="an_5:4">5:4</A>&nbsp;Za&#353;to  je me&#273;u svima koji &#382;ive na zapadu on jedini gnjevno odbio da  mi miroljubivo do&#273;e u susret?"</p> 
<p><A NAME="an_5:5">5:5</A>&nbsp;Odgovori mu Ahior, vo&#273;a svih sinova Amonovih: "Poslu&#353;aj, moj gospodaru, rije&#269;i iz usta sluge svoga: ja  &#263;u te obavijestiti istinito o tome narodu koji, smje&#353;ten blizu  tebe, nastava taj brdovit kraj; ne&#263;e iza&#263;i la&#382; iz usta sluge  tvoga. </p> 
<p><A NAME="an_5:6">5:6</A>&nbsp;Narod taj potje&#269;e od Kaldejaca. </p> 
<p><A NAME="an_5:7">5:7</A>&nbsp;Najprije su boravili  u Mezopotamiji, jer su otklonili da se dr&#382;e bogova otaca svojih  koji su &#382;ivjeli u zemlji kaldejskoj. </p> 
<p><A NAME="an_5:8">5:8</A>&nbsp;Skrenu&#353;e dakle s puta  otaca svojih pa po&#269;e&#353;e &#353;tovati Boga nebeskoga, onoga Boga koga  bijahu spoznali. I zato, udaljeni od lica svojih bogova, skloni&#353;e  se u Mezopotamiju i tu se dugo zadr&#382;a&#353;e. </p> 
<p><A NAME="an_5:9">5:9</A>&nbsp;Pa im Bog njihov  zapovjedi da ostave to prebivali&#353;te i odu u zemlju Kanaan; naseli&#353;e  se ondje te ima&#273;ahu u obilju zlata i srebra i mnogo stoke.</p> 
<p><A NAME="an_5:10">5:10</A>&nbsp;Spusti&#353;e se poslije u Egipat, jer glad bija&#353;e pritisla  zemlju kanaansku; ondje su ostali dok se imahu &#269;ime hraniti.  Porasto&#353;e u sna&#382;no mno&#353;tvo; rodu njihovu ne bija&#353;e broja. </p> 
<p><A NAME="an_5:11">5:11</A>&nbsp;Ali  se kralj Egipta di&#382;e na njih, naruga im se u pravljenju opeke;  ponizi ih i u&#269;ini robovima. </p> 
<p><A NAME="an_5:12">5:12</A>&nbsp;Onda oni zavapi&#353;e Bogu svome, a on svu zemlju egipatsku udari ranama bez prebola. Zbog toga  ih Egip&#263;ani otjera&#353;e od sebe. </p> 
<p><A NAME="an_5:13">5:13</A>&nbsp;Bog pred njima isu&#353;i Crveno  more </p> 
<p><A NAME="an_5:14">5:14</A>&nbsp;i prevede ih preko Sinaja i Kade&#353; Barne. Oni odbi&#353;e  od sebe sve nasrtaje stanovnika pustinje, </p> 
<p><A NAME="an_5:15">5:15</A>&nbsp;smjesti&#353;e se na  podru&#269;ju Amorejaca i vlastitom snagom istrijebi&#353;e sve He&#353;bonce.  Prije&#273;o&#353;e preko Jordana i dobi&#353;e u nasljedstvo sav planinski  kraj; </p> 
<p><A NAME="an_5:16">5:16</A>&nbsp;istjera&#353;e Kanaanca, Peri&#382;anina, Jebusejca, Sihemca  i sve Girga&#353;ane i tu obitavahu mnogo vremena.</p> 
<p><A NAME="an_5:17">5:17</A>&nbsp;Dok ne sagrije&#353;i&#353;e protiv Boga svoga, pratilo ih je blagostanje, jer je bio s njima Bog komu je mrska nepravda; </p> 
<p><A NAME="an_5:18">5:18</A>&nbsp;ali kad se  udalji&#353;e od puta &#353;to im ga on bija&#353;e nazna&#269;io, u mnogim ratovima  pretrpje&#353;e u&#382;asna razaranja, zato&#269;i&#353;e ih u zemlju koja nije bila  njihova. Hram Boga njihova bi razoren do temelja, a gradove im  ote&#353;e neprijatelji njihovi. </p> 
<p><A NAME="an_5:19">5:19</A>&nbsp;Ali sada, kako su se vratili  Bogu svome, uspe&#353;e se iz raznih krajeva kamo bijahu raspr&#353;eni  i ponovo zauze&#353;e Jeruzalem, gdje se nalazi Sveti&#353;te njihovo,  i smjesti&#353;e se po brdovitim krajevima koji bijahu opustjeli. </p> 
<p><A NAME="an_5:20">5:20</A>&nbsp;Zato, gospodaru, pomno izvidimo je li taj narod u &#269;emu zastranio, je li sagrije&#353;io Bogu svome, pa ako utvrdimo da jest, onda mo&#382;emo  krenuti na nj i pokoriti ga; </p> 
<p><A NAME="an_5:21">5:21</A>&nbsp;ali ako narod onaj nije kriv  ni zbog kakva prijestupa, onda neka gospodar moj odustane od  nauma: jer &#263;e ih Bog njihov &#353;tititi, a mi &#263;emo biti na ruglo  svoj zemlji."</p> 
<p><A NAME="an_5:22">5:22</A>&nbsp;Kada Ahior zavr&#353;i tu besjedu, stado&#353;e rogoboriti oni  koji su okru&#382;ivali &#353;ator i nalazili se unaokolo, dostojanstvenici  Holofernovi, svi stanovnici obalnih krajeva i Moaba: tra&#382;ili  su da ga raskomadaju: </p> 
<p><A NAME="an_5:23">5:23</A>&nbsp;"Ne bojmo se sinova Izraelovih! To  je zaista narod koji nema ni mo&#263;i ni snage za &#382;e&#353;&#263;u bitku. </p> 
<p><A NAME="an_5:24">5:24</A>&nbsp;Krenimo, dakle! Oni &#263;e biti samo zalogaj za vojsku tvoju, gospodaru Holoferno!"</p> 
<p><A NAME="an_6:1">6:1</A>&nbsp;Po&#353;to je utihnula buka onih koji su se skupili na vije&#263;anje, Holoferno, vrhovni zapovjednik asirske vojske, u nazo&#269;nosti  svega naroda razli&#269;ita podrijetla i sviju sinova moapskih, obrati  se Ahioru:</p> 
<p><A NAME="an_6:2">6:2</A>&nbsp;"Tko si ti, Ahiore, ti i pla&#263;enici Efrajimovi, da danas  ovako prorokuje&#353; me&#273;u nama i savjetuje&#353; da odustanemo od borbe  protiv roda Izraelova? Bog njihov da bi im bio &#353;tit? Ali tko  je Bog, osim Nabukodonozora? On &#263;e poslati svoju snagu i zbrisati  ih s lica zemlje; ni Bog ih njihov ne&#263;e spasiti. </p> 
<p><A NAME="an_6:3">6:3</A>&nbsp;Mi, sluge  kraljeve, mi &#263;emo ih smrviti kao jednog &#269;ovjeka. Ne&#263;e izdr&#382;ati  &#382;estine na&#353;ega konjani&#353;tva. </p> 
<p><A NAME="an_6:4">6:4</A>&nbsp;Njime &#263;emo ih zdrobiti. Brda &#263;e  se natopiti njihovom krvlju, a ravnice se ispuniti njihovim mrtvim  tijelima. Ne&#263;e se ni odr&#382;ati pred nama, svi &#263;e izginuti. Tako  govori kralj Nabukodonozor, gospodar sve zemlje. Tako je rekao, a rije&#269;i njegove ne&#263;e ostati neispunjene.</p> 
<p><A NAME="an_6:5">6:5</A>&nbsp;A ti, Ahiore, pla&#263;eni&#269;e amonski, koji si tako govorio  u dan izopa&#269;enosti svoje, ne&#263;e&#353; vi&#353;e gledati moga lica od dana&#353;njeg  dana pa sve dok se ne osvetim rodu tih bjegunaca iz Egipta. </p> 
<p><A NAME="an_6:6">6:6</A>&nbsp;Tada  &#263;e gvo&#382;&#273;e mojih vojnika i sulica mojih slugu probosti slabine  tvoje i ti &#263;e&#353; pasti me&#273;u ranjenike Izraela kad se ja okrenem  protiv njega. </p> 
<p><A NAME="an_6:7">6:7</A>&nbsp;Za sada neka te sluge moje odvedu u brdoviti  kraj i ostave u jednome od prilaznih gradova: </p> 
<p><A NAME="an_6:8">6:8</A>&nbsp;ne&#263;e&#353; poginuti  dok ne bude&#353; zatrt s njima. </p> 
<p><A NAME="an_6:9">6:9</A>&nbsp;Ako u srcu svome gaji&#353; nadu da  ne&#263;e biti osvojeni, za&#353;to onda tvoje lice pokazuje toliku utu&#269;enost?  Rekoh: nijedna od rije&#269;i mojih ne&#263;e ostati neispunjena."</p> 
<p><A NAME="an_6:10">6:10</A>&nbsp;Holoferno potom naredi slugama koji bijahu u &#353;atoru njegovu  da zgrabe Ahiora, odvedu u Betuliju i predaju u ruke sinova Izraelovih. </p> 
<p><A NAME="an_6:11">6:11</A>&nbsp;Njegove ga sluge uhvati&#353;e, odvedo&#353;e izvan tabora prema ravnici, iz ravnice provedo&#353;e ga prema brdima i dovedo&#353;e na izvore koji  se nalaze pod Betulijom.</p> 
<p><A NAME="an_6:12">6:12</A>&nbsp;Kad su ih ljudi iz grada opazili, dohvati&#353;e oru&#382;je, izi&#273;o&#353;e  iz grada prema vrhu brda, a pra&#263;ari zauze&#353;e put &#353;to se tuda uspinje  i po&#269;e&#353;e bacati kamenice na njih da im sprije&#269;e penjanje. </p> 
<p><A NAME="an_6:13">6:13</A>&nbsp;Oni  se onda skloni&#353;e pod brdo, sveza&#353;e Ahiora i ostavi&#353;e ga na podno&#382;ju  brda, pa se vrati&#353;e svome gospodaru.</p> 
<p><A NAME="an_6:14">6:14</A>&nbsp;Si&#353;av&#353;i iz svoga grada, sinovi Izraelovi pri&#273;o&#353;e mu,  odveza&#353;e ga i odvedo&#353;e u Betuliju i dovedo&#353;e pred gradske glavare. </p> 
<p><A NAME="an_6:15">6:15</A>&nbsp;Tih dana vr&#353;ili su tu du&#382;nost Ozija, sin Mihin od plemena  &#352;imunova, pak Kabris, sin Gotonielov, i Harmis, sin Melkielov. </p> 
<p><A NAME="an_6:16">6:16</A>&nbsp;Dozva&#353;e gradske starje&#353;ine, ali do&#273;o&#353;e na zbor i svi mladi&#263;i  i &#382;ene. Postavi&#353;e Ahiora usred svega naroda, a Ozija ga uzme  ispitivati &#353;to to bija&#353;e s njim.</p> 
<p><A NAME="an_6:17">6:17</A>&nbsp;Ahior ih izvijesti o svemu &#353;to je re&#269;eno na Holofernovu  vije&#263;anju: &#353;to je sam kazao vo&#273;ama Asurovim i &#353;to je u nadutosti  svojoj Holoferno govorio protiv doma Izraelova.</p> 
<p><A NAME="an_6:18">6:18</A>&nbsp;Tada narod pade ni&#269;ice, iskaza &#353;tovanje Bogu svome i  zavapi: </p> 
<p><A NAME="an_6:19">6:19</A>&nbsp;"Gospode, Bo&#382;e nebeski, pogledaj oholost njihovu, budi milostiv poniznosti roda na&#353;ega i obazri se danas na lica  sebi posve&#263;enih!"</p> 
<p><A NAME="an_6:20">6:20</A>&nbsp;Potom utje&#353;i&#353;e Ahiora i pohvali&#353;e ga. </p> 
<p><A NAME="an_6:21">6:21</A>&nbsp;Ozija ga sa  zbora odvede u dom svoj i priredi starje&#353;inama gozbu. Svu no&#263; dozivahu u pomo&#263; Boga Izraelova.</p> 
<p><A NAME="an_7:1">7:1</A>&nbsp;Sutradan zapovjedi Holoferno svoj vojsci svojoj i svim narodima  koji mu se bijahu pridru&#382;ili u savezni&#353;tvo da krenu na Betuliju, da zaposjednu putove &#353;to vode u brda i da zametnu rat protiv  sinova Izraelovih.</p> 
<p><A NAME="an_7:2">7:2</A>&nbsp;Toga istog dana krenu&#353;e svi njihovi ratnici. Vojska se  tih bojovnika sastojala od stotinu i sedamdeset tisu&#263;a pje&#353;aka  i dvanaest tisu&#263;a konjanika, ne broje&#263;i opremu i golemo mno&#353;tvo  ljudi koji su i&#353;li pje&#353;ke me&#273;u njima. </p> 
<p><A NAME="an_7:3">7:3</A>&nbsp;Utabori&#353;e se u dolini  nadomak Betuliji, uz izvor; zauze&#353;e prostor u &#353;irinu od Dotaina  do Belbaima, a u du&#382;inu od Betulije do Kimona, koji se nalazi  su&#269;elice Ezdrelonu.</p> 
<p><A NAME="an_7:4">7:4</A>&nbsp;Kada sinovi Izraelovi vidje&#353;e sve to mno&#353;tvo, u strahu  po&#269;e&#353;e govoriti me&#273;u sobom: "Ovi &#263;e potamaniti sve na zemlji!  Ni najvi&#353;e planine, ni klanci, ni bregovi ne&#263;e izdr&#382;ati pod njihovom  te&#382;inom." </p> 
<p><A NAME="an_7:5">7:5</A>&nbsp;Svaki pograbi oru&#382;je; upaliv&#353;i lu&#269;i na svojim kulama, ostado&#353;e na stra&#382;i svu onu no&#263;.</p> 
<p><A NAME="an_7:6">7:6</A>&nbsp;Ujutro izvede Holoferno sve konjani&#353;tvo pred o&#269;i sinova  Izraelovih koji su se nalazili u Betuliji; </p> 
<p><A NAME="an_7:7">7:7</A>&nbsp;podvr&#382;e budnu nadzoru  sve uspone koji su vodili do grada njihova, pretra&#382;i sve izvore  vode i zauze ih i tu postavi vojni&#269;ke stra&#382;e pa se onda vrati  k vojsci svojoj.</p> 
<p><A NAME="an_7:8">7:8</A>&nbsp;Do&#273;o&#353;e k njemu svi poglavari sinova Ezavovih, sve vo&#273;e  naroda moapskoga i vojskovo&#273;e obalnih krajeva te reko&#353;e:</p> 
<p><A NAME="an_7:9">7:9</A>&nbsp;"Neka poslu&#353;a na&#353; gospodar nekoliko na&#353;ih rije&#269;i da ne  bi pretrpio poraz vojske svoje. </p> 
<p><A NAME="an_7:10">7:10</A>&nbsp;Taj se narod sinova Izraelovih  nije nikada uzdavao u svoja koplja nego u planinske uzvisine  po kojima &#382;ivi, jer nije se lako popeti na vrhove njihovih brda. </p> 
<p><A NAME="an_7:11">7:11</A>&nbsp;Zato se nemoj, gospodaru, boriti s njima kako se bori u otvorenoj  bitki, pa ne&#263;e poginuti ni jedan &#269;ovjek koji pripada tvome narodu. </p> 
<p><A NAME="an_7:12">7:12</A>&nbsp;Ostani u svome taboru &#269;uvaju&#263;i bri&#382;no svakoga svog vojnika.  A dotle neka se tvoje sluge domognu vrela koje izvire na obronku. </p> 
<p><A NAME="an_7:13">7:13</A>&nbsp;Iz njega doista uzimaju vodu svi stanovnici Betulije. &#381;e&#273;a  &#263;e ih skon&#269;ati i oni &#263;e predati grad. Mi &#263;emo se onda sa svojim  &#269;etama popeti na obli&#382;nje gorske uzvisine pa na njima postaviti  stra&#382;u da ni jedan &#269;ovjek ne iza&#273;e iz grada. </p> 
<p><A NAME="an_7:14">7:14</A>&nbsp;Glad &#263;e umoriti  njih i njihove &#382;ene i njihovu djecu, pa jo&#353; prije nego ih sasije&#269;emo  ma&#269;em, le&#382;at &#263;e onemo&#263;ali po trgovima boravi&#353;ta svoga. </p> 
<p><A NAME="an_7:15">7:15</A>&nbsp;Tada  &#263;e&#353; im groznom odmazdom platiti &#353;to se pobuni&#353;e i ne izi&#273;o&#353;e  ti s mirom u susret."</p> 
<p><A NAME="an_7:16">7:16</A>&nbsp;Razlaganje njihovo svidje se Holofernu i svim njegovim  vojvodama. Izda on zapovijed da u&#269;ine kako su ga svjetovali.</p> 
<p><A NAME="an_7:17">7:17</A>&nbsp;Krenu dakle odjel sinova Amonovih sa pet tisu&#263;a Asiraca  pa se utabori u podolju, zauzev&#353;i nakapnice i izvore voda sinova  Izraelovih. </p> 
<p><A NAME="an_7:18">7:18</A>&nbsp;Prema uzvisinama krenu&#353;e sinovi Ezavovi i sinovi  Amonovi pa stado&#353;e u brdovitu kraju nasuprot Dotainu, odakle  posla&#353;e jedan dio prema jugoistoku, su&#269;elice Egrebelu, koji se  nalazi blizu Kusa na obali potoka Mohmura. Ostali dio asirske  vojske utabori se na ravnici pa prekri sve lice zemlje; &#353;atori  i silna oprema protezali im se u gustim nizovima tvore&#263;i golemo  mno&#353;tvo. </p> 
<p><A NAME="an_7:19">7:19</A>&nbsp;Sinovi Izraelovi podigo&#353;e glas Gospodu Bogu svome, jer  se obeshrabrio duh njihov zbog toga &#353;to bijahu opkoljeni od sviju  neprijatelja svojih tako da im ne mogahu izma&#263;i.</p> 
<p><A NAME="an_7:20">7:20</A>&nbsp;Trideset se i &#269;etiri dana nalazila oko njih asirska sila:  pje&#353;aci, vojni&#269;ka kola, konjanici. A onda stanovnicima Betulije  nestade vode u sudovima, </p> 
<p><A NAME="an_7:21">7:21</A>&nbsp;a nakapnice im bijahu prazne; ni  jedan dan nisu imali dovoljno pitke vode jer im se voda za pi&#263;e  davala na mjeru. </p> 
<p><A NAME="an_7:22">7:22</A>&nbsp;Djeca im bijahu iznemogla, &#382;ene im i mladi&#263;i  padali u nesvijest od &#382;e&#273;e: le&#382;ali su po gradskim trgovima ili  u ku&#263;ama, nisu vi&#353;e imali snage.</p> 
<p><A NAME="an_7:23">7:23</A>&nbsp;Tada sav narod, mladi&#263;i, &#382;ene i djeca odo&#353;e k Oziji i  gradskim upravlja&#269;ima i povika&#353;e i reko&#353;e pred svim starje&#353;inama:</p> 
<p><A NAME="an_7:24">7:24</A>&nbsp;"Neka Bog sudi izme&#273;u vas i nas zbog velike nepravde  koju ste po&#269;inili na &#353;tetu na&#353;u jer niste htjeli mirno pregovarati  s Asircima. </p> 
<p><A NAME="an_7:25">7:25</A>&nbsp;Sad nam nema vi&#353;e pomo&#263;i niodakle: Bog nas je  predao u njihove ruke da iznemognemo od &#382;e&#273;e i posvema&#353;nje iscrpljenosti. </p> 
<p><A NAME="an_7:26">7:26</A>&nbsp;A sada ih pozovite i predajte sav grad plja&#269;ki Holofernovih  ljudi i sve vojske njegove. </p> 
<p><A NAME="an_7:27">7:27</A>&nbsp;Jer nam je bolje da postanemo  njihov plijen. Bit &#263;emo, dodu&#353;e, njihovi robovi, ali &#263;emo sa&#269;uvati  &#382;ivote i ne&#263;emo ro&#273;enim o&#269;ima gledati smrt djece svoje niti kako  nam &#382;ene i djeca ispu&#353;taju du&#353;u. </p> 
<p><A NAME="an_7:28">7:28</A>&nbsp;U ime neba i zemlje, u ime  Boga i Gospoda otaca na&#353;ih, koji nas je kaznio zbog grijeha na&#353;ih  i poradi prijestupa otaca na&#353;ih, zaklinjemo vas da jo&#353; danas  izvr&#353;ite &#353;to smo vam kazali."</p> 
<p><A NAME="an_7:29">7:29</A>&nbsp;Usred zbora nasta sveop&#263;i pla&#269; i svi glasno zavapi&#353;e  Gospodu Bogu.</p> 
<p><A NAME="an_7:30">7:30</A>&nbsp;Ozija im upravi rije&#269;: "Budite hrabri, bra&#263;o, ustrajmo  jo&#353; pet dana, za kojih &#263;e Gospod Bog na&#353; izliti na nas milost  svoju: zacijelo nas ne&#263;e napustiti zauvijek. </p> 
<p><A NAME="an_7:31">7:31</A>&nbsp;Pro&#273;e li tih  pet dana bez ikakve pomo&#263;i, izvr&#353;it &#263;u &#353;to tra&#382;ite."</p> 
<p><A NAME="an_7:32">7:32</A>&nbsp;Potom otpusti narod, svakoga u njegovu &#269;etvrt. Ljudi  odo&#353;e na zidove i kule svoga grada, a &#382;ene i djecu posla&#353;e njihovim  ku&#263;ama. Ali u gradu bijahu krajnje poti&#353;teni.</p> 
<p><A NAME="an_8:1">8:1</A>&nbsp;Tih dana sve je to &#269;ula Judita, k&#263;i Merarija, sina Oksa, sina  Oziela, sina Elkija, sina Ananije, sina Gedeona, sina Rafaina, sina Ahitoba, sina Elije, sina Helkije, sina Eliaba, sina Natanaela, sina Salamiela, sina Sarasadaja, sina Izraelova. </p> 
<p><A NAME="an_8:2">8:2</A>&nbsp;Njezin mu&#382;  Mana&#353;e, iz istoga plemena i obitelji, bje&#353;e umro za &#382;etve je&#269;ma. </p> 
<p><A NAME="an_8:3">8:3</A>&nbsp;Nadgledavao je one koji su povezivali snopove na njivi kad  ga pogodi sun&#269;anica: pade na postelju i umrije u Betuliji, gradu  svome; pokopa&#353;e ga do njegovih otaca u polju &#353;to se nalazi na  pola puta izme&#273;u Dotaina i Balamona. </p> 
<p><A NAME="an_8:4">8:4</A>&nbsp;Judita odonda &#382;ivlja&#353;e  kao udovica ve&#263; tri godine i &#269;etiri mjeseca. </p> 
<p><A NAME="an_8:5">8:5</A>&nbsp;Na&#269;inila je sebi  sobu na ravnome ku&#263;nom krovu, navukla preko bokova kostrijet  i nosila haljine udovi&#269;ke. </p> 
<p><A NAME="an_8:6">8:6</A>&nbsp;Postila je sve dane udovi&#353;tva svoga, osim uo&#269;i subote i za samih subota, uo&#269;i mla&#273;aka i za samih  mla&#273;aka te za svetkovina i blagdana doma Izraelova. </p> 
<p><A NAME="an_8:7">8:7</A>&nbsp;Bila je  lijepa i nao&#269;ita. Njezin mu&#382; Mana&#353;e bija&#353;e joj ostavio zlata  i srebra, slugu i slu&#353;kinja, stoke i zemlji&#353;ta, i tako je &#382;ivjela. </p> 
<p><A NAME="an_8:8">8:8</A>&nbsp;Ne bija&#353;e nikoga koji bi kazao &#353;to ru&#382;no o njoj, jer je bila  jako bogobojazna.</p> 
<p><A NAME="an_8:9">8:9</A>&nbsp;Do&#269;ula je dakle krute rije&#269;i koje puk, zapav&#353;i u malodu&#353;je  zato &#353;to je nestalo vode, bija&#353;e upravio gradskom starje&#353;ini, a doznala je i sve &#353;to je Ozija rekao narodu i kako im se zakleo  da &#263;e do pet dana predati grad Asircima. </p> 
<p><A NAME="an_8:10">8:10</A>&nbsp;Posla tada slu&#353;kinju  koja je vodila njezine poslove da dozove gradske starje&#353;ine Habrisa  i Harmisa.</p> 
<p><A NAME="an_8:11">8:11</A>&nbsp;Do&#273;o&#353;e oni k njoj, a ona im kaza: "Poslu&#353;ajte me, glavari  Betulije! Nije ba&#353; valjan govor &#353;to ste ga odr&#382;ali puku. A umetnuli  ste u taj govor i zakletvu izme&#273;u Boga i vas i rekli da &#263;ete  predati grad neprijatelju ako vam Gospod u odre&#273;enom roku ne  pomogne. </p> 
<p><A NAME="an_8:12">8:12</A>&nbsp;A tko ste vi da danas isku&#353;avate Boga i postavljate  se iznad Boga me&#273;u ljudima? </p> 
<p><A NAME="an_8:13">8:13</A>&nbsp;Ispitujte namisli Boga Svevladara  koliko vam drago, pa svejednako ne&#263;ete razumjeti ni&#353;ta dovijeka. </p> 
<p><A NAME="an_8:14">8:14</A>&nbsp;Ako ne uspijevate istra&#382;iti dubine ljudskoga srce niti doznati  ono &#353;to prolazi ljudskom mi&#353;lju, kako &#263;ete doku&#269;iti Boga koji  je stvorio sve to? Kako &#263;ete istra&#382;iti misao njegovu i shvatiti  nakane njegove? Ne, bra&#263;o, nemojte ljutiti Gospoda Boga na&#353;ega! </p> 
<p><A NAME="an_8:15">8:15</A>&nbsp;Jer ako nam i ne htjedne prisko&#269;iti u pomo&#263; u ovih pet dana, ipak nas mo&#382;e za&#353;tititi ali i zatrti, i to nao&#269;igled neprijatelja  na&#353;ih, u one dane kad mu se svidi. </p> 
<p><A NAME="an_8:16">8:16</A>&nbsp;Prema tome, ne tra&#382;ite  odluke Gospoda Boga na&#353;ega, jer Bog nije &#269;ovjek da biste mu mogli  prijetiti niti sin &#269;ovje&#269;ji komu biste mogli nare&#273;ivati. </p> 
<p><A NAME="an_8:17">8:17</A>&nbsp;Zbog  toga, o&#269;ekuju&#263;i spas koji mo&#382;e do&#263;i od njega, dozivajmo ga u  pomo&#263;, i on &#263;e poslu&#353;ati glas na&#353;, bude li mu to drago.</p> 
<p><A NAME="an_8:18">8:18</A>&nbsp;Jer u na&#353;im pokoljenjima nije bilo, a nema ni dan-danas  u na&#353;emu plemenu, obitelji, selu ili gradu onih koji bi &#353;tovali  bo&#353;tva na&#269;injena rukama, kao &#353;to je bivalo u prija&#353;nja vremena. </p> 
<p><A NAME="an_8:19">8:19</A>&nbsp;Zato su o&#269;evi na&#353;i bili predani ma&#269;u, bili su plja&#269;kani i  do&#382;ivjeli velike poraze od neprijatelja. </p> 
<p><A NAME="an_8:20">8:20</A>&nbsp;Ali mi ne znamo  drugoga Boga do njega, pa se stoga nadamo da ne&#263;e napustiti ni  nas ni ikoga od na&#353;eg plemena.</p> 
<p><A NAME="an_8:21">8:21</A>&nbsp;Jer budemo li osvojeni mi, bit &#263;e osvojena i sva Judeja  i oplja&#269;kano na&#353;e Sveti&#353;te, a on &#263;e to obe&#353;&#269;a&#353;&#263;enje osvetiti  na&#353;om krvlju. </p> 
<p><A NAME="an_8:22">8:22</A>&nbsp;Pokolj bra&#263;e na&#353;e, tjeranje svega naroda u  progonstvo i opusto&#353;enje ba&#353;tine na&#353;e oborit &#263;e na glavu na&#353;u  me&#273;u poganima me&#273;u kojima &#263;emo se nalaziti kao robovi i biti  predmet pogrde i ismjehivanja za na&#353;e gospodare, </p> 
<p><A NAME="an_8:23">8:23</A>&nbsp;jer se na&#353;e  ropstvo ne&#263;e pretvoriti u naklonost nego &#263;e ga Gospod Bog na&#353;  pretvoriti u porugu. </p> 
<p><A NAME="an_8:24">8:24</A>&nbsp;Stoga, bra&#263;o, poka&#382;imo svojoj bra&#263;i  da od nas zavisi &#382;ivot njihov te da Sveti&#353;te, Hram i &#382;rtvenik  po&#269;ivaju na nama.</p> 
<p><A NAME="an_8:25">8:25</A>&nbsp;Zbog svega toga zahvalimo radije Gospodu Bogu na&#353;emu  &#353;to nas isku&#353;ava kao &#353;to je isku&#353;avao i o&#269;eve na&#353;e. </p> 
<p><A NAME="an_8:26">8:26</A>&nbsp;Sjetite  se kako je &#269;inio s Abrahamom, kako je isku&#353;avao Izaka, &#353;to se  dogodilo Jakovu u Mezopotamiji sirijskoj kad je pasao ovce Labana, svoga ujaka. </p> 
<p><A NAME="an_8:27">8:27</A>&nbsp;Jer kako je isku&#353;avao njih da bi isku&#353;ao njihova  srca, tako postupa s nama da se popravimo, a ne da nam se osveti, jer Bog isku&#353;ava one koji su mu blizu."</p> 
<p><A NAME="an_8:28">8:28</A>&nbsp;Ozija joj odgovori: "Sve &#353;to si izrekla iznosila si iz  plemenitog srca i nitko se ne&#263;e usprotiviti tvojim rije&#269;ima. </p> 
<p><A NAME="an_8:29">8:29</A>&nbsp;Jer tvoja se mudrost ne o&#269;itova tek danas: jo&#353; od po&#269;etka  tvojih dana sav je narod znao za tvoju umnost, za plemenitost  srca tvoga! </p> 
<p><A NAME="an_8:30">8:30</A>&nbsp;Ali puk trpi u&#382;asno od &#382;e&#273;e, pa nas je prisilio  da izvr&#353;imo ono &#353;to smo obe&#263;ali i da se zakunemo zakletvom koje  ne&#263;emo prekr&#353;iti. </p> 
<p><A NAME="an_8:31">8:31</A>&nbsp;Sada, budu&#263;i da si ti pobo&#382;na &#382;ena, moli  se za nas, a Gospod &#263;e poslati ki&#353;u i napuniti na&#353;e &#269;atrnje da  ne izginemo."</p> 
<p><A NAME="an_8:32">8:32</A>&nbsp;Odgovori im Judita: "Poslu&#353;ajte me! Izvest &#263;u djelo o  kojemu &#263;e spomen prelaziti od pokoljenja na pokoljenje me&#273;u sinovima  na&#353;eg naroda. </p> 
<p><A NAME="an_8:33">8:33</A>&nbsp;Budite no&#263;as na gradskim vratima da mognem  izi&#263;i sa svojom slu&#353;kinjom. Prije onog dana u koji ste namislili  predati grad neprijateljima Gospod &#263;e rukom mojom donijeti spas  Izraelu. </p> 
<p><A NAME="an_8:34">8:34</A>&nbsp;Ne tra&#382;ite da vam ka&#382;em &#353;to sam namjerila. Ne&#263;u  vam odati ni&#353;ta dok ne bude izvr&#353;eno ono &#353;to sam odlu&#269;ila u&#269;initi."</p> 
<p><A NAME="an_8:35">8:35</A>&nbsp;Ozija i prvaci reko&#353;e joj: "Idi u miru! Neka Gospod Bog  bude uza te da se uzmogne&#353; osvetiti neprijateljima na&#353;im!"</p> 
<p><A NAME="an_8:36">8:36</A>&nbsp;Izi&#353;av&#353;i odande, vrati&#353;e se na svoja mjesta.</p> 
<p><A NAME="an_9:1">9:1</A>&nbsp;Tada Judita pade ni&#269;ice, posu glavu pepelom i razotkri kostrijet  koju je nosila na sebi. I upravo kad su u Jeruzalemu, u Domu  Bo&#382;jem, prinosili ve&#269;ernji tamjan, ona glasno zavapi Gospodu  i re&#269;e:</p> 
<p><A NAME="an_9:2">9:2</A>&nbsp;"O Gospode, Bo&#382;e oca moga &#352;imuna, komu si ruku naoru&#382;ao  ma&#269;em da se osveti tu&#273;incima koji bijahu radi sramote odrije&#353;ili  pas jedne djevice, obna&#382;ili njezin bok da je okaljaju i obe&#353;&#269;astili  njezinu utrobu za sramotu. Iako si kazao: 'Ne smije tako biti', oni su svejedno u&#269;inili.</p> 
<p><A NAME="an_9:3">9:3</A>&nbsp;I zato si predao pokolju vo&#273;e njihove i krvi postelju  njihovu, prevarenu i posti&#273;enu njihovom prijevarom. Udario si  po robovima i gospodarima; po vladarima na prijestoljima njihovim.</p> 
<p><A NAME="an_9:4">9:4</A>&nbsp;Predao si &#382;ene njihove plijenu, a k&#263;eri njihove, svu imovinu  njihovu odredio da bude razdijeljena me&#273;u tvoje ljubljene sinove  koji su gorjeli od revnosti prema tebi, u&#382;asavali se nad obe&#353;&#269;a&#353;&#263;enjem  svoje krvi i zvali te u pomo&#263;. O Bo&#382;e, moj Bo&#382;e, poslu&#353;aj i mene udovicu. </p> 
<p><A NAME="an_9:5">9:5</A>&nbsp;Ti si sazdao  i ono &#353;to je bilo prije i &#353;to &#263;e biti poslije. Ti si zamislio  i sada&#353;njost i budu&#263;nost i sve se dogodilo &#353;to si umom zasnovao.</p> 
<p><A NAME="an_9:6">9:6</A>&nbsp;&#352;to si nakanio, do&#353;lo je preda te i reklo: 'Evo me!' Jer  svi su tvoji putovi pripremljeni, a tvoje odluke predvi&#273;ene.</p> 
<p><A NAME="an_9:7">9:7</A>&nbsp;Eto, Asirci se uznose svojom vojskom, ponositi su na konje  i konjanike svoje, oholi su zbog vrsno&#263;e pje&#353;aka svojih, uzdaju  se u &#353;tit, koplje, luk, pra&#263;ku i ne&#263;e da u tebi spoznaju Gospoda  koji mrvi ratove.</p> 
<p><A NAME="an_9:8">9:8</A>&nbsp;Gospod je tvoje ime. Ti im skr&#353;i snagu mo&#263;i svojom, savij  silu gnjevom svojim. Jer su naumili da obe&#353;&#269;aste tvoje Sveti&#353;te, da okaljaju &#352;ator gdje boravi preslavno Ime tvoje, da &#382;eljezom  raznesu uglove &#382;rtvenika tvoga.</p> 
<p><A NAME="an_9:9">9:9</A>&nbsp;Vidi njihovu nadutost i upravi gnjev svoj na glave njihove, a moju udovi&#269;ku ruku oja&#269;aj za naumljeno djelo.</p> 
<p><A NAME="an_9:10">9:10</A>&nbsp;Pogodi zamamno&#353;&#263;u mojih usana roba s vo&#273;om, a vo&#273;u s  njegovim slugom. Razori drzovitost njihovu rukom jedne &#382;ene.</p> 
<p><A NAME="an_9:11">9:11</A>&nbsp;Tvoja snaga nije u mno&#353;tvu niti mo&#263; tvoja u silnicima, nego si ti Bog poniznih, pomo&#263;nik si malenih, potporanj slabih, uto&#269;i&#353;te napu&#353;tenih, spasitelj o&#269;ajnih.</p> 
<p><A NAME="an_9:12">9:12</A>&nbsp;Doista, Bo&#382;e oca moga, Bo&#382;e ba&#353;tine Izraelove, gospodaru  neba i zemlje, tvor&#269;e voda, kralju svega stvorenja, usli&#353;aj molitvu  moju! </p> 
<p><A NAME="an_9:13">9:13</A>&nbsp;Daj mi zamamnu rije&#269; koja ranjava i obara u krvi one  koji su strahote smislili protiv tvoga Saveza, svetog Doma, brda  Siona i ku&#263;e sinova tvojih.</p> 
<p><A NAME="an_9:14">9:14</A>&nbsp;U&#269;ini da spozna sav narod tvoj i svako pleme da si ti  Bog, Bog svake mo&#263;i i snage, i da osim tebe nema drugoga za&#353;titnika  rodu Izraelovu!"</p> 
<p><A NAME="an_10:1">10:1</A>&nbsp;Kad je prestala vapiti Bogu Izraelovu i kad je zavr&#353;ila svoju  molitvu, </p> 
<p><A NAME="an_10:2">10:2</A>&nbsp;ustade gdje bija&#353;e pala ni&#269;ice, dozva svoju slu&#353;kinju  i si&#273;e u odaje u kojima je provodila subote i svetkovine svoje. </p> 
<p><A NAME="an_10:3">10:3</A>&nbsp;Svu&#269;e sa sebe kostrijet, skide udovi&#269;ke haljine, opra vodom  tijelo, namaza se mirisavom ma&#353;&#263;u, po&#269;e&#353;lja kosu i stavi prevjes  na glavu, odjenu se u sve&#269;ane haljine u koje se odijevala dok  je jo&#353; &#382;ivio mu&#382; njezin Mana&#353;e. </p> 
<p><A NAME="an_10:4">10:4</A>&nbsp;Obu sandale, metnu narukvice, ogrlice, prstenje, nau&#353;nice i sav nakit: uresi se &#353;to je mogla  ljep&#353;e da bi o&#269;arala o&#269;i ljudi koji je budu gledali. </p> 
<p><A NAME="an_10:5">10:5</A>&nbsp;Slu&#353;kinji  preda mijeh vina i vr&#269; ulja, napuni dvoja&#269;e je&#269;menom ka&#353;om, poga&#269;ama  suhoga vo&#263;a i &#269;istim hljebovima; sve to slo&#382;i i stavi na nju.</p> 
<p><A NAME="an_10:6">10:6</A>&nbsp;Uputi&#353;e se njih dvije prema vratima grada Betulije i tu  na&#273;o&#353;e Oziju s gradskim starje&#353;inama Habrisom i Harmisom. </p> 
<p><A NAME="an_10:7">10:7</A>&nbsp;Kad  ovi ugleda&#353;e Juditu preobra&#382;ena lica i u onome ruhu, zadivi&#353;e  se ljepoti njezinoj pa &#263;e joj:</p> 
<p><A NAME="an_10:8">10:8</A>&nbsp;"Bog otaca na&#353;ih udijelio ti milost i dao ti da uspje&#353;no  izvede&#353; &#353;to si naumila na slavu sinova Izraelovih i uzvi&#353;enje  Jeruzalema." </p> 
<p><A NAME="an_10:9">10:9</A>&nbsp;Judita se pokloni Bogu, a njima re&#269;e: "Zapovjedite da  mi otvore gradska vrata. Izi&#263;i &#263;u i izvesti &#353;to ste kazali."  Oni naredi&#353;e stra&#382;i da otvori vrata kako je zatra&#382;ila.</p> 
<p><A NAME="an_10:10">10:10</A>&nbsp;Otvori&#353;e joj, pa Judita izi&#273;e sa slu&#353;kinjom. Ljudi su  je iz grada pratili pogledom dok se spu&#353;tala brdom i dok je poprijeko  prelazila podoljem. Onda je vi&#353;e nisu vidjeli.</p> 
<p><A NAME="an_10:11">10:11</A>&nbsp;Dok su i&#353;le ravno podoljem, sreto&#353;e je asirske predstra&#382;e. </p> 
<p><A NAME="an_10:12">10:12</A>&nbsp;Zaustavi&#353;e je i upita&#353;e: "Kojemu narodu pripada&#353;? Odakle  dolazi&#353; i kamo ide&#353;?" Ona odgovori: "K&#263;i sam Hebrejaca i bje&#382;im  od njih, jer &#263;e vam se uskoro predati da vam budu hrana. </p> 
<p><A NAME="an_10:13">10:13</A>&nbsp;Zaputila  sam se Holofernu, vrhovnom zapovjedniku va&#353;e vojske, da se s  njim iskreno porazgovorim. Pokazat &#263;u mu put kojim &#263;e morati  po&#263;i da bi zagospodario svim brdovitim krajem a da ne izgubi  ni jednog &#269;ovjeka, ni jedne &#382;ive du&#353;e."</p> 
<p><A NAME="an_10:14">10:14</A>&nbsp;Dok su ti ljudi slu&#353;ali rije&#269;i njezine i promatrali je, bijahu zadivljeni njezinom ljepotom. Reko&#353;e joj: </p> 
<p><A NAME="an_10:15">10:15</A>&nbsp;"Spasila  si svoj &#382;ivot po&#382;uriv&#353;i se da si&#273;e&#353; k na&#353;em gospodaru. Sada idi  njegovu &#353;atoru: nas nekolicina pratit &#263;emo te dok te ne predamo  u ruke njegove. </p> 
<p><A NAME="an_10:16">10:16</A>&nbsp;Kada se bude&#353; na&#353;la pred njim, ne drhti u  srcu svome nego mu reci ono &#353;to si kazala i on &#263;e s tobom postupati  dobro." </p> 
<p><A NAME="an_10:17">10:17</A>&nbsp;Izabra&#353;e izme&#273;u sebe stotinu ljudi. Oni su bili pratnja  njoj i slu&#353;kinji njezinoj, pa ih dovedo&#353;e do Holofernova &#353;atora.</p> 
<p><A NAME="an_10:18">10:18</A>&nbsp;U taboru se sve uskome&#353;alo: vijest o Juditinu dolasku  po&#273;e od usta do usta po svim &#353;atorima. Do&#273;o&#353;e ljudi i poreda&#353;e  se do nje dok je ona stajala pred Holofernovim &#353;atorom i dok  mu se njezin dolazak najavljivao. </p> 
<p><A NAME="an_10:19">10:19</A>&nbsp;Divljahu se ljepoti njezinoj  i sinovima Izraelovim zbog nje. I govorahu jedan drugome: "Tko  mo&#382;e prezreti narod koji ima takve &#382;ene? Zacijelo ne bi valjalo  ostaviti u &#382;ivotu i jednog &#269;ovjeka toga naroda. Kad bi ga ostavili  na miru, bili bi kadri op&#269;initi sav svijet."</p> 
<p><A NAME="an_10:20">10:20</A>&nbsp;Holofernove stra&#382;e i dvorjanici njegovi izi&#273;o&#353;e i uvedo&#353;e  Juditu u &#353;ator. </p> 
<p><A NAME="an_10:21">10:21</A>&nbsp;Holoferno je po&#269;ivao na le&#382;aljci za zastorom  od grimiza, zlata, smaragda i dragoga kamenja. </p> 
<p><A NAME="an_10:22">10:22</A>&nbsp;Izvijesti&#353;e  ga o dolasku njezinu i on izi&#273;e na &#353;atorski ulaz: pred njim su  nosili srebrne svjetiljke uljanice.</p> 
<p><A NAME="an_10:23">10:23</A>&nbsp;Kad se Judita na&#273;e pred njim i njegovim dvorjanicima, svi se zadivi&#353;e ljupkosti lica njezina. Ona se pokloni padnuv&#353;i  ni&#269;ice. Sluge je Holofernove podigo&#353;e.</p> 
<p><A NAME="an_11:1">11:1</A>&nbsp;Kaza joj tada Holoferno: "Budi hrabra, &#382;eno! Ne pla&#353;i se u  srcu svome! Jer nisam nanio zla nikome od onih koji odlu&#269;i&#353;e  slu&#382;iti Nabukodonozora, kralja sve zemlje. </p> 
<p><A NAME="an_11:2">11:2</A>&nbsp;Pa da me i tvoj  narod koji &#382;ivi u brdovitu kraju nije prezreo, ja ne bih digao  koplja na nj. Ali su sami to skrivili. </p> 
<p><A NAME="an_11:3">11:3</A>&nbsp;Nego, sada mi reci  za&#353;to si pobjegla od njih a do&#353;la k nama. Do&#353;la si da se spasi&#353;!  Hrabro, &#382;ivot &#263;e ti biti po&#353;te&#273;en no&#263;as a i poslije. </p> 
<p><A NAME="an_11:4">11:4</A>&nbsp;Nitko  ti ne&#263;e nanijeti zla, nego &#263;e se postupati s tobom kako se postupa  sa slugama moga gospodara i kralja Nabukodonozora."</p> 
<p><A NAME="an_11:5">11:5</A>&nbsp;Judita mu odgovori: "Poslu&#353;aj rije&#269;i robinje svoje. Neka  slu&#353;kinji tvojoj bude dopu&#353;teno govoriti s tobom: ne&#263;u no&#263;as  govoriti la&#382;i svome gospodaru. </p> 
<p><A NAME="an_11:6">11:6</A>&nbsp;Bude&#353; li slijedio savjete slu&#353;kinje  svoje, Bog &#263;e ti pomo&#263;i sretno izvesti djelo tvoje, a gospodar  moj ne&#263;e biti razo&#269;aran sa svojih pothvata. </p> 
<p><A NAME="an_11:7">11:7</A>&nbsp;Neka &#382;ivi Nabukodonozor, kralj sve zemlje, neka &#382;ivi mo&#263; onoga koji te uputio kako bi  uzmogao na pravi put izvesti svako &#382;ivo bi&#263;e! Pomo&#263;u tebe nisu  mu doista podvrgnuti samo ljudi nego, zahvaljuju&#263;i vrijednosti  tvojoj, i divlje i doma&#263;e &#382;ivotinje i ptice nebeske: sve &#382;ivi  samo za Nabukodonozora i svu ku&#263;u njegovu. </p> 
<p><A NAME="an_11:8">11:8</A>&nbsp;Do&#269;uli smo ve&#263;  i za razboritost i za o&#353;troumnost tvoju. Svoj je zemlji znano  da si u svem kraljevstvu samo ti sposoban, vrstan i pronicav  u ratnom umije&#263;u. </p> 
<p><A NAME="an_11:9">11:9</A>&nbsp;Doznali smo i za govor &#353;to ga je Ahior izgovorio  na tvome vije&#263;anju; budu&#263;i da su ga stanovnici Betulije spasili, on im je kazao sve &#353;to je rekao pred tobom. </p> 
<p><A NAME="an_11:10">11:10</A>&nbsp;A sada, mo&#263;ni  gospodaru, nemoj potcjenjivati njegovo razlaganje nego ga pohrani  u srcu svome jer je istinito: ne mo&#382;e se rod na&#353; progoniti niti  ga mo&#382;e dohvatiti ma&#269;, osim ako sagrije&#353;i Bogu svome. </p> 
<p><A NAME="an_11:11">11:11</A>&nbsp;Ali  da moj gospodar ne bi ostao razo&#269;aran i proma&#353;io u svome pothvatu, past &#263;e na glavu njihovu smrt: tereti ih grijeh kojim su razgnjevili  Boga svoga po&#269;iniv&#353;i bezakonje. </p> 
<p><A NAME="an_11:12">11:12</A>&nbsp;Kako im je ponestalo hrane, a i vode imaju sve manje, prohtjelo im se da navale na stoku  svoju i odlu&#269;i&#353;e da jedu &#353;to im je Bog zakonima zabranio. </p> 
<p><A NAME="an_11:13">11:13</A>&nbsp;&#268;ak  su naumili potro&#353;iti prvine &#382;ita i desetine vina i ulja, &#269;uvane  i namijenjene sve&#263;enicima koji u Jeruzalemu slu&#382;e Boga na&#353;ega;  a ipak su to stvari kojih se nitko od naroda nije smio ni rukom  dodirnuti. </p> 
<p><A NAME="an_11:14">11:14</A>&nbsp;Otpravili su u Jeruzalem, budu&#263;i da i tamo&#353;nji  stanovnici isto rade, glasnike da im donesu potrebno dopu&#353;tenje  od Vije&#263;a starje&#353;ina. </p> 
<p><A NAME="an_11:15">11:15</A>&nbsp;&#268;im im stigne dopu&#353;tenje te izvr&#353;e  svoj naum, toga istog dana bit &#263;e ti predani na uni&#353;tenje.</p> 
<p><A NAME="an_11:16">11:16</A>&nbsp;Kada sam ja, slu&#353;kinja tvoja, doznala sve to, pobjegoh  od njih. Bog me poslao da sudjelujem s tobom u pothvatu kojemu  &#263;e se za&#269;uditi sva zemlja kada za nj &#269;uje. </p> 
<p><A NAME="an_11:17">11:17</A>&nbsp;Jer slu&#353;kinja  je tvoja pobo&#382;na i &#353;tuje Boga nebeskoga i dan i no&#263;, pa sada, kad ostanem uza te, gospodaru, tvoja &#263;e slu&#353;kinja samo zatra&#382;iti  da mo&#382;e no&#263;u oti&#263;i prema dolini. Ondje &#263;u moliti Boga, pa &#263;e  mi kazati kada oni po&#269;ine grijeh. </p> 
<p><A NAME="an_11:18">11:18</A>&nbsp;Zatim &#263;u se vratiti i tebe  obavijestiti, i ti &#263;e&#353; tada iza&#263;i sa svom vojskom. Me&#273;u njima  ne&#263;e biti nikoga da ti se odupre. </p> 
<p><A NAME="an_11:19">11:19</A>&nbsp;Odvest &#263;u te kroz Judeju  sve do samog Jeruzalema, postavit &#263;u usred njega prijestolje  tvoje. Ti &#263;e&#353; ih tjerati pred sobom kao &#353;to se tjera stado koje  nema pastira. Ni pas pred tobom ne&#263;e zalajati. Sve sam to predosjetila, to mi je objavljeno, pa sam poslana da ti odam."</p> 
<p><A NAME="an_11:20">11:20</A>&nbsp;Te se rije&#269;i svidje&#353;e Holofernu i svima njegovim slugama.  Zadivi&#353;e se mudrosti njezinoj te uzviknu&#353;e: </p> 
<p><A NAME="an_11:21">11:21</A>&nbsp;"Od jednoga do  drugog kraja svijeta nema ravne njoj ljepotom lika i mudro&#353;&#263;u  razlaganja." </p> 
<p><A NAME="an_11:22">11:22</A>&nbsp;A Holoferno joj re&#269;e: "Dobro je u&#269;inio Bog &#353;to  te poslao pred tvojim narodom da nama pripadne mo&#263;, a propast  onima koji su prezreli moga gospodara. </p> 
<p><A NAME="an_11:23">11:23</A>&nbsp;A ti si plemenita  izgledom i lijepo zbori&#353;. Bude&#353; li sve u&#269;inila kao &#353;to si kazala, tvoj Bog postat &#263;e i moj Bog, a ti &#263;e&#353; provoditi svoje dane  u pala&#269;i kralja Nabukodonozora i bit &#263;e&#353; slavna na svoj zemlji."</p> 
<p><A NAME="an_12:1">12:1</A>&nbsp;Zapovjedi da je odvedu na mjesto gdje je bilo pohranjeno srebrno  posu&#273;e i naredi da joj daju od jela njegovih i od vina njegova. </p> 
<p><A NAME="an_12:2">12:2</A>&nbsp;Ali Judita odgovori: "Ne&#263;u toga jesti da ne bude sablazni, nego neka mi se jelo prire&#273;uje od onoga &#353;to sam donijela sa  sobom." </p> 
<p><A NAME="an_12:3">12:3</A>&nbsp;Holoferno je zapita: "Kad ti ponestane &#353;to ima&#353; uza  se, odakle &#263;emo ti davati takva jela kad me&#273;u nama nema nikoga  od tvoga roda?" </p> 
<p><A NAME="an_12:4">12:4</A>&nbsp;Judita odgovori: "&#381;ivota mi tvoga, gospodaru, ropkinja tvoja ne&#263;e ni utro&#353;iti &#353;to je sa sobom donijela, a  Gospod &#263;e ve&#263; rukom njezinom izvesti &#353;to je odlu&#269;io."</p> 
<p><A NAME="an_12:5">12:5</A>&nbsp;Onda je sluge Holofernove odvedo&#353;e u &#353;ator. Spavala je  do pono&#263;i. Ustade o jutarnjoj stra&#382;i. </p> 
<p><A NAME="an_12:6">12:6</A>&nbsp;Poru&#269;i Holofernu: "Neka  gospodar moj dopusti da slu&#353;kinja njegova izi&#273;e radi molitve." </p> 
<p><A NAME="an_12:7">12:7</A>&nbsp;Holoferno naredi svojim stra&#382;arima da je u tome ne ometaju.  Ostala je tako tri dana u taboru. No&#263;u je i&#353;la u dolinu Betulije  i umivala se na studencu u taboru. </p> 
<p><A NAME="an_12:8">12:8</A>&nbsp;Kad bi tako izi&#353;la, molila  bi Gospoda, Boga Izraelova, da joj korake upravi na slavu sinova  naroda njezina. </p> 
<p><A NAME="an_12:9">12:9</A>&nbsp;Vrativ&#353;i se &#269;ista, zadr&#382;ala bi se u &#353;atoru  dok joj ne bi nave&#269;er priredili jelo.</p> 
<p><A NAME="an_12:10">12:10</A>&nbsp;&#268;etvrtoga dana Holoferno priredi gozbu samo za svoje  &#269;asnike. Ne pozva nikoga od posluge. </p> 
<p><A NAME="an_12:11">12:11</A>&nbsp;Re&#269;e dvoraninu Bagoi, upravitelju svih svojih dobara: "Idi i nagovori onu Hebrejku  koja je kod tebe da do&#273;e jesti i piti s nama. </p> 
<p><A NAME="an_12:12">12:12</A>&nbsp;Bila bi nam  prava sramota imati uza se takvu &#382;enu a ne biti s njom; jer ako  je ne predobijemo, rugat &#263;e nam se."</p> 
<p><A NAME="an_12:13">12:13</A>&nbsp;Bagoa iza&#273;e od Holoferna, u&#273;e k njoj i re&#269;e joj: "Neka  ljepojka ne oklijeva do&#263;i k mome gospodaru da bude &#269;a&#353;&#263;ena u  njegovoj nazo&#269;nosti, da veselo pije vino s nama i postane ovoga  dana kao jedna od asirskih k&#263;eri koje &#382;ive u dvoru Nabukodonozorovu." </p> 
<p><A NAME="an_12:14">12:14</A>&nbsp;Judita mu odgovori: "Tko sam ja da se usprotivim svome gospodaru?  U&#269;init &#263;u smjesta sve &#353;to je drago oku njegovu. Bit &#263;e mi to  radost sve do smrti."</p> 
<p><A NAME="an_12:15">12:15</A>&nbsp;Ustade, ukrasi se haljinama i svakakvim &#382;enskim uresima.  Slu&#353;kinja ode prije nje te prostrije po zemlji pred Holoferna  ovnujske ko&#382;e koje je dobila od Bagoe za svakida&#353;nju upotrebu  da na njima svakoga dana udobno blaguje. </p> 
<p><A NAME="an_12:16">12:16</A>&nbsp;Judita u&#273;e i smjesti  se. Holofernu se srce uzbudi, du&#353;a mu se uznemiri i spopade ga  ognjena &#382;udnja da bude s njom. Od onoga dana kad ju je prvi put  vidio, samo je vrebao priliku da je zavede. </p> 
<p><A NAME="an_12:17">12:17</A>&nbsp;Kaza joj Holoferno:  "D&#211;e pij i veseli se s nama!" </p> 
<p><A NAME="an_12:18">12:18</A>&nbsp;Judita odgovori: "Ho&#263;u, pit  &#263;u, gospodaru, jer osje&#263;am da je danas moj &#382;ivot tako velik kako  nije bio nikada od moga ro&#273;enja." </p> 
<p><A NAME="an_12:19">12:19</A>&nbsp;Uzela je, jela je i pila  pred njim &#353;to joj njezina slu&#353;kinja bija&#353;e priredila. </p> 
<p><A NAME="an_12:20">12:20</A>&nbsp;Holoferno  je u&#382;ivao u njoj i pio je toliko vina koliko ga nije pio nikad  u &#382;ivotu.</p> 
<p><A NAME="an_13:1">13:1</A>&nbsp;A uve&#269;er se &#269;asnici brzo povuko&#353;e. Bagoa zatvori &#353;ator izvana, po&#353;to je otpravio od svoga gospodara one koji su se jo&#353; ondje  nalazili. Svi odo&#353;e na po&#269;inak: bijahu umorni jer se gozba jako  oduljila. </p> 
<p><A NAME="an_13:2">13:2</A>&nbsp;Juditu ostavi&#353;e samu u &#353;atoru. Holoferno pao na  postelju jer ga vino bija&#353;e potpuno svladalo. </p> 
<p><A NAME="an_13:3">13:3</A>&nbsp;Judita je naredila  svojoj slu&#353;kinji da je &#269;eka pred lo&#382;nicom kao i svakog dana.  Rekla je da &#263;e iza&#263;i na molitvu. Tako je kazala i Bagoi.</p> 
<p><A NAME="an_13:4">13:4</A>&nbsp;Svi bijahu oti&#353;li od Holoferna, nitko, ni malen ni velik, nije ostao u lo&#382;nici. Judita, stoje&#263;i kraj Holofernove postelje, re&#269;e u srcu svom: "Gospode, Bo&#382;e svake sile, svrni u ovome &#269;asu  pogled svoj na djelo ruku mojih da se prodi&#269;i Jeruzalem! </p> 
<p><A NAME="an_13:5">13:5</A>&nbsp;Ovo  je pravi &#269;as da se pobrine&#353; za svoju ba&#353;tinu i ostvari&#353; moju  zamisao o propasti neprijatelja koji su nasrnuli na nas."</p> 
<p><A NAME="an_13:6">13:6</A>&nbsp;Pri&#273;e stupu postelje, do Holofernove glave, i skide odande  Holofernov ma&#269;. </p> 
<p><A NAME="an_13:7">13:7</A>&nbsp;Zatim, primaknuv&#353;i se postelji, zgrabi kosu  Holofernovu i kaza: "Gospodine Bo&#382;e Izraelov, oja&#269;aj me danas!" </p> 
<p><A NAME="an_13:8">13:8</A>&nbsp;I iz sve snage udari dvaput Holoferna po vratu i odrubi mu  glavu. </p> 
<p><A NAME="an_13:9">13:9</A>&nbsp;Njegov trup potom otkotrlja s le&#382;aja i str&#382;e zastor  sa stupova. Malo kasnije izi&#273;e i glavu Holofernovu predade slu&#353;kinji. </p> 
<p><A NAME="an_13:10">13:10</A>&nbsp;Ona je metnu u svoju torbu. Obadvije zatim, po obi&#269;aju, izi&#273;o&#353;e  na molitvu. Pre&#353;av&#353;i tabor, zaokru&#382;i&#353;e ono podolje, pope&#353;e se na uzvisinu  Betulije i do&#273;o&#353;e pod njezina vrata. </p> 
<p><A NAME="an_13:11">13:11</A>&nbsp;Judita se javi jo&#353; izdaleka  stra&#382;i na vratima: "Otvorite, otvorite vrata! S nama je Bog na&#353;  da izvede juna&#353;tvo u Izraelu i jakost protiv neprijatelja kao  &#353;to je u&#269;inio i danas." </p> 
<p><A NAME="an_13:12">13:12</A>&nbsp;Kako gra&#273;ani za&#269;u&#353;e njezin glas,  po&#382;uri&#353;e se do vrata svoga grada i pozva&#353;e starje&#353;ine gradske. </p> 
<p><A NAME="an_13:13">13:13</A>&nbsp;Str&#269;a&#353;e se svi, malo i veliko, jer ih je njezin dolazak iznenadio.  Otvori&#353;e vrata, primi&#353;e ih, zapali&#353;e vatru da se vide i okru&#382;i&#353;e  ih. </p> 
<p><A NAME="an_13:14">13:14</A>&nbsp;Judita im jakim glasom kaza: "Hvalite Boga! Hvalite ga!  Hvalite Boga koji nije uskratio milosti svoje ku&#263;i Izraelovoj  nego je mojom rukom no&#263;as potukao neprijatelje na&#353;e." </p> 
<p><A NAME="an_13:15">13:15</A>&nbsp;Izvadiv&#353;i  glavu iz torbe, pokaza im je i re&#269;e: "Evo glave Holoferna, vrhovnog  zapovjednika vojske asirske, i evo zastora pod kojim je le&#382;ao  pijan. Bog ga je pogodio rukom jedne &#382;ene! </p> 
<p><A NAME="an_13:16">13:16</A>&nbsp;Neka &#382;ivi Gospodin  koji me za&#353;titio na putu kojim sam hodila! Jer je moje lice zatravilo  Holoferna na propast njegovu, nije zgrije&#353;io sa mnom te me tako  nije osramotio ni okaljao."</p> 
<p><A NAME="an_13:17">13:17</A>&nbsp;Puk, sav izvan sebe, pade ni&#269;ice da se pokloni Bogu i  povika u jedan glas: "Blagoslovljen da si, Bo&#382;e na&#353;, koji si  danas satro neprijatelje naroda svoga!"</p> 
<p><A NAME="an_13:18">13:18</A>&nbsp;Ozija joj kaza: "Blagoslovljena bila, k&#263;eri, od Boga Svevi&#353;njega vi&#353;e od  svih drugih &#382;ena na zemlji! Blagoslovljen Gospod Bog, stvoritelj  neba i zemlje, koji te vodio da odsije&#269;e&#353; glavu vo&#273;i neprijatelja  na&#353;ih! </p> 
<p><A NAME="an_13:19">13:19</A>&nbsp;Jer tvoje pouzdanje ne&#263;e biti izbrisano iz srdaca ljudi  nego &#263;e se oni dovijeka sje&#263;ati Bo&#382;je mo&#263;i.</p> 
<p><A NAME="an_13:20">13:20</A>&nbsp;Neka Bog u&#269;ini da to bude na tvoju vje&#269;nu diku i neka  te nagradi svakim dobrom, jer kad bi poni&#382;en na&#353; rod, nisi &#353;tedjela  &#382;ivota svoga, nego si sprije&#269;ila na&#353;u propast &#382;ive&#263;i pravedno  pred na&#353;im Bogom!" A sav narod nadoda: "Amen! Amen!"</p> 
<p><A NAME="an_14:1">14:1</A>&nbsp;Judita im re&#269;e: "Poslu&#353;ajte me, bra&#263;o! Uzmite ovu glavu i  objesite je na kruni&#353;te na&#353;ih zidina. </p> 
<p><A NAME="an_14:2">14:2</A>&nbsp;&#268;im zora zarudi te sunce  obasja zemlju, neka se svatko ma&#353;i svog oru&#382;ja i svi hrabri mu&#382;evi  neka iza&#273;u iz grada. Izabrat &#263;ete im vo&#273;u kao da tobo&#382;e ho&#263;ete  si&#263;i u ravnicu, na asirske predstra&#382;e. Ali ne&#263;ete si&#263;i. </p> 
<p><A NAME="an_14:3">14:3</A>&nbsp;Oni  &#263;e pograbiti svoje oru&#382;je, oti&#263;i &#263;e u tabor i probudit &#263;e zapovjednike  asirske vojske. Zajedno &#263;e otr&#269;ati k Holofernovu &#353;atoru, i kad  Holoferna ne na&#273;u, spopast &#263;e ih u&#382;as i pobje&#263;i &#263;e ispred vas. </p> 
<p><A NAME="an_14:4">14:4</A>&nbsp;Vi i svi koji &#382;ive u granicama Izraela, progonite ih i uni&#353;tite  na putu njihova uzmaka. </p> 
<p><A NAME="an_14:5">14:5</A>&nbsp;Ali prije nego sve to izvedete, pozovite  mi Ahiora Amonca da svojim o&#269;ima prepozna onoga koji je prezreo  ku&#263;u Izraelovu a njega poslao k nama u smrt."</p> 
<p><A NAME="an_14:6">14:6</A>&nbsp;Pozva&#353;e Ahiora iz Ozijine ku&#263;e. Kako do&#273;e i vidje Holofernovu  glavu u rukama jednog od &#269;lanova narodnoga zbora, sru&#353;i se na  zemlju i onesvijesti. </p> 
<p><A NAME="an_14:7">14:7</A>&nbsp;Kada se osvijestio, baci se do nogu  Juditi, pokloni joj se i uskliknu: "Blagoslovljena da si u svakome &#353;atoru Judinu i u svakom  narodu! Svatko &#263;e drhtati od straha kad &#269;uje tvoje ime! </p> 
<p><A NAME="an_14:8">14:8</A>&nbsp;A  sada mi pripovjedi &#353;to si sve izvela ovih dana." Judita mu usred mno&#353;tva pripovjedi sve &#353;to je u&#269;inila od  onoga dana kad je oti&#353;la pa do tada, do toga razgovora s njima. </p> 
<p><A NAME="an_14:9">14:9</A>&nbsp;Kad je zavr&#353;ila kazivanje, narod po&#269;ne klicati od radosti:  svim gradom odjeknu&#353;e radosni povici. </p> 
<p><A NAME="an_14:10">14:10</A>&nbsp;Tada Ahior, vidjev&#353;i  &#353;to je sve u&#269;inio Bog Izraelov, povjerova &#269;vrsto u Boga te se  dade obrezati i tako bi pribrojen narodu Izraelovu.</p> 
<p><A NAME="an_14:11">14:11</A>&nbsp;A kad zarudje zora, objesi&#353;e Holofernovu glavu na zidine.  Svaki pograbi svoje oru&#382;je te jurnu&#353;e u odredima niz padine.</p> 
<p><A NAME="an_14:12">14:12</A>&nbsp;Kada ih Asirci ugleda&#353;e, obavijesti&#353;e svoje zapovjednike.  Ovi po&#273;o&#353;e zapovjednicima, tisu&#263;nicima i ostalim &#269;asnicima svojim. </p> 
<p><A NAME="an_14:13">14:13</A>&nbsp;Do&#273;o&#353;e do Holofernova &#353;atora pa kaza&#353;e upravitelju njegovih  dobara: "D&#211;e probudi na&#353;ega gospodara. Oni su se robovi usudili  si&#263;i i napasti nas da zauvijek budu uni&#353;teni." </p> 
<p><A NAME="an_14:14">14:14</A>&nbsp;Bagoa u&#273;e  i pljesnu rukama pred &#353;atorskim zastorom: mi&#353;lja&#353;e da Holoferno  spava s Juditom. </p> 
<p><A NAME="an_14:15">14:15</A>&nbsp;Ali kako se nitko ne odazva, razmaknu zastore, u&#273;e u lo&#382;nicu i na&#273;e truplo ba&#269;eno na prag: glave nigdje, bija&#353;e  odnesena. </p> 
<p><A NAME="an_14:16">14:16</A>&nbsp;Kriknu iza glasa te pla&#269;u&#263;i, jecaju&#263;i i sna&#382;no  zapoma&#382;u&#263;i rastrga na sebi haljine. </p> 
<p><A NAME="an_14:17">14:17</A>&nbsp;U&#273;e zatim u &#353;ator u kojem  je boravila Judita i ne na&#273;e je. Onda otr&#269;a k narodu i povika: </p> 
<p><A NAME="an_14:18">14:18</A>&nbsp;"Ovi su robovi podmukli: jedna sama Hebrejka osramotila je  dom kralja Nabukodonozora. Evo Holoferna na zemlji, ali glave  na njemu nema."</p> 
<p><A NAME="an_14:19">14:19</A>&nbsp;Kad zapovjednici vojske asirske &#269;u&#353;e te rije&#269;i, razdera&#353;e  na sebi haljine, du&#353;u im spopade silan strah, a taborom im se  prolomi&#353;e o&#353;tri krikovi i silna kuknjava.</p> 
<p><A NAME="an_15:1">15:1</A>&nbsp;I oni koji su se jo&#353; nalazili u &#353;atorima, kad su &#269;uli &#353;to  se dogodilo, skameni&#353;e se. </p> 
<p><A NAME="an_15:2">15:2</A>&nbsp;Uhvati ih strava i strah te ne  bija&#353;e &#269;ovjeka koji bi ostao uza svoga bli&#382;njega, nego se svi  bezglavo razbje&#382;a&#353;e po svim brdima i ravnicama. </p> 
<p><A NAME="an_15:3">15:3</A>&nbsp;I oni koji  se bijahu utaborili u brdovitom kraju oko Betulije nago&#353;e u bijeg.  Tada se Izraelci sa svim svojim ratnicima baci&#353;e na njih. </p> 
<p><A NAME="an_15:4">15:4</A>&nbsp;Ozija  posla u Betomastaim, Bebe, Kobe, Kolu i na sve podru&#269;je Izraela  skorote&#269;e s porukom o onome &#353;to se dogodilo: neka svi nasrnu  na neprijatelje te ih uni&#353;te.</p> 
<p><A NAME="an_15:5">15:5</A>&nbsp;&#268;im to dozna&#353;e, svi sinovi Izraelovi jednodu&#353;no udari&#353;e  na njih te su ih tukli sve do Hobe. Tako u&#269;ini&#353;e i oni koji su  pristigli iz Jeruzalema i sa svih brda, jer je i njima javljeno  &#353;to se dogodilo u neprijateljskom taboru. &#381;itelji Gileada i Galileje  udari&#353;e zatim s boka te su ih &#382;estoko tukli sve dok ne umako&#353;e  u Damask i njegove krajeve. </p> 
<p><A NAME="an_15:6">15:6</A>&nbsp;Ostali stanovnici Betulije nasrnu&#353;e  na tabor Asiraca, obori&#353;e ga te nagrabi&#353;e bogat plijen. </p> 
<p><A NAME="an_15:7">15:7</A>&nbsp;Vrativ&#353;i  se s pokolja, sinovi Izraelovi zagospodari&#353;e preostalim. I sela  i gradi&#263;i po brdima i ravnicama domogo&#353;e se silna plijena; bija&#353;e  ga doista mnogo.</p> 
<p><A NAME="an_15:8">15:8</A>&nbsp;Veliki sve&#263;enik Joakim i starje&#353;ine sinova Izraelovih  koji su &#382;ivjeli u Jeruzalemu do&#273;o&#353;e da se dive dobro&#269;instvu &#353;to  ga Gospod u&#269;ini Izraelu, da vide Juditu i da je pozdrave.</p> 
<p><A NAME="an_15:9">15:9</A>&nbsp;Kad u&#273;o&#353;e u ku&#263;u njezinu, svi je jednodu&#353;no blagoslovi&#353;e  govore&#263;i:  "Ti si slava Jeruzalema! Ti si najvi&#353;i ponos Izraela! Ti si uzvi&#353;ena dika roda na&#353;ega!</p> 
<p><A NAME="an_15:10">15:10</A>&nbsp;Rukom svojom sve si to u&#269;inila, Izraelu dobra pribavila, Bogu samom time omiljela! Blagoslovljena da si na vje&#269;na vremena od Gospoda Svevladara." A sav narod re&#269;e: "Amen!"</p> 
<p><A NAME="an_15:11">15:11</A>&nbsp;Trideset je dana narod plja&#269;kao tabor. Juditi dado&#353;e  &#353;ator Holofernov, svu srebrninu, naslonja&#269;e, posu&#273;e i sav njegov  namje&#353;taj. Ona uze sve to, natovari svoju mazgu, zatim dade upregnuti  svoja kola te ih napuni. </p> 
<p><A NAME="an_15:12">15:12</A>&nbsp;Sve su &#382;ene Izraelove tr&#269;ale da  je vide, hvalile je i plesove izvodile u &#269;ast njezinu. Onda ona  uze br&#353;ljane u ruke i pokloni ih &#382;enama koje su je pratile. </p> 
<p><A NAME="an_15:13">15:13</A>&nbsp;Zatim  se ona i njezine pratilice ovjen&#269;a&#353;e maslinovim gran&#269;icama. Ona  je stupala na &#269;elu naroda i predvodila &#382;ene u plesu; slijedili  su je Izraelci naoru&#382;ani, oki&#263;eni vijencima i s hvalospjevom  na usnama. </p> 
<p><A NAME="an_15:14">15:14</A>&nbsp;Usred sveg Izraela Judita zapjeva ovu zahvalnicu, a sav je narod glasno prihvatio taj hvalospjev.</p> 
<p><A NAME="an_16:1">16:1</A>&nbsp;Judita zapjeva: "Slavite Boga moga s bubnjevima, Gospodinu pjevajte s cimbalima, psalam i pohvalu izvijajte mu u &#269;ast, veli&#269;ajte i zazivajte Ime njegovo!</p> 
<p><A NAME="an_16:2">16:2</A>&nbsp;Jer Gospod Bog &#353;to dokon&#269;ava ratove, da bi udario tabor svoj usred naroda, izbavi me iz ruke progonitelja mojih.</p> 
<p><A NAME="an_16:3">16:3</A>&nbsp;Asur si&#273;e s planina sjevernih, do&#273;e sa silnom vojskom svojom. Mno&#353;tvo njihovo potoke zakr&#269;i, konji njihovi bregove prekri&#353;e.</p> 
<p><A NAME="an_16:4">16:4</A>&nbsp;Kaza da &#263;e kraj moj zapaliti, moje mladi&#263;e ma&#269;em isje&#263;i, o tlo razmrskati moju dojen&#269;ad, kao plijen moju djecu uzeti, ugrabiti moje djevice.</p> 
<p><A NAME="an_16:5">16:5</A>&nbsp;Gospod Svevladar svlada ih rukom &#382;ene jedne!</p> 
<p><A NAME="an_16:6">16:6</A>&nbsp;Nisu im mladi&#263;i silnika slomili, Titanovi sinovi nisu ga oborili, divovi silni nisu ga napali, nego Judita, k&#263;i Merarijeva, ljepotom svoga lica njega uni&#353;ti!</p> 
<p><A NAME="an_16:7">16:7</A>&nbsp;Ona svu&#269;e udovi&#269;ke haljine, da bi Izraelce ugnjetene podigla, namaza lice ma&#353;&#263;u mirisnom,</p> 
<p><A NAME="an_16:8">16:8</A>&nbsp;na kose prevjes stavi, lanene halje uze da ga op&#269;ini.</p> 
<p><A NAME="an_16:9">16:9</A>&nbsp;Sandala njemu oko zatravi, ljepota njena du&#353;u mu zarobi, ma&#269; mu kroza &#353;iju pro&#273;e.</p> 
<p><A NAME="an_16:10">16:10</A>&nbsp;Perzijce njena hrabrost osupnu, a Medijce smionost zaprepasti.</p> 
<p><A NAME="an_16:11">16:11</A>&nbsp;Tad viknu&#353;e ponizni moji, a oni se prepado&#353;e, nemo&#263;ni moji, a oni se prestravi&#353;e; podigo&#353;e glas, a oni u bijeg nago&#353;e!</p> 
<p><A NAME="an_16:12">16:12</A>&nbsp;Djevoj&#269;ica sasjeko&#353;e ih sinovi, pobi&#353;e ih kao sinove odmetnika, u boju Boga moga pogibo&#353;e.</p> 
<p><A NAME="an_16:13">16:13</A>&nbsp;Bogu svom pjevat &#263;u pjesmu novu. Velik si i slavan, Gospode! U sili divan i nepobjediv!</p> 
<p><A NAME="an_16:14">16:14</A>&nbsp;Sva stvorenja tvoja tebi neka slu&#382;e, jer ti samo re&#269;e, i postado&#353;e; posla duh svoj, i on ih oblikova. I glasu tvome nitko ne odolje.</p> 
<p><A NAME="an_16:15">16:15</A>&nbsp;Planine &#263;e se iz temelja s vodama potresti, hridi &#263;e se pred tobom kao od voska istopiti, ali prema onima koji te se boje ti &#263;e&#353; i tada milostiv biti.</p> 
<p><A NAME="an_16:16">16:16</A>&nbsp;Neznatna ti je svaka &#382;rtva na ugodan miris, jo&#353; neznatnija pretilina paljenice, ali tko se boji Gospoda - velik je zauvijek.</p> 
<p><A NAME="an_16:17">16:17</A>&nbsp;Jao narodima koji ustanu na narod moj! Bog Svevladar kaznit &#263;e ih na dan Suda: poslat &#263;e oganj i crve u meso njihovo, a oni &#263;e u boli jaukati zauvijek."</p> 
<p><A NAME="an_16:18">16:18</A>&nbsp;Kada do&#273;o&#353;e u Jeruzalem, pokloni&#353;e se Bogu, a po&#353;to se  narod o&#269;isti, prineso&#353;e paljenice, dragovoljne prinose i darove. </p> 
<p><A NAME="an_16:19">16:19</A>&nbsp;Judita posveti kao "herem" sve Holofernove predmete koje  joj puk bija&#353;e predao i svilene tkanine koje bija&#353;e uzela s postelje  njegove. </p> 
<p><A NAME="an_16:20">16:20</A>&nbsp;Narod se veselio tri mjeseca u Jeruzalemu pred Sveti&#353;tem  i Judita je ostala s njima.</p> 
<p><A NAME="an_16:21">16:21</A>&nbsp;A nakon tih dana svaki se vrati na svoju ba&#353;tinu. Judita  se povu&#269;e u Betuliju i osta na svom posjedu. I svega vijeka svojega  bila je slavna na svoj zemlji. </p> 
<p><A NAME="an_16:22">16:22</A>&nbsp;Mnogi su je prosili, ali ona  ne upozna ni jednoga &#269;ovjeka u sve dane &#382;ivota svojega otkad  joj umrije mu&#382; Mana&#353;e i bi pridru&#382;en narodu svome. </p> 
<p><A NAME="an_16:23">16:23</A>&nbsp;Starjela  je i u domu mu&#382;a svojega postigla dob od sto i pet godina. Slu&#353;kinji  svojoj dala je slobodu. Umrije u Betuliji. Pokopa&#353;e je u pe&#263;ini  Mana&#353;ea, mu&#382;a njezina. </p> 
<p><A NAME="an_16:24">16:24</A>&nbsp;Dom Izraelov oplakiva&#353;e je sedam dana.  Prije smrti razdijelila je svoja dobra ro&#273;acima svojim i ro&#273;acima  mu&#382;a svojega Mana&#353;ea.</p> 
<p><A NAME="an_16:25">16:25</A>&nbsp;U Juditino vrijeme, a i mnogo poslije smrti njezine,  ne bija&#353;e nikoga tko bi zadavao strah sinovima Izraelovim.</p> 
<p><HR>
<CENTER>
<A HREF="aes">Next: Additions to Esther</A></CENTER>
</BODY>
</HTML>
