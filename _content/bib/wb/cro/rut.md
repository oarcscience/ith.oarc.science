[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jdg)  [Next](sa1) 

------------------------------------------------------------------------

### Croatian Bible: Ruth

<span id="an_1:1">1:1</span> U ono vrijeme kada su vladali suci nastala
glad u zemlji, pa iz Betlehema Judina jedan čovjek ode sa svojom ženom i
sa svoja dva sina da se naseli na Moapskim poljanama.

<span id="an_1:2">1:2</span> Taj se čovjek zvao Elimelek, žena mu Noemi,
a dva njegova sina: Mahlon i Kiljon; svi bijahu Efraćani iz Betlehema
Judina. Stigoše na Moapske poljane i tu se nastaniše.

<span id="an_1:3">1:3</span> Tada Elimelek, Noemin muž, umrije, i ona
osta sama sa svoja dva sina.

<span id="an_1:4">1:4</span> Oni se oženiše Moapkama; jedna se zvala
Orpa, a druga Ruta. I tu proboraviše deset godina.

<span id="an_1:5">1:5</span> Onda umriješe i Mahlon i Kiljon, i tako
Noemi osta i bez svoja dva sina i bez svoga muža.

<span id="an_1:6">1:6</span> Tada se ona diže sa svojim snahama da ode s
Moapskih poljana jer je čula na Moapskim poljanama da je Jahve pohodio
narod svoj i dao mu kruha.

<span id="an_1:7">1:7</span> Ode, dakle, ona iz mjesta gdje je živjela,
a s njome i njezine snahe; krenuše na put da se vrate u zemlju Judinu.

<span id="an_1:8">1:8</span> Noemi tada reče svojim dvjema snahama:
"Vratite se svaka domu majke svoje! Neka vam Jahve bude milostiv kao što
vi bijaste pokojnicima i meni.

<span id="an_1:9">1:9</span> Neka vam Jahve udijeli da obje nađete mir,
svaka u domu svoga muža!" I poljubi ih, a one briznuše u plač.

<span id="an_1:10">1:10</span> I rekoše joj: "Ne! Mi ćemo s tobom, tvome
narodu."

<span id="an_1:11">1:11</span> Ali im reče Noemi: "Vratite se natrag,
kćeri moje! Zašto biste išle sa mnom? Zar ću još imati sinova u utrobi
svojoj da vam budu muževi?

<span id="an_1:12">1:12</span> Vratite se natrag, kćeri moje, idite
samo! Odviše sam stara, nisam za udaju. Pa i kad bih rekla: 'Imam nade
da se udam još noćas i da rodim sinove' -

<span id="an_1:13">1:13</span> zar biste mogle čekati da odrastu i zar
biste radi njih ostale neudate? Ne, kćeri moje, tuga bi moja bila veća
od vaše, jer se ruka Jahvina digla na me."

<span id="an_1:14">1:14</span> One i opet zaplakaše i zajecaše. Orpa
poljubi svoju svekrvu i vrati se, a Ruta ostade s njom.

<span id="an_1:15">1:15</span> Noemi joj reče: "Eto vidiš, jetrva se
tvoja vratila narodu svome i bogu svome: vrati se i ti za jetrvom
svojom!"

<span id="an_1:16">1:16</span> A Ruta joj odgovori: "Nemoj me tjerati da
te ostavim i da odem od tebe: jer kamo ti ideš, idem i ja i gdje se ti
nastaniš, nastanit ću se i ja; tvoj narod moj je narod i tvoj Bog moj je
Bog.

<span id="an_1:17">1:17</span> Gdje ti umreš, umrijet ću i ja, gdje tebe
pokopaju, pokopat će i mene. Neka mi Jahve uzvrati svakim zlom i
nevoljom ako me što drugo, osim smrti, rastavi od tebe."

<span id="an_1:18">1:18</span> Videći gdje je tvrdo naumila da ide s
njom, prestade je odvraćati.

<span id="an_1:19">1:19</span> Tako su zajedno išle dok ne dođoše u
Betlehem. A kad dođoše u Betlehem, sav se grad uzbudi zbog njih. "Ma je
li ovo Noemi?" - pitahu žene.

<span id="an_1:20">1:20</span> A ona im odgovaraše: "Ne zovite me više
Noemi nego me zovite Mara; jer me Šadaj gorčinom ispunio!

<span id="an_1:21">1:21</span> Odavde sam otišla punih ruku, a sad me
Jahve vraća bez igdje ičega. Zašto me zovete Noemi kad Jahve posvjedoči
protiv mene i Svemogući me u tugu zavi?"

<span id="an_1:22">1:22</span> Tako se vrati Noemi s Rutom Moapkom,
snahom svojom, s Moapskih poljana. Stigle su u Betlehem baš kad je
počela žetva ječma.

<span id="an_2:1">2:1</span> Noemi imaše rođaka po mužu, čovjeka vrlo
imućna, iz porodice Elimelekove: zvao se Boaz.

<span id="an_2:2">2:2</span> Tada Ruta Moapka reče Noemi: "Htjela bih
ići u polje pabirčiti klasje za onim u koga nađem milost." Ona joj
odgovori: "Hajde, kćeri moja!"

<span id="an_2:3">2:3</span> I ode, dođe u polje te poče pabirčiti za
žeteocima. A sreća je dovede u polje koje pripadaše Boazu, iz roda
Elimelekova.

<span id="an_2:4">2:4</span> I gle, dođe Boaz iz Betlehema. "Jahve bio s
vama!" - pozdravi on žeteoce. A oni mu odgovoriše: "Jahve te
blagoslovio!"

<span id="an_2:5">2:5</span> Boaz će nato momku koji je nadzirao
žeteoce: "Čija je ona mlada žena?"

<span id="an_2:6">2:6</span> A momak koji bijaše nad žeteocima odgovori:
"Ono je mlada Moapka što je došla prateći Noemi s Moapskih poljana.

<span id="an_2:7">2:7</span> Pitala je: 'Smijem li pabirčiti i kupiti
klasje između snopova za žeteocima?' I došla je, eto, i ostala od ranog
jutra sve dosad; i samo je malo ušla u kuću."

<span id="an_2:8">2:8</span> Onda Boaz reče Ruti: "Čuj me, kćeri moja,
ne idi pabirčiti u drugoga nego se drži mojih njiva i mojih poslenika.

<span id="an_2:9">2:9</span> Pazi na kojoj njivi oni žanju, pa idi za
njima. A naredio sam momcima da te nitko ne dira. Kad ožedniš, idi k
posudama i pij što moje sluge zahitaju."

<span id="an_2:10">2:10</span> Ona tada pade ničice, pokloni se do
zemlje i reče: "Čime sam stekla toliku milost u očima tvojim da mi
posvećuješ pažnju kad sam tuđinka?"

<span id="an_2:11">2:11</span> Boaz joj odgovori: "Čuo sam što si sve
učinila za svoju svekrvu poslije smrti svoga muža; kako si ostavila oca
svoga, majku svoju i zavičaj svoj te došla u narod kojega do jučer ili
prekjučer nisi poznavala.

<span id="an_2:12">2:12</span> Neka ti Jahve plati sve što si učinila i
neka ti udijeli pravu nagradu Jahve, Bog Izraelov, kad si došla da se
pod krila njegova skloniš!"

<span id="an_2:13">2:13</span> Ona preuze: "Kad bih mogla uvijek
nalaziti milost u tvojim očima, gospodaru, jer si me utješio i milostivo
progovorio sluškinji svojoj, ako i nisam kao jedna od tvojih sluškinja."

<span id="an_2:14">2:14</span> Kad bijaše vrijeme ručku, Boaz joj reče:
"Hodi ovamo, jedi ovog kruha i umoči svoj zalogaj u ocat!" Ona sjede
pokraj žetelaca, a on stavi pred nju prženih zrna. Jela je i nasitila se
i još joj preteče.

<span id="an_2:15">2:15</span> Kad je ustala da pabirči dalje, Boaz
zapovjedi svojim slugama: "I među snopljem neka ona pabirči, a vi joj
nemojte zanovijetati.

<span id="an_2:16">2:16</span> Nego navlaš ispuštajte klasove iz svojih
rukoveti i ostavljajte joj neka kÓupi i nemojte je koriti!"

<span id="an_2:17">2:17</span> I tako je pabirčila sve do večeri, pa
onda ovrše ono što je napabirčila: bijaše otprilike jedna efa ječma.

<span id="an_2:18">2:18</span> Uze ona svoje i dođe u grad, a svekrva
vidje koliko je napabirčila. Tada Ruta izvadi i dade joj što joj bijaše
preteklo pošto se nasitila.

<span id="an_2:19">2:19</span> Svekrva je upita: "Gdje si pabirčila
danas? Gdje si radila? Neka je blagoslovljen onaj koji je pogledao na
te!" Onda ona pripovjedi svekrvi kod koga je radila i reče: "Čovjek u
koga sam danas radila zove se Boaz."

<span id="an_2:20">2:20</span> Tada će Noemi svojoj snasi: "Neka Jahve
blagoslovi onoga koji ne uskraćuje dobrote svoje ni živima ni mrtvima!"
I dometnu Noemi: "Taj je čovjek naš rod; jedan od naših skrbnika."

<span id="an_2:21">2:21</span> Ruta Moapka pripovjedi dalje: "Još mi
reče: 'Drži se mojih poslenika dokle ne požanju sve moje!'"

<span id="an_2:22">2:22</span> Noemi nato reče Ruti, snasi svojoj:
"Dobro je, kćeri moja, idi za njegovim poslenicima da ti ne bude
neprilike na kojoj drugoj njivi."

<span id="an_2:23">2:23</span> I tako se držala poslenika Boazovih i
pabirčila dokle ne požeše i ječam i pšenicu. I živjela je kod svekrve
svoje.

<span id="an_3:1">3:1</span> Onda će joj Noemi, svekrva njezina: "Kćeri
moja, da ti potražim mirno mjesto gdje bi mogla biti sretna?

<span id="an_3:2">3:2</span> Vidiš, Boaz, s čijim si se poslenicima
našla, naš je rođak. Evo, on će noćas vijati ječam na gumnu.

<span id="an_3:3">3:3</span> Umij se ti i namaži, lijepo se odjeni pa
idi na gumno. Ne daj da te prepozna prije nego što se najede i napije.

<span id="an_3:4">3:4</span> Kad bude lijegao, dobro pazi gdje će leći;
pa kad legne, otiđi onamo, podigni mu pokrivač s nogu i lezi ondje! Tada
će ti on reći što ti je činiti."

<span id="an_3:5">3:5</span> Ona joj odgovori: "Učinit ću sve kako mi
kažeš."

<span id="an_3:6">3:6</span> I siđe na gumno i učini sve kako joj je
svekrva naredila.

<span id="an_3:7">3:7</span> A Boaz, pošto je jeo i pio i tako se
odobrovoljio, ode i leže kraj stoga. Onda ona priđe polako, otkri mu
noge i leže.

<span id="an_3:8">3:8</span> Kad bijaše oko ponoći, trže se čovjek i
obrnu se, i gle: žena leži do njegovih nogu.

<span id="an_3:9">3:9</span> "Tko si?" - upita on, a ona odgovori: "Ja
sam Ruta, sluškinja tvoja. Raširi skut svoje haljine na sluškinju svoju
jer si mi skrbnik."

<span id="an_3:10">3:10</span> "Blagoslovio te Jahve, kćeri moja!" -
dočeka on. "Ovaj drugi tvoj čin milosti još je vredniji od prvoga, jer
se nisi trudila da slijediš mlade poslenike, bili oni bogati ili
siromašni.

<span id="an_3:11">3:11</span> I zato se, kćeri moja, sada ne plaši:
učinit ću ti sve što zatražiš, jer sva vrata moga naroda znaju da si
čestita žena.

<span id="an_3:12">3:12</span> Jest, uistinu sam ti skrbnik; ali postoji
još bliži od mene.

<span id="an_3:13">3:13</span> Ostani noćas; ako te sutra ujutro on kao
skrbnik htjedne uzeti, dobro, neka te uzme; a ne htjedne li, uzet ću te
ja, tako mi Jahve! Spavaj do jutra."

<span id="an_3:14">3:14</span> I spavaše ona do njegovih nogu do jutra.
On ustade prije nego što mogaše čovjek čovjeka razaznati jer mišljaše:
"Ne treba da znaju da je žena bila na gumnu."

<span id="an_3:15">3:15</span> I kaza joj: "Daj ogrtač što je na tebi i
drži ga dobro." Ona ga pridrža, a on joj nasu šest mjerica ječma i
naprti joj. I ode ona u grad.

<span id="an_3:16">3:16</span> Kad je stigla, upita je svekrva: "Što je
s tobom, kćeri moja?" A ona joj pripovjedi sve što je učinio za nju.

<span id="an_3:17">3:17</span> I nadoveza: "Ovih šest mjerica ječma dade
mi kazujući: 'Ne smiješ se vratiti svekrvi praznih ruku.'"

<span id="an_3:18">3:18</span> Nato će joj Noemi: "Budi mirna, kćeri
moja, dok ne vidiš što će biti: jer neće on imati spokoja dok sve još
danas ne dokrajči."

<span id="an_4:1">4:1</span> Boaz potom iziđe na gradska vrata i sjede
ondje. I gle, naiđe onaj skrbnik o kome je govorio. I dozva ga Boaz:
"Ej, hodi ovamo i sjedni!" Onaj dođe i sjede.

<span id="an_4:2">4:2</span> Onda Boaz uze deset ljudi između starješina
gradskih i reče: "Posjedajte ovdje!" I posjedaše.

<span id="an_4:3">4:3</span> Zatim reče skrbniku: "Noemi, koja se
vratila s Moapskih polja, htjela bi prodati ono zemlje našega brata
Elimeleka.

<span id="an_4:4">4:4</span> Zato sam odlučio da se s tobom razgovorim i
predložim ti: otkupi njivu pred ovima koji sjede ovdje i pred
starješinama moga naroda. Ako je kaniš otkupiti, onda otkupi; ako ne
kaniš, kaži mi da znam. Jer prije tebe nema nitko pravo na otkup; ja sam
na redu tek iza tebe." A onaj reče: "Hoću, otkupit ću je."

<span id="an_4:5">4:5</span> Onda kaza Boaz: "Kad uzmeš zemlju iz ruke
Noemi, treba da uzmeš i Rutu Moapku, pokojnikovu ženu, da se pokojniku
sačuva ime na baštini."

<span id="an_4:6">4:6</span> Ali skrbnik reče: "E, onda ne mogu biti
otkupnik, da ne raspem svoje baštine. Otkupi ti po svome skrbničkom
pravu jer ja ne mogu."

<span id="an_4:7">4:7</span> A bijaše od starine običaj u Izraelu: da se
čemu potkrijepi valjanost otkupa ili zamjene, čovjek bi izuo sandalu i
dao je drugome. To bijaše svjedočanstvo u Izraelu.

<span id="an_4:8">4:8</span> Tako dakle i onaj skrbnik reče Boazu:
"Otkupi ti!" te izu sandalu i dade mu je.

<span id="an_4:9">4:9</span> Tada Boaz kaza starješinama i svemu narodu:
"Vi ste danas svjedoci da ja otkupljujem iz ruke Noemine sve ono što je
bilo Elimelekovo, sve što je bilo Kiljonovo i Mahlonovo.

<span id="an_4:10">4:10</span> Uz to uzimam za ženu Rutu Moapku, ženu
Mahlonovu, da bi se sačuvalo ime pokojnikovo na baštini i da se ime
njegovo ne bi zatrlo među braćom njegovom i nestalo s vrata zavičaja
njegova. Vi ste danas tome svjedoci."

<span id="an_4:11">4:11</span> Sav narod koji se nalazio na vratima
gradskim i starješine rekoše: "Svjedoci smo! Dao Jahve da žena koja
ulazi u dom tvoj bude kao Rahela i Lea, koje su obje podigle kuću
Izraelovu! Obogati se u Efrati, a prodiči u Betlehemu!

<span id="an_4:12">4:12</span> Neka tvoja kuća, po potomstvu koje će ti
dati Jahve od ove mlade žene, bude kao kuća Peresa, koga Judi rodi
Tamara!"

<span id="an_4:13">4:13</span> Tako Boaz uze Rutu i ona posta žena
njegova. Uđe on k njoj i Jahve joj dade te ona zatrudnje i rodi sina.

<span id="an_4:14">4:14</span> Onda žene rekoše Noemi: "Blagoslovljen
bio Jahve koji ti danas nije uskratio skrbnika! I prodičio njegovo ime u
Izraelu!

<span id="an_4:15">4:15</span> On će biti tvoja utjeha i potpora
starosti tvojoj; jer ga rodi snaha tvoja koja te ljubi i koja ti vrijedi
više od sedam sinova."

<span id="an_4:16">4:16</span> Noemi uze dječaka, metnu ga sebi na krilo
i bi mu odgojiteljicom.

<span id="an_4:17">4:17</span> Susjede mu nadjenuše ime govoreći: "Noemi
se rodio sin!" I prozvaše ga Obed; on je otac Jišaja, oca Davidova.

<span id="an_4:18">4:18</span> A ovo je rodoslovlje Peresovo: Peres
imade sina Hesrona,

<span id="an_4:19">4:19</span> Hesron Rama, Ram Aminadaba,

<span id="an_4:20">4:20</span> Aminadab Nahšona, Nahšon Salmona, Salmon
Boaza, Boaz Obeda,

<span id="an_4:21">4:21</span> Obed Jišaja, a Jišaj Davida.

------------------------------------------------------------------------

[Next: 1 Samuel](sa1)
