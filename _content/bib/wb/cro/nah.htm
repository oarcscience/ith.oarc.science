<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Croatian Bible, full text etext at Intangible Textual Heritage">
<TITLE>Croatian Bible: Nahum</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="mic">Previous</A>&nbsp;
<A HREF="hab">Next</A>&nbsp;
</CENTER>
<HR>
</p> <h3 align="center" align="center">Croatian Bible: Nahum</h3> 
<p><A NAME="an_1:1">1:1</A>&nbsp;Proro&#269;anstvo nad Ninivom. Knjiga vi&#273;enja Nahuma Elko&#353;anina.</p> 
<p><A NAME="an_1:2">1:2</A>&nbsp;Jahve je Bog ljubomoran i osvetnik! Jahve se osve&#263;uje, gospodar srd&#382;be! Jahve se osve&#263;uje svojim protivnicima, ustrajan u gnjevu na neprijatelje.</p> 
<p><A NAME="an_1:3">1:3</A>&nbsp;Jahve je spor u gnjevu, ali silan u mo&#263;i. Ne, Jahve ne&#263;e pustiti krivca neka&#382;njena. U vihoru i oluji put je njegov, oblaci su pra&#353;ina koju podi&#382;u njegovi koraci.</p> 
<p><A NAME="an_1:4">1:4</A>&nbsp;Prijeti moru i isu&#353;uje ga, presu&#353;uje sve rijeke. ...Ba&#353;an i Karmel uvenuli su, povenuli su pupoljci Libana!</p> 
<p><A NAME="an_1:5">1:5</A>&nbsp;Pred njim se gore potresaju, bregovi se ljuljaju, zemlja se pod njim provaljuje, krug zemaljski i sve &#353;to na njem stanuje.</p> 
<p><A NAME="an_1:6">1:6</A>&nbsp;Tko mo&#382;e izdr&#382;ati pred bijesom njegovim? Tko &#263;e odoljeti pred gnjevnom srd&#382;bom njegovom? Jarost se njegova kao vatra izlijeva i litice se pred njim kidaju.</p> 
<p><A NAME="an_1:7">1:7</A>&nbsp;Jahve je dobar onima koji se u njeg' uzdaju, on je okrilje u dan nevolje, poznaje one koji se njemu utje&#269;u</p> 
<p><A NAME="an_1:8">1:8</A>&nbsp;kada potopne vode poplave. Uni&#353;tit &#263;e one koji se protiv njega podi&#382;u, progonit &#263;e svoje du&#353;mane u najmrkliji mrak.</p> 
<p><A NAME="an_1:9">1:9</A>&nbsp;&#352;to vi snujete protiv Jahve? On uni&#353;tava do kraja; nevolja se ne&#263;e dva puta podi&#263;i.</p> 
<p><A NAME="an_1:10">1:10</A>&nbsp;Kao trnovita &#353;ikara i kao pijanci na pijanki, k'o suha slama bit &#263;e potpuno smlavljeni.</p> 
<p><A NAME="an_1:11">1:11</A>&nbsp;Iz tebe je potekao onaj koji snuje zlo protiv Jahve, savjetnik Belijala.</p> 
<p><A NAME="an_1:12">1:12</A>&nbsp;Jahve ovako govori: "Neka su spremni, neka mnogobrojni, bit &#263;e poko&#353;eni, uni&#353;teni. Ako sam te ponizio, ne&#263;u te odsada poni&#382;avati.</p> 
<p><A NAME="an_1:13">1:13</A>&nbsp;A sada, razbit &#263;u jaram koji te ste&#382;e, raskidat &#263;u tvoje okove."</p> 
<p><A NAME="an_1:14">1:14</A>&nbsp;Protiv tebe Jahve nare&#273;uje: "Ne&#263;e vi&#353;e biti roda tvoga imena, iz hrama tvojih bogova istrijebit &#263;u likove rezane i livene, a od tvog groba ruglo &#263;u u&#269;initi."</p> 
<p><A NAME="an_2:1">2:1</A>&nbsp;Gledajte, preko gora hrli glasnik, on navije&#353;ta: "Spasenje!" Svetkuj svoje blagdane, Judo, ispuni svoje zavjete, jer Belijal vi&#353;e ne&#263;e prolaziti po tebi, on je sasvim zatrt.</p> 
<p><A NAME="an_2:3">2:3</A>&nbsp;Da, Jahve &#263;e obnoviti vinograd Jakovljev i vinograd Izraelov. Plja&#269;ka&#353;i ih oplja&#269;kali, mladice im potrli.</p> 
<p><A NAME="an_2:2">2:2</A>&nbsp;Protiv tebe dolazi ru&#353;itelj. Postavi stra&#382;u na bedeme, gledaj na put, opa&#353;i bedra, saberi sve svoje snage.</p> 
<p><A NAME="an_2:4">2:4</A>&nbsp;&#352;titovi njegovih junaka crvene se, njegovi su ratnici u grimizu; ognjem blista &#269;elik na njihovim bojnim kolima kad krenu u boj; konji im se propinju.</p> 
<p><A NAME="an_2:5">2:5</A>&nbsp;Po ulicama bjesne bojna kola, lete preko trgova; na pogled su baklje goru&#263;e; kao munje, samo sijevaju.</p> 
<p><A NAME="an_2:6">2:6</A>&nbsp;Pozivaju se borci odabrani, bacaju se u rovove, hrle brzo na bedeme, ve&#263; je zaklon postavljen.</p> 
<p><A NAME="an_2:7">2:7</A>&nbsp;Vrata koja gledaju na Rijeku otvaraju se, strava je u pala&#269;i.</p> 
<p><A NAME="an_2:8">2:8</A>&nbsp;Podi&#382;u, u izgnanstvo odvode Gospodaricu, robinjice njene cvile, tuguju kao golubice, u prsa se udaraju.</p> 
<p><A NAME="an_2:9">2:9</A>&nbsp;Niniva je nabujalo jezero, oni bje&#382;e pred vodom njezinom. "Zaustavite se, stanite!" Ali se nitko ne okre&#263;e.</p> 
<p><A NAME="an_2:10">2:10</A>&nbsp;"Grabite srebro! Grabite zlato!" Blagu kraja nema, obilje dragocjenosti!</p> 
<p><A NAME="an_2:11">2:11</A>&nbsp;Plja&#269;kanje, haranje, razaranje! Srce zamire, koljena klecaju, u bedrima drhtavica, svima su lica poblijedjela.</p> 
<p><A NAME="an_2:12">2:12</A>&nbsp;Gdje je skrovi&#353;te lavovima i log lavi&#263;ima? Kad je lav izlazio, lavica je ostajala i lavovi mali&#353;ani; pla&#353;io ih nitko nije.</p> 
<p><A NAME="an_2:13">2:13</A>&nbsp;Lav je grabio za svoje lavi&#263;e, davio je za svoje lavice; svoje spilje punio je plijenom, svoja skrovi&#353;ta lovinom.</p> 
<p><A NAME="an_2:14">2:14</A>&nbsp;"Evo me! Tebi!" - rije&#269; je Jahve nad Vojskama. "Pretvorit &#263;u u dim tvoja bojna kola, ma&#269; &#263;e poklati tvoje lavi&#263;e. Istrijebit &#263;u sa zemlje tvoja plja&#269;kanja, i ne&#263;e se vi&#353;e &#269;uti povik tvojih glasnika."</p> 
<p><A NAME="an_3:1">3:1</A>&nbsp;Te&#353;ko gradu krvni&#269;kom, pun je la&#382;i, prepun grabe&#382;a, s plja&#269;kanjem on ne prestaje!</p> 
<p><A NAME="an_3:2">3:2</A>&nbsp;Slu&#353;ajte! Pucaju bi&#269;em! Slu&#353;ajte! &#352;tropot to&#269;kova! Konji upropanj, kola poskakuju.</p> 
<p><A NAME="an_3:3">3:3</A>&nbsp;Konjanici u stremenu, ma&#269;evi sjaju, koplja sijevaju ... gomile ranjenih, snopovi mrtvih, trupla unedogled, svuda se o truplo spoti&#269;e!</p> 
<p><A NAME="an_3:4">3:4</A>&nbsp;Eto pla&#263;e za razvrat bludnice, ljupke ljubaznice, vje&#353;te &#269;arobnice koja je zavodila narode svojim razvratom i plemena svojim &#269;aranjima.</p> 
<p><A NAME="an_3:5">3:5</A>&nbsp;"Evo me! Tebi!" - rije&#269; je Jahve nad Vojskama. "Na tvoje lice podignut &#263;u skute tvoje haljine, tvoju golotinju pokazat &#263;u narodima, tvoju sramotu kraljevstvima.</p> 
<p><A NAME="an_3:6">3:6</A>&nbsp;Bacit &#263;u na tebe sme&#263;e, osramotit &#263;u te, izlo&#382;iti na stup sramote.</p> 
<p><A NAME="an_3:7">3:7</A>&nbsp;Svaki koji te vidi, bje&#382;at &#263;e od tebe. Re&#263;i &#263;e: 'Niniva! Kakva razvalina!' Tko je mo&#382;e po&#382;aliti? Gdje joj na&#263;i tje&#353;itelje?"</p> 
<p><A NAME="an_3:8">3:8</A>&nbsp;Jesi li tvr&#273;a od Tebe Amonove koja sjedi na rukavima Rijeke? Njezino predzi&#273;e bilo je more, njezini bedemi bile su vode.</p> 
<p><A NAME="an_3:9">3:9</A>&nbsp;Njezina snaga bila je Etiopija, Egipat; nije imala granica. Narodi Puta i Libije bili su joj pomo&#263;nici.</p> 
<p><A NAME="an_3:10">3:10</A>&nbsp;A i ona je oti&#353;la u progonstvo, morala je i&#263;i u su&#382;anjstvo; njezina nejaka djeca bila su razmrskana po svim raskr&#353;&#263;ima; za ugledne ljude njezine bacali su &#382;drijeb, svi njezini velikani okovani su lancima.</p> 
<p><A NAME="an_3:11">3:11</A>&nbsp;Tako &#263;e&#353; i ti biti slomljena, bit &#263;e&#353; svladana; tako &#263;e&#353; i ti morati tra&#382;iti uto&#269;i&#353;te pred du&#353;maninom.</p> 
<p><A NAME="an_3:12">3:12</A>&nbsp;Tvoje utvrde sve su kao smokvino stablo s urodom mladih smokava; kad se potrese stablo, smokve padaju u usta svakome koji ih &#382;eli jesti.</p> 
<p><A NAME="an_3:13">3:13</A>&nbsp;Gledaj svoj narod: sve je &#382;ensko u domu tvome; vrata tvoje zemlje &#353;irom se otvaraju neprijatelju; oganj je sa&#382;gao tvoje prijevornice.</p> 
<p><A NAME="an_3:14">3:14</A>&nbsp;Nacrpi vode za opsadu, utvrdi svoje bedeme, gnje&#269;i blato, gazi ilova&#269;u, uzmi kalup za opeku.</p> 
<p><A NAME="an_3:15">3:15</A>&nbsp;A ipak &#263;e te oganj sa&#382;e&#263;i i ma&#269; potamaniti. Namno&#382;i se kao kukci, namno&#382;i se kao skakavci;</p> 
<p><A NAME="an_3:16">3:16</A>&nbsp;[16a] umno&#382;i svoje trgovce da ih bude vi&#353;e nego zvijezda na nebu,</p> 
<p><A NAME="an_3:17">3:17</A>&nbsp;[17a] tvoje posade neka bude kao skakavaca, a tvojih pisara kao kobilica. Borave po zidovima kad je hladan dan. Sunce grane: [16b] kukci razvijaju krila&#353;ca i lete, [17b] i odlaze tko zna kamo.</p> 
<p><A NAME="an_3:18">3:18</A>&nbsp;Jao! Kako su zaspali tvoji pastiri, kralju asirski? Tvoji izabrani vojnici drijemaju, narod se tvoj raspr&#353;io po gorama, nitko ga vi&#353;e ne mo&#382;e sakupiti.</p> 
<p><A NAME="an_3:19">3:19</A>&nbsp;Tvojoj rani nema lijeka! Neizlje&#269;iva je tvoja ozljeda. Svi koji to saznaju plje&#353;&#263;u tvojoj razvalini. Tko nije bez sanka i prestanka osje&#263;ao na sebi tvoju okrutnost?</p> 
<p><HR>
<CENTER>
<A HREF="hab">Next: Habakkuk</A></CENTER>
</BODY>
</HTML>
