[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](joh)  [Next](rom) 

------------------------------------------------------------------------

### Croatian Bible: Acts

<span id="an_1:1">1:1</span> Prvu sam knjigu, Teofile, sastavio o svemu
što je Isus činio i učio

<span id="an_1:2">1:2</span> do dana kad je uznesen pošto je dao upute
apostolima koje je izabrao po Duhu Svetome.

<span id="an_1:3">1:3</span> Njima je poslije svoje muke mnogim dokazima
pokazao da je živ, četrdeset im se dana ukazivao i govorio o kraljevstvu
Božjem.

<span id="an_1:4">1:4</span> I dok je jednom s njima blagovao, zapovjedi
im da ne napuštaju Jeruzalema, nego neka čekaju Obećanje Očevo "koje
čuste od mene:

<span id="an_1:5">1:5</span> Ivan je krstio vodom, a vi ćete naskoro
nakon ovih dana biti kršteni Duhom Svetim."

<span id="an_1:6">1:6</span> Nato ga sabrani upitaše: "Gospodine, hoćeš
li u ovo vrijeme Izraelu opet uspostaviti kraljevstvo?"

<span id="an_1:7">1:7</span> On im odgovori: "Nije vaše znati vremena i
zgode koje je Otac podredio svojoj vlasti.

<span id="an_1:8">1:8</span> Nego primit ćete snagu Duha Svetoga koji će
sići na vas i bit ćete mi svjedoci u Jeruzalemu, po svoj Judeji i
Samariji i sve do kraja zemlje."

<span id="an_1:9">1:9</span> Kada to reče, bi uzdignut njima naočigled i
oblak ga ote njihovim očima.

<span id="an_1:10">1:10</span> I dok su netremice gledali kako on odlazi
na nebo, gle, dva čovjeka stadoše kraj njih u bijeloj odjeći

<span id="an_1:11">1:11</span> i rekoše im: "Galilejci, što stojite i
gledate u nebo? Ovaj Isus koji je od vas uznesen na nebo isto će tako
doći kao što ste vidjeli da odlazi na nebo."

<span id="an_1:12">1:12</span> Onda se vratiše u Jeruzalem s brda
zvanoga Maslinsko, koje je blizu Jeruzalema, udaljeno jedan subotni hod.

<span id="an_1:13">1:13</span> I pošto uđu u grad, uspnu se u gornju
sobu gdje su boravili: Petar i Ivan i Jakov i Andrija, Filip i Toma,
Bartolomej i Matej, Jakov Alfejev i Šimun Revnitelj i Juda Jakovljev -

<span id="an_1:14">1:14</span> svi oni bijahu jednodušno postojani u
molitvi sa ženama, i Marijom, majkom Isusovom, i braćom njegovom.

<span id="an_1:15">1:15</span> U one dane ustade Petar među braćom - a
bijaše sakupljenog naroda oko sto i dvadeset duša - i reče:

<span id="an_1:16">1:16</span> "Braćo! Trebalo je da se ispuni Pismo što
ga na usta Davidova proreče Duh Sveti o Judi koji bijaše vođa onih što
uhvatiše Isusa.

<span id="an_1:17">1:17</span> A Juda se ubrajao među nas i imao udio u
ovoj službi.

<span id="an_1:18">1:18</span> On, eto, steče predio cijenom
nepravednosti pa se stropošta, raspuče po sredini i razli mu se sva
utroba.

<span id="an_1:19">1:19</span> I svim je Jeruzalemcima znano da se onaj
predio njihovim jezikom zove Akeldama, to jest Predio smrti.

<span id="an_1:20">1:20</span> Pisano je doista u Knjizi psalama:
Njegova kuća nek opusti, nek ne bude stanovnika u njoj! Njegovo
nadgledništvo nek dobije drugi!

<span id="an_1:21">1:21</span> Jedan dakle od ovih ljudi što bijahu s
nama za sve vrijeme što je među nama živio Gospodin Isus -

<span id="an_1:22">1:22</span> počevši od krštenja Ivanova pa sve do
dana kad bi uzet od nas - treba da bude svjedokom njegova uskrsnuća.

<span id="an_1:23">1:23</span> I postaviše dvojicu: Josipa koji se zvao
Barsaba a prozvao se Just, i Matiju.

<span id="an_1:24">1:24</span> Onda se pomoliše: "Ti, Gospodine,
poznavaoče svih srdaca, pokaži koga si od ove dvojice izabrao

<span id="an_1:25">1:25</span> da primi mjesto ove apostolske službe
kojoj se iznevjeri Juda da ode na svoje mjesto."

<span id="an_1:26">1:26</span> Onda baciše kocke i kocka pade na Matiju;
tako bi pribrojen jedanaestorici apostola.

<span id="an_2:1">2:1</span> Kad je napokon došao dan Pedesetnice, svi
su bili zajedno na istome mjestu.

<span id="an_2:2">2:2</span> I eto iznenada šuma s neba, kao kad se
digne silan vjetar. Ispuni svu kuću u kojoj su bili.

<span id="an_2:3">2:3</span> I pokažu im se kao neki ognjeni
razdijeljeni jezici te siđe po jedan na svakoga od njih.

<span id="an_2:4">2:4</span> Svi se napuniše Duha Svetoga i počeše
govoriti drugim jezicima, kako im već Duh davaše zboriti.

<span id="an_2:5">2:5</span> A u Jeruzalemu su boravili Židovi, ljudi
pobožni iz svakog naroda pod nebom.

<span id="an_2:6">2:6</span> Pa kad nasta ona huka, strča se mnoštvo i
smetÄe jer ih je svatko čuo govoriti svojim jezikom.

<span id="an_2:7">2:7</span> Svi su bili izvan sebe i divili se
govoreći: "Gle! Nisu li svi ovi što govore Galilejci?

<span id="an_2:8">2:8</span> Pa kako to da ih svatko od nas čuje na
svojem materinskom jeziku?

<span id="an_2:9">2:9</span> Parti, Međani, Elamljani, žitelji
Mezopotamije, Judeje i Kapadocije, Ponta i Azije,

<span id="an_2:10">2:10</span> Frigije i Pamfilije, Egipta i krajeva
libijskih oko Cirene, pridošlice Rimljani,

<span id="an_2:11">2:11</span> Židovi i sljedbenici, Krećani i Arapi -
svi ih mi čujemo gdje našim jezicima razglašuju veličanstvena djela
Božja."

<span id="an_2:12">2:12</span> Svi su izvan sebe zbunjeno jedan drugog
pitali: "Što bi to moglo biti?"

<span id="an_2:13">2:13</span> Drugi su pak, podrugujući se, govorili:
"Slatkog su se vina ponapili!"

<span id="an_2:14">2:14</span> A Petar zajedno s jedanaestoricom ustade,
podiže glas i prozbori: "Židovi i svi što boravite u Jeruzalemu, ovo
znajte i riječi mi poslušajte:

<span id="an_2:15">2:15</span> Nisu ovi pijani, kako vi mislite - ta
istom je treća ura dana -

<span id="an_2:16">2:16</span> nego to je ono što je rečeno po proroku
Joelu:

<span id="an_2:17">2:17</span> "U posljednje dane, govori Bog: Izlit ću
Duha svoga na svako tijelo i proricat će vaši sinovi i kćeri, vaši će
mladići gledati viđenja, a starci vaši sne sanjati.

<span id="an_2:18">2:18</span> Čak ću i na sluge i sluškinje svoje
izliti Duha svojeg u dane one i proricat će.

<span id="an_2:19">2:19</span> Pokazat ću čudesa na nebu gore i znamenja
na zemlji dolje, krv i oganj i stupove dima.

<span id="an_2:20">2:20</span> Sunce će se prometnut u tminu, a mjesec u
krv prije nego svane Dan Gospodnji velik i slavan.

<span id="an_2:21">2:21</span> I tko god prizove ime Gospodnje bit će
spašen."

<span id="an_2:22">2:22</span> "Izraelci, čujte ove riječi: Isusa
Nazarećanina, čovjeka kojega Bog pred vama potvrdi silnim djelima,
čudesima i znamenjima koja, kao što znate, po njemu učini među vama -

<span id="an_2:23">2:23</span> njega, predana po odlučenu naumu i
promislu Božjem, po rukama bezakonika razapeste i pogubiste.

<span id="an_2:24">2:24</span> Ali Bog ga uskrisi oslobodivši ga grozote
smrti jer ne bijaše moguće da ona njime ovlada.

<span id="an_2:25">2:25</span> David doista za nj kaže: Gospodin mi je
svagda pred očima jer mi je zdesna da ne posrnem.

<span id="an_2:26">2:26</span> Stog mi se raduje srce i kliče jezik, pa
i tijelo mi spokojno počiva.

<span id="an_2:27">2:27</span> Jer mi nećeš ostaviti dušu u Podzemlju ni
dati da pravednik tvoj truleži ugleda.

<span id="an_2:28">2:28</span> Pokazat ćeš mi stazu života, ispuniti me
radošću lica svoga.

<span id="an_2:29">2:29</span> Braćo, dopustite da vam otvoreno kažem:
praotac je David umro, pokopan je i eno mu među nama groba sve do
današnjeg dana.

<span id="an_2:30">2:30</span> Ali kako je bio prorok i znao da mu se
zakletvom zakle Bog plod utrobe njegove posaditi na prijestolje njegovo,

<span id="an_2:31">2:31</span> unaprijed je vidio i navijestio uskrsnuće
Kristovo: Nije ostavljen u Podzemlju niti mu tijelo truleži ugleda.

<span id="an_2:32">2:32</span> Toga Isusa uskrisi Bog! Svi smo mi tomu
svjedoci.

<span id="an_2:33">2:33</span> Desnicom dakle Božjom uzvišen, primio je
od Oca Obećanje, Duha Svetoga, i izlio ga kako i sami gledate i slušate.

<span id="an_2:34">2:34</span> Ta David nije bio uznesen na nebesa, a
veli: Reče Gospodin Gospodinu mojemu: 'Sjedi mi zdesna'

<span id="an_2:35">2:35</span> dok ne položim neprijatelje tvoje za
podnožje nogama tvojim!

<span id="an_2:36">2:36</span> Pouzdano dakle neka znade sav dom
Izraelov da je toga Isusa kojega vi razapeste Bog učinio i Gospodinom i
Kristom."

<span id="an_2:37">2:37</span> Kad su to čuli, duboko potreseni rekoše
Petru i drugim apostolima: "Što nam je činiti, braćo?"

<span id="an_2:38">2:38</span> Petar će im: "Obratite se i svatko od vas
neka se krsti u ime Isusa Krista da vam se oproste grijesi i primit ćete
dar, Duha Svetoga.

<span id="an_2:39">2:39</span> Ta za vas je ovo obećanje i za djecu vašu
i za sve one izdaleka, koje pozove Gospodin Bog naš."

<span id="an_2:40">2:40</span> I mnogim je drugim riječima još svjedočio
i hrabrio ih: "Spasite se od naraštaja ovog opakog!"

<span id="an_2:41">2:41</span> I oni prigrliše riječ njegovu i krstiše
se te im se u onaj dan pridruži oko tri tisuće duša.

<span id="an_2:42">2:42</span> Bijahu postojani u nauku apostolskom, u
zajedništvu, lomljenju kruha i molitvama.

<span id="an_2:43">2:43</span> Strahopoštovanje obuzimaše svaku dušu:
apostoli su činili mnoga čudesa i znamenja.

<span id="an_2:44">2:44</span> Svi koji prigrliše vjeru bijahu združeni
i sve im bijaše zajedničko.

<span id="an_2:45">2:45</span> Sva bi imanja i dobra prodali
porazdijelili svima kako bi tko trebao.

<span id="an_2:46">2:46</span> Svaki bi dan jednodušno i postojano
hrlili u Hram, u kućama bi lomili kruh te u radosti i prostodušnosti
srca zajednički uzimali hranu

<span id="an_2:47">2:47</span> hvaleći Boga i uživajući naklonost svega
naroda. Gospodin je pak danomice zajednici pridruživao spasenike.

<span id="an_3:1">3:1</span> Petar i Ivan uzlazili su u Hram na devetu
molitvenu uru.

<span id="an_3:2">3:2</span> Upravo su donosili nekog čovjeka, hroma od
majčine utrobe; njega bi svaki dan postavljali kod hramskih vrata,
zvanih Divna, da prosi milostinju od onih koji ulaze u Hram.

<span id="an_3:3">3:3</span> On ugleda Petra i Ivana upravo kad
zakoračiše u Hram te zamoli milostinju.

<span id="an_3:4">3:4</span> Petar ga zajedno s Ivanom prodorno pogleda
i reče: "Pogledaj u nas!"

<span id="an_3:5">3:5</span> Dok ih je molećivo motrio očekujući od njih
nešto dobiti,

<span id="an_3:6">3:6</span> reče mu Petar: "Srebra i zlata nema u mene,
ali što imam - to ti dajem: u ime Isusa Krista Nazarećanina hodaj!"

<span id="an_3:7">3:7</span> I uhvativši ga za desnu ruku, pridiže ga:
umah mu omoćaše noge i gležnjevi

<span id="an_3:8">3:8</span> pa skoči, uspravi se, stane hodati te uđe s
njima u Hram hodajući, poskakujući i hvaleći Boga.

<span id="an_3:9">3:9</span> Sav ga narod vidje kako hoda i hvali Boga.

<span id="an_3:10">3:10</span> Razabraše da je to on - onaj koji je na
Divnim vratima Hrama prosio milostinju - i ostadoše zapanjeni i izvan
sebe zbog onoga što se s njim dogodilo.

<span id="an_3:11">3:11</span> Kako se pak on držao Petra i Ivana, sav
se narod zapanjen strča k njima u trijem zvani Salomonov.

<span id="an_3:12">3:12</span> Kada to vidje Petar, obrati se narodu:
"Izraelci, što se ovomu čudite? Ili što nas gledate kao da smo svojom
snagom ili pobožnošću postigli da ovaj prohoda?

<span id="an_3:13">3:13</span> Bog Abrahamov, Izakov i Jakovljev, Bog
otaca naših, proslavi slugu svoga, Isusa kojega vi predadoste i kojega
se odrekoste pred Pilatom kad već bijaše odlučio pustiti ga.

<span id="an_3:14">3:14</span> Vi se odrekoste Sveca i Pravednika, a
izmoliste da vam se daruje ubojica.

<span id="an_3:15">3:15</span> Začetnika života ubiste. Ali Bog ga
uskrisi od mrtvih, čemu smo mi svjedoci."

<span id="an_3:16">3:16</span> "I po vjeri u njegovo ime, to je ime dalo
snagu ovomu kojega gledate i poznate: vjera u Njega vratila je ovomu
potpuno zdravlje naočigled vas sviju."

<span id="an_3:17">3:17</span> "I sada, braćo, znam da ste ono uradili
iz neznanja kao i glavari vaši.

<span id="an_3:18">3:18</span> Ali Bog tako ispuni što unaprijed
navijesti po ustima svih proroka: da će njegov Pomazanik trpjeti.

<span id="an_3:19">3:19</span> Pokajte se dakle i obratite da se izbrišu
grijesi vaši

<span id="an_3:20">3:20</span> pa od Gospodina dođu vremena rashlade te
on pošalje vama unaprijed namijenjenog Pomazanika, Isusa."

<span id="an_3:21">3:21</span> Njega treba da nebo pridrži do vremena
uspostave svega što obeća Bog na usta svetih proroka svojih odvijeka."

<span id="an_3:22">3:22</span> "Mojsije tako reče: Proroka poput mene od
vaše braće podignut će vam Gospodin, Bog vaš. Njega slušajte u svemu što
vam god reče.

<span id="an_3:23">3:23</span> I svaka duša koja ne posluša toga
proroka, neka se iskorijeni iz naroda."

<span id="an_3:24">3:24</span> "I svi Proroci koji su - od Samuela dalje
- govorili, također su navijestili ove dane."

<span id="an_3:25">3:25</span> "Vi ste sinovi proroka i Saveza koji
sklopi Bog s ocima vašim govoreći Abrahamu: Potomstvom će se tvojim
blagoslivljati sva plemena zemlje.

<span id="an_3:26">3:26</span> Vama najprije podiže Bog Slugu svoga i
posla ga blagoslivljati vas da se svatko obrati od opačina svojih."

<span id="an_4:1">4:1</span> Dok su oni još govorili narodu, priđu im
svećenici, hramski zapovjednik i saduceji,

<span id="an_4:2">4:2</span> ozlovoljeni što uče narod i navješćuju - u
Isusu - uskrsnuće od mrtvih;

<span id="an_4:3">4:3</span> pograbe ih i bace u tamnicu do sutra jer
već bijaše večer.

<span id="an_4:4">4:4</span> Ipak mnogi od onih koji su čuli Riječ,
povjerovaše te broj vjernika poraste nekako do pet tisuća.

<span id="an_4:5">4:5</span> Sutradan se sastadoše u Jeruzalemu glavari,
starješine i pismoznanci -

<span id="an_4:6">4:6</span> i veliki svećenik Ana, i Kajfa, i Ivan, i
Aleksandar, i svi od roda velikosvećeničkoga.

<span id="an_4:7">4:7</span> Izvedoše apostole preda se pa ih stadoše
ispitivati: "Kojom snagom ili po kojem imenu vi to učiniste?"

<span id="an_4:8">4:8</span> Onda Petar pun Duha Svetoga reče: "Glavari
narodni i starješine!

<span id="an_4:9">4:9</span> Zar mi danas odgovaramo zbog dobra djela
učinjena bolesnu čovjeku? Po kome je ovaj spašen?

<span id="an_4:10">4:10</span> Neka bude znano svima vama i svemu narodu
Izraelovu: po imenu Isusa Krista Nazarećanina, kojega ste vi raspeli, a
kojega Bog uskrisi od mrtvih! Po njemu ovaj stoji pred vama zdrav!

<span id="an_4:11">4:11</span> On je onaj kamen koji vi graditelji
odbaciste, ali koji postade kamen zaglavni.

<span id="an_4:12">4:12</span> I nema ni u kome drugom spasenja. Nema
uistinu pod nebom drugoga imena dana ljudima po kojemu se možemo
spasiti."

<span id="an_4:13">4:13</span> Kad vidješe neustrašivost Petrovu i
Ivanovu, a znajući da su to ljudi nepismeni i neuki, bijahu u čudu;
znali su ih, da bijahu s Isusom, ali

<span id="an_4:14">4:14</span> videći gdje s njima stoji izliječeni
čovjek, nisu mogli ništa protusloviti.

<span id="an_4:15">4:15</span> Stoga zapovjediše da izađu iz vijećnice
pa stadoše raspravljati:

<span id="an_4:16">4:16</span> "Što ćemo s tim ljudima? Ta učinili su
očit znak, poznat svim Jeruzalemcima, ne možemo ga nijekati;

<span id="an_4:17">4:17</span> ali da se još više ne razglasi u narod,
zaprijetimo im da nikomu živom o tom Imenu više ne govore."

<span id="an_4:18">4:18</span> Pozvaše ih i zapovjediše im da podnipošto
ne zbore niti naučavaju u ime Isusovo.

<span id="an_4:19">4:19</span> Ali im Petar i Ivan odgovoriše: "Sudite
je li pred Bogom pravo slušati radije vas nego Boga.

<span id="an_4:20">4:20</span> Mi doista ne možemo ne govoriti što
vidjesmo i čusmo."

<span id="an_4:21">4:21</span> Ali oni ne našavši kako da ih kazne, opet
im zaprijete pa ih otpuste poradi naroda jer su svi slavili Boga zbog
onoga što se dogodilo.

<span id="an_4:22">4:22</span> Jer čovjeku na kom se dogodi čudo
ozdravljenja bijaše više od četrdeset godina.

<span id="an_4:23">4:23</span> Otpušteni, odoše svojima i javiše što im
rekoše veliki svećenici i starješine.

<span id="an_4:24">4:24</span> Kad su oni to čuli, jednodušno podigoše
glas k Bogu i rekoše: "Gospodine, ti si stvorio nebo i zemlju i more i
sve što je u njima!

<span id="an_4:25">4:25</span> Ti si na usta oca našega, sluge svoga
Davida, po Duhu Svetom rekao: Zašto se bune narodi, zašto puci ludosti
snuju?

<span id="an_4:26">4:26</span> Ustaju kraljevi zemaljski, Knezovi se
rotÄe protiv Gospodina i protiv Pomazanika njegova.

<span id="an_4:27">4:27</span> RotÄe se, uistinu, u ovome gradu na
svetog Slugu tvoga Isusa, kog pomaza, rotÄe se Herod i Poncije Pilat
zajedno s narodima i pucima izraelskim

<span id="an_4:28">4:28</span> da učine što tvoja ruka i tvoja volja
predodredi da se zbude.

<span id="an_4:29">4:29</span> I evo sada, Gospodine, promotri prijetnje
njihove i daj slugama svojim sa svom smjelošću navješćivati riječ tvoju!

<span id="an_4:30">4:30</span> Pruži ruku svoju da bude ozdravljenja,
znamenja i čudesa po imenu svetoga Sluge tvoga Isusa."

<span id="an_4:31">4:31</span> I pošto se pomoliše, potrese se mjesto
gdje bijahu sabrani, i svi se napuniše Duha Svetoga te stanu
navješćivati riječ Božju smjelo.

<span id="an_4:32">4:32</span> U mnoštva onih što prigrliše vjeru bijaše
jedno srce i jedna duša. I nijedan od njih nije svojim zvao ništa od
onoga što je imao, nego im sve bijaše zajedničko.

<span id="an_4:33">4:33</span> Apostoli pak velikom silom davahu
svjedočanstvo o uskrsnuću Gospodina Isusa i svi uživahu veliku
naklonost.

<span id="an_4:34">4:34</span> Doista, nitko među njima nije oskudijevao
jer koji bi god posjedovali zemljišta ili kuće, prodavali bi ih i utržak
donosili

<span id="an_4:35">4:35</span> i stavljali pred noge apostolima. A
dijelilo se svakomu koliko je trebao.

<span id="an_4:36">4:36</span> A Josip, od apostola prozvan Barnaba, što
znači Sin utjehe, levit, rodom Cipranin,

<span id="an_4:37">4:37</span> posjedovaše jednu njivu; proda je pa
donese novac i postavi pred noge apostolima.

<span id="an_5:1">5:1</span> Neki pak čovjek po imenu Ananija, zajedno
sa svojom ženom Safirom proda imanje

<span id="an_5:2">5:2</span> pa u dogovoru sa ženom odvoji nešto od
utrška, a samo jedan dio donese i postavi pred noge apostolima.

<span id="an_5:3">5:3</span> Petar mu reče: "Ananija, zašto ti Sotona
ispuni srce te si slagao Duhu Svetomu i odvojio od utrška imanja?

<span id="an_5:4">5:4</span> Da je ostalo neprodano, ne bi li tvoje
ostalo; i jednoć prodano, nije li u tvojoj vlasti? Zašto si se na takvo
što odlučio? Nisi slagao ljudima, nego Bogu!"

<span id="an_5:5">5:5</span> Kako Ananija ču te riječi, sruši se i
izdahnu. I silan strah spopade sve koji su to čuli.

<span id="an_5:6">5:6</span> Nato ustanu mladići, poviju ga, iznesu i
pokopaju.

<span id="an_5:7">5:7</span> Nakon otprilike tri sata uđe njegova žena
ne znajući što se dogodilo.

<span id="an_5:8">5:8</span> Petar joj reče: "Reci mi, jeste li za
toliko dali imanje?" Ona odgovori: "Da, za toliko."

<span id="an_5:9">5:9</span> A Petar će joj: "Što vam bi da se složiste
iskušati Duha Gospodnjega? Eto na vratima nogu onih koji ti pokopaše
muža! I tebe će iznijeti!"

<span id="an_5:10">5:10</span> Ona se umah sruši do njegovih nogu i
izdahnu. Oni mladići uđu, nađu je mrtvu, iznesu je i pokopaju uz muža.

<span id="an_5:11">5:11</span> I silan strah spopade cijelu Crkvu i sve
koji su to čuli.

<span id="an_5:12">5:12</span> Po rukama se apostolskim događala mnoga
znamenja i čudesa u narodu. Svi su se jednodušno okupljali u Trijemu
Salomonovu.

<span id="an_5:13">5:13</span> Nitko se drugi nije usuđivao pridružiti
im se, ali ih je narod veličao.

<span id="an_5:14">5:14</span> I sve se više povećavalo mnoštvo muževa i
žena što vjerovahu Gospodinu

<span id="an_5:15">5:15</span> tako da su na trgove iznosili bolesnike i
postavljali ih na ležaljkama i posteljama ne bi li, kad Petar bude
prolazio, bar sjena njegova osjenila kojega od njih.

<span id="an_5:16">5:16</span> A slijegalo bi se i mnoštvo iz gradova
oko Jeruzalema: donosili bi bolesnike i opsjednute od nečistih duhova, i
svi bi ozdravljali.

<span id="an_5:17">5:17</span> Onda se podiže veliki svećenik i sve
njegove pristaše - sljedba saducejska.

<span id="an_5:18">5:18</span> Puni zavisti, pohvataju apostole i
strpaju ih u javnu tamnicu.

<span id="an_5:19">5:19</span> Ali anđeo Gospodnji noću otvori vrata
tamnice, izvede ih i reče:

<span id="an_5:20">5:20</span> "Pođite i postojano u Hramu navješćujte
narodu sve riječi Života ovoga."

<span id="an_5:21">5:21</span> Poslušni, u praskozorje su ušli u Hram te
naučavali. Uto stiže veliki svećenik i njegove pristaše, sazovu Vijeće i
sve starješinstvo sinova Izraelovih pa pošalju u zatvor da ih dovedu.

<span id="an_5:22">5:22</span> Kad stražari stigoše onamo, ne nađoše ih
u tamnici pa se vrate i jave:

<span id="an_5:23">5:23</span> "Zatvor smo našli sa svom pomnjom
zatvoren i čuvare na straži pred vratima, ali kad smo otvorili, nikoga
unutra ne nađosmo."

<span id="an_5:24">5:24</span> Kad su hramski zapovjednik i veliki
svećenici čuli te riječi, u nedoumici su se pitali što bi to moglo biti.

<span id="an_5:25">5:25</span> Nato netko pristigne i dojavi im: "Eno,
ljudi koje baciste u tamnicu, u Hramu stoje i uče narod."

<span id="an_5:26">5:26</span> Tada zapovjednik sa stražarima ode te ih
dovede - ne na silu jer se bojahu da ih narod ne kamenuje.

<span id="an_5:27">5:27</span> Dovedoše ih i privedoše pred Vijeće.
Veliki ih svećenik zapita:

<span id="an_5:28">5:28</span> "Nismo li vam strogo zabranili učiti u to
Ime? A vi ste eto napunili Jeruzalem svojim naukom i hoćete na nas
navući krv toga čovjeka."

<span id="an_5:29">5:29</span> Petar i apostoli odvrate: "Treba se većma
pokoravati Bogu negoli ljudima!

<span id="an_5:30">5:30</span> Bog otaca naših uskrisi Isusa kojega vi
smakoste objesivši ga na drvo.

<span id="an_5:31">5:31</span> Njega Bog desnicom svojom uzvisi za
Začetnika i Spasitelja da obraćenjem podari Izraela i oproštenjem
grijeha.

<span id="an_5:32">5:32</span> I mi smo svjedoci tih događaja i Duh
Sveti kojega dade Bog onima što mu se pokoravaju."

<span id="an_5:33">5:33</span> Nato se oni razgnjeviše i htjedoše ih
ubiti.

<span id="an_5:34">5:34</span> Ali ustade u Vijeću neki farizej imenom
Gamaliel, zakonoznanac, kojega je poštovao sav narod. On zapovjedi da
ljude načas izvedu

<span id="an_5:35">5:35</span> pa će vijećnicima: "Izraelci, dobro
promislite što ćete s tim ljudima.

<span id="an_5:36">5:36</span> Ta prije nekog vremena podiže se Teuda
tvrdeći da je netko, i uza nj prista oko četiri stotine ljudi. Bi
smaknut i sve mu se pristaše razbjegoše i netragom ih nesta.

<span id="an_5:37">5:37</span> Nakon toga se u dane popisa podiže Juda
Galilejac i odvuče narod za sobom. I on propade i sve mu se pristaše
raspršiše.

<span id="an_5:38">5:38</span> I sad evo kanite se, velim vam, tih ljudi
i otpustite ih. Jer ako je taj naum ili to djelo od ljudi, propast će;

<span id="an_5:39">5:39</span> ako li je pak od Boga, nećete ga moći
uništiti - da se i s Bogom u ratu ne nađete." Poslušaju ga

<span id="an_5:40">5:40</span> pa dozovu apostole, išibaju ih, zapovjede
im da ne govore u ime Isusovo pa ih otpuste.

<span id="an_5:41">5:41</span> Oni pak odu ispred Vijeća radosni što
bijahu dostojni podnijeti pogrde za Ime.

<span id="an_5:42">5:42</span> I svaki su dan u Hramu i po kućama
neprestance učili i navješćivali Krista, Isusa.

<span id="an_6:1">6:1</span> U one dane, kako se broj učenika množio,
Židovi grčkog jezika stadoše mrmljati protiv domaćih Židova što se u
svagdanjem služenju zanemaruju njihove udovice.

<span id="an_6:2">6:2</span> Dvanaestorica nato sazvaše mnoštvo učenika
i rekoše: "Nije pravo da mi napustimo riječ Božju da bismo služili kod
stolova.

<span id="an_6:3">6:3</span> De pronađite, braćo, između sebe sedam
muževa na dobru glasu, punih Duha i mudrosti. Njih ćemo postaviti nad
ovom službom,

<span id="an_6:4">6:4</span> a mi ćemo se posvetiti molitvi i
posluživanju Riječi."

<span id="an_6:5">6:5</span> Prijedlog se svidje svemu mnoštvu pa
izabraše Stjepana, muža puna vjere i Duha Svetoga, zatim Filipa,
Prohora, Nikanora, Timona, Parmenu te antiohijskog pridošlicu Nikolu.

<span id="an_6:6">6:6</span> Njih postave pred apostole, a oni pomolivši
se, polože na njih ruke.

<span id="an_6:7">6:7</span> I riječ je Božja rasla, uvelike se množio
broj učenika u Jeruzalemu i veliko je mnoštvo svećenika prihvaćalo
vjeru.

<span id="an_6:8">6:8</span> Stjepan je pun milosti i snage činio velika
čudesa i znamenja u narodu.

<span id="an_6:9">6:9</span> Nato se digoše neki iz takozvane sinagoge
Slobodnjaka, Cirenaca, Aleksandrinaca te onih iz Cilicije i Azije pa
počeše raspravljati sa Stjepanom,

<span id="an_6:10">6:10</span> ali nisu mogli odoljeti mudrosti i Duhu
kojim je govorio.

<span id="an_6:11">6:11</span> Onda podmetnuše neke ljude koji rekoše:
"Čuli smo ga govoriti pogrdne riječi protiv Mojsija i Boga."

<span id="an_6:12">6:12</span> Podjare i narod, starješine i pismoznance
pa priđu, zgrabe ga i odvuku u Vijeće.

<span id="an_6:13">6:13</span> Ondje namjestiše lažne svjedoke koji
rekoše: "Ovaj čovjek neprestance govori protiv svetog Mjesta i Zakona.

<span id="an_6:14">6:14</span> Čuli smo ga doista govoriti: 'Isus
Nazarećanin razvalit će ovo Mjesto i izmijeniti običaje koje nam predade
Mojsije'."

<span id="an_6:15">6:15</span> A svi koji su sjedili u Vijeću upriješe
pogled u Stjepana te opaziše - lice mu kao u anđela.

<span id="an_7:1">7:1</span> Veliki svećenik upita: "Je li to tako?"

<span id="an_7:2">7:2</span> Stjepan odgovori: "Braćo i oci, čujte! Bog
slave ukaza se ocu našemu Abrahamu dok bijaše u Mezopotamiji, prije
negoli se nastani u Haranu,

<span id="an_7:3">7:3</span> i reče mu: Iziđi iz zemlje svoje, iz
zavičaja svoga, hajde u zemlju koju ću ti pokazati.

<span id="an_7:4">7:4</span> On nato iziđe iz zemlje kaldejske i nastani
se u Haranu. Odande ga nakon smrti oca njegova Bog preseli u ovu zemlju
u kojoj vi sada boravite.

<span id="an_7:5">7:5</span> U njoj mu ne dade ni stope baštine, nego
obeća dati je u posjed njemu i potomstvu njegovu nakon njega, premda još
nije imao djeteta.

<span id="an_7:6">7:6</span> Bog isto tako reče da će potomci njegovi
biti pridošlice u zemlji tuđoj, da će ih porobljavati i tlačiti četiri
stotine godina.

<span id="an_7:7">7:7</span> Ali narod kojemu budu robovali ja ću
suditi, reče Bog. A nakon toga izići će i iskazati mi štovanje na ovome
mjestu.

<span id="an_7:8">7:8</span> Dade mu i Savez obrezanja. Tako rodi Izaka
i obreza ga osmi dan, Izak Jakova, Jakov dvanaest rodozačetnika."

<span id="an_7:9">7:9</span> "Rodozačetnici pak, iz zavisti, Josipa
predadoše u Egipat. Ali Bog bijaše s njim

<span id="an_7:10">7:10</span> te ga izbavljaše iz svih nevolja, podari
ga naklonošću i mudrošću pred faraonom, kraljem egipatskim koji ga
postavi za upravitelja nad Egiptom i nad cijelim dvorom svojim.

<span id="an_7:11">7:11</span> Onda u cijeloj zemlji egipatskoj i
kanaanskoj nasta glad i nevolja velika: oci naši ne mogahu naći hrane.

<span id="an_7:12">7:12</span> Kad Jakov doču da u Egiptu ima žita,
posla onamo najprije oce naše.

<span id="an_7:13">7:13</span> Drugi se put Josip očitova braći svojoj
pa faraon dozna za podrijetlo Josipovo.

<span id="an_7:14">7:14</span> Josip tada posla po Jakova, oca svoga, i
svu rodbinu, sedamdeset i pet duša.

<span id="an_7:15">7:15</span> Jakov tako siđe u Egipat. I umrije on i
oci naši.

<span id="an_7:16">7:16</span> Preneseni su u Sihem i položeni u grob
koji je Abraham za srebro kupio od sinova Hamorovih u Sihemu."

<span id="an_7:17">7:17</span> "Kako se bližilo vrijeme obećanja koje
Bog obreče Abrahamu, rastao je u Egiptu narod i množio se

<span id="an_7:18">7:18</span> dok ondje ne zavlada drugi kralj koji
nije poznavao Josipa.

<span id="an_7:19">7:19</span> Lukav prema rodu našemu, tlačio je on oce
naše da bi djecu svoju izlagali da ne ostanu na životu.

<span id="an_7:20">7:20</span> U taj se čas rodi Mojsije. Bijaše
božanski lijep. Tri je mjeseca hranjen u kući očinskoj,

<span id="an_7:21">7:21</span> a onda, kad je bio izložen, prigrli ga
kći faraonova i othrani sebi za sina.

<span id="an_7:22">7:22</span> Tako Mojsije, odgojen u svoj mudrosti
egipatskoj, bijaše silan na riječima i djelima."

<span id="an_7:23">7:23</span> "Kad mu bijaše četrdeset godina, ponuka
ga srce da pohodi braću svoju, sinove Izraelove.

<span id="an_7:24">7:24</span> I kad vidje kako je jednomu nanesena
nepravda, suprotstavi se i osveti zlostavljenoga ubivši Egipćanina.

<span id="an_7:25">7:25</span> Mislio je da će braća njegova shvatiti
kako će im Bog po njegovoj ruci pružiti spasenje, ali oni ne shvatiše.

<span id="an_7:26">7:26</span> Sutradan se pojavi pred onima koji su se
tukli te ih stade nagovarati da se izmire: 'Ljudi, braća ste! Zašto
zlostavljate jedan drugoga?'

<span id="an_7:27">7:27</span> Ali ga onaj što je zlostavljao svoga
bližnjega odbi riječima: Tko te postavi glavarom i sucem nad nama?

<span id="an_7:28">7:28</span> Kaniš li ubiti i mene kao što si jučer
ubio onog Egipćanina?

<span id="an_7:29">7:29</span> Na te riječi pobježe Mojsije i skloni se
u zemlju midjansku, gdje mu se rodiše dva sina."

<span id="an_7:30">7:30</span> "Nakon četrdeset godina ukaza mu se Anđeo
u pustinji brda Sinaja u rasplamtjeloj vatri jednoga grma.

<span id="an_7:31">7:31</span> Opazivši to, zadivi se Mojsije viđenju.
Dok je prilazio da bolje promotri, eto glasa Gospodnjega:

<span id="an_7:32">7:32</span> Ja sam Bog Otaca tvojih, Bog Abrahamov,
Izakov i Jakovljev. Sav preplašen, Mojsije se ne usudi pogledati.

<span id="an_7:33">7:33</span> A Gospodin će mu: Izuj obuću s nogu! Jer
mjesto na kojem stojiš, sveto je tlo.

<span id="an_7:34">7:34</span> Vidio sam, vidio nevolju naroda svoga u
Egiptu i uzdisaj mu čuo pa siđoh izbaviti ga. I sad hajde! Šaljem te u
Egipat!"

<span id="an_7:35">7:35</span> "Toga Mojsija - kojega su se odrekli
rekavši: Tko te postavi glavarom i sucem? - toga im Bog kao glavara i
otkupitelja posla po Anđelu koji mu se ukaza u grmu.

<span id="an_7:36">7:36</span> On ih izvede učinivši čudesa i znamenja u
zemlji egipatskoj, u Crvenome moru i u pustinji kroz četrdeset godina.

<span id="an_7:37">7:37</span> To je onaj Mojsije koji reče sinovima
Izraelovim: Proroka poput mene od vaše braće podići će vam Bog.

<span id="an_7:38">7:38</span> To je onaj koji za skupa u pustinji
bijaše između Anđela što mu govoraše na brdu Sinaju i otaca naših; onaj
koji je primio riječi životne da ih nama preda.

<span id="an_7:39">7:39</span> Njemu se ne htjedoše pokoriti oci naši,
nego ga odbiše i u srcima se svojima vratiše u Egipat

<span id="an_7:40">7:40</span> rekavši Aronu: 'Napravi nam bogove koji
će ići pred nama! Ta ne znamo što se dogodi s tim Mojsijem koji nas
izvede iz zemlje egipatske.'

<span id="an_7:41">7:41</span> Tele načiniše u dane one, prinesoše žrtvu
tom kumiru i veseljahu se djelima ruku svojih.

<span id="an_7:42">7:42</span> Bog se pak odvrati i prepusti ih da časte
vojsku nebesku, kao što piše u Knjizi proročkoj: Prinosiste li mi žrtve
i prinose četrdeset godina u pustinji, dome Izraelov?

<span id="an_7:43">7:43</span> Poprimiste šator Molohov i zvijezdu boga
Refana - likove koje napraviste da biste im se klanjali. Odvest ću vas
stoga u progonstvo onkraj Babilona!"

<span id="an_7:44">7:44</span> "Oci naši imahu u pustinji Šator
svjedočanstva kako odredi Onaj koji reče Mojsiju da se on načini po
praliku koji je vidio.

<span id="an_7:45">7:45</span> Taj su Šator preuzeli oci naši i pod
Jošuom ga unijeli u posjed s kojega Bog pred licem njihovim rastjera
narode. Tako bijaše sve do dana Davida,

<span id="an_7:46">7:46</span> koji je našao milost pred Bogom te molio
da nađe boravište Bogu Jakovljevu.

<span id="an_7:47">7:47</span> Istom Salomon izgradi mu Dom.

<span id="an_7:48">7:48</span> Ali Svevišnji u rukotvorinama ne prebiva,
kao što veli prorok:

<span id="an_7:49">7:49</span> Nebesa su moje prijestolje, a zemlja
podnožje nogama. Kakav dom da mi sagradite, govori Gospodin, i gdje da
bude mjesto mog počinka?

<span id="an_7:50">7:50</span> Nije li ruka moja načinila sve to?

<span id="an_7:51">7:51</span> Tvrdovrati i neobrezanih srdaca i ušiju,
vi se uvijek opirete Duhu Svetomu: kako oci vaši tako i vi!

<span id="an_7:52">7:52</span> Kojega od proroka nisu progonili oci
vaši? I pobiše one koji su unaprijed navijestili dolazak Pravednika čiji
ste vi sada izdajice i ubojice,

<span id="an_7:53">7:53</span> vi koji po anđeoskim uredbama primiste
Zakon, ali ga se niste držali."

<span id="an_7:54">7:54</span> Kad su to čuli, uskipješe u srcima i
počeše škripati zubima na njega.

<span id="an_7:55">7:55</span> Ali on, pun Duha Svetoga, uprije pogled u
nebo i ugleda slavu Božju i Isusa gdje stoji zdesna Bogu

<span id="an_7:56">7:56</span> pa reče: "Evo vidim nebesa otvorena i
Sina Čovječjega gdje stoji zdesna Bogu."

<span id="an_7:57">7:57</span> Vičući iza glasa, oni zatisnuše uši i
navališe jednodušno na njega.

<span id="an_7:58">7:58</span> Izbaciše ga iz grada pa ga kamenovahu.
Svjedoci odložiše haljine do nogu mladića koji se zvao Savao.

<span id="an_7:59">7:59</span> I dok su ga kamenovali, Stjepan je
zazivao: "Gospodine Isuse, primi duh moj!"

<span id="an_7:60">7:60</span> Onda se baci na koljena i povika iza
glasa: "Gospodine, ne uzmi im ovo za grijeh!" Kada to reče, usnu.

<span id="an_8:1">8:1</span> Savao je pristao da se Stjepan smakne. U
onaj dan navali velik progon na Crkvu u Jeruzalemu. Svi se osim apostola
raspršiše po krajevima judejskim i samarijskim.

<span id="an_8:2">8:2</span> Bogobojazni su ljudi pokopali Stjepana i
održali veliko žalovanje za njim.

<span id="an_8:3">8:3</span> Savao je pak pustošio Crkvu: ulazio je u
kuće, odvlačio muževe i žene i predavao ih u tamnicu.

<span id="an_8:4">8:4</span> Oni dakle što su se raspršili obilazili su
navješćujući Riječ.

<span id="an_8:5">8:5</span> Filip tako siđe u grad samarijski i stade
im propovijedati Krista.

<span id="an_8:6">8:6</span> Mnoštvo je jednodušno prihvaćalo što je
Filip govorio slušajući ga i gledajući znamenja koja je činio.

<span id="an_8:7">8:7</span> Doista, iz mnogih su opsjednutih izlazili
nečisti duhovi vičući iza glasa, a ozdravljali su i mnogi uzeti i hromi.

<span id="an_8:8">8:8</span> Nasta tako velika radost u onome gradu.

<span id="an_8:9">8:9</span> Čovjek se neki, imenom Šimun, u gradu već
duže bavio čarobnjaštvom i opčaravao narod tvrdeći da je neki veliki.

<span id="an_8:10">8:10</span> Priklanjalo mu se sve, malo i veliko, te
govorilo: "Ovaj je Snaga Božja, zvana Velika."

<span id="an_8:11">8:11</span> A priklanjahu mu se jer ih je duže
vremena opčaravao svojim vradžbinama.

<span id="an_8:12">8:12</span> Ali kad povjerovaše Filipu koji
navješćivaše evanđelje o kraljevstvu Božjemu i o imenu Isusa Krista,
krštavahu se - muževi i žene.

<span id="an_8:13">8:13</span> Povjerova i Šimun te se krsti i osta uz
Filipa: bio je zanesen promatrajući znamenja i čudesa koja su se
događala.

<span id="an_8:14">8:14</span> Kad su apostoli u Jeruzalemu čuli da je
Samarija prigrlila riječ Božju, poslaše k njima Petra i Ivana.

<span id="an_8:15">8:15</span> Oni siđoše i pomoliše se za njih da bi
primili Duha Svetoga.

<span id="an_8:16">8:16</span> Jer još ni na koga od njih ne bijaše
sišao; bijahu samo kršteni u ime Gospodina Isusa.

<span id="an_8:17">8:17</span> Tada polagahu ruke na njih i oni primahu
Duha Svetoga.

<span id="an_8:18">8:18</span> Kad Šimun vidje da se polaganjem ruku
apostolskih daje Duh, ponudi apostolima novaca

<span id="an_8:19">8:19</span> govoreći: "Dajte i meni tu moć da svatko
na koga položim ruke primi Duha Svetoga."

<span id="an_8:20">8:20</span> Petar mu odvrati: "Novac tvoj zajedno s
tobom propao kad si mislio dar Božji novcima steći!

<span id="an_8:21">8:21</span> Nema tebi ovdje dijela ni udjela jer
tvoje srce nije pravo pred Bogom!

<span id="an_8:22">8:22</span> Obrati se od te opakosti svoje i moli
Gospodina ne bi li ti se kako oprostila namisao srca tvoga.

<span id="an_8:23">8:23</span> Ta gledam te: žučju si gorak i nepravdom
okovan."

<span id="an_8:24">8:24</span> Šimun odgovori: "Molite i vi za me
Gospodina da me ne snađe ništa od toga što rekoste!"

<span id="an_8:25">8:25</span> Oni pak pošto posvjedočiše i dorekoše
riječ Gospodnju, vratiše se u Jeruzalem navješćujući evanđelje mnogim
selima samarijskim.

<span id="an_8:26">8:26</span> Anđeo se Gospodnji obrati Filipu: "Ustani
i pođi na jug putom što iz Jeruzalema silazi u Gazu; on je pust."

<span id="an_8:27">8:27</span> On usta i pođe. Odjednom eto nekog
Etiopljanina, dvoranina, visokog dostojanstvenika kandake, kraljice
etiopske koji bijaše nad svom njezinom riznicom.

<span id="an_8:28">8:28</span> Vraćao se iz Jeruzalema, kamo je bio
pošao pokloniti se; sjeđaše na svojim kolima i čitaše proroka Izaiju.

<span id="an_8:29">8:29</span> Duh reče Filipu: "Pođi i pridruži se tim
kolima!"

<span id="an_8:30">8:30</span> Filip pritrča i ču gdje onaj čita Izaiju
proroka pa će mu: "Razumiješ li što čitaš?"

<span id="an_8:31">8:31</span> On odvrati: "Kako bih mogao ako me tko ne
uputi?" Onda zamoli Filipa da se uspne i sjedne uza nj.

<span id="an_8:32">8:32</span> A čitao je ovaj odlomak Pisma: Ko ovcu na
klanje odvedoše ga, ko janje nijemo pred onim što ga striže on ne otvara
svojih usta.

<span id="an_8:33">8:33</span> U poniženju sud mu je uskraćen. Naraštaj
njegov tko da opiše? Da, uklonjen je sa zemlje život njegov.

<span id="an_8:34">8:34</span> Dvoranin se obrati Filipu pa će mu:
"Molim te, o kome to prorok govori? O sebi ili o kome drugom?

<span id="an_8:35">8:35</span> Filip prozbori te mu, pošavši od toga
Pisma, navijesti evanđelje: Isusa.

<span id="an_8:36">8:36</span> Putujući tako, stigoše do neke vode pa će
dvoranin: "Evo vode! Što priječi da se krstim?"

<span id="an_8:37">8:37</span> \#

<span id="an_8:38">8:38</span> Zapovjedi da kola stanu pa obojica, Filip
i dvoranin, siđoše u vodu te ga Filip krsti.

<span id="an_8:39">8:39</span> A kad iziđoše iz vode, Duh Gospodnji
ugrabi Filipa te ga dvoranin više ne vidje. On radosno nastavi svojim
putom,

<span id="an_8:40">8:40</span> a Filip se nađe u Azotu. I kako je
prolazio, navješćivaše evanđelje svim gradovima dok ne stiže u Cezareju.

<span id="an_9:1">9:1</span> Savao pak, sveudilj zadahnut prijetnjom i
pokoljem prema učenicima Gospodnjim, pođe k velikomu svećeniku,

<span id="an_9:2">9:2</span> zaiska od njega pisma za sinagoge u
Damasku, da sve koje nađe od ovoga Puta, muževe i žene, okovane dovede u
Jeruzalem.

<span id="an_9:3">9:3</span> Kad se putujući približi Damasku, iznenada
ga obasja svjetlost s neba.

<span id="an_9:4">9:4</span> Sruši se na zemlju i začu glas što mu
govoraše: "Savle, Savle, zašto me progoniš?"

<span id="an_9:5">9:5</span> On upita: "Tko si, Gospodine?" A on će: "Ja
sam Isus kojega ti progoniš!

<span id="an_9:6">9:6</span> Nego ustani, uđi u grad i reći će ti se što
ti je činiti."

<span id="an_9:7">9:7</span> Njegovi suputnici ostadoše bez riječi: čuli
su doduše glas, ali ne vidješe nikoga.

<span id="an_9:8">9:8</span> Savao usta sa zemlje. Otvorenih očiju nije
ništa vidio pa ga povedu za ruku i uvedu u Damask.

<span id="an_9:9">9:9</span> Tri dana nije vidio, nije jeo ni pio.

<span id="an_9:10">9:10</span> U Damasku bijaše neki učenik imenom
Ananija. Njemu u viđenju reče Gospodin: "Ananija!" On se odazva: "Evo
me, Gospodine!"

<span id="an_9:11">9:11</span> A Gospodin će mu: "Ustani, pođi u ulicu
zvanu Ravna i u kući Judinoj potraži Taržanina imenom Savla. Eno, moli
se;

<span id="an_9:12">9:12</span> i u viđenju vidje čovjeka imenom Ananiju
gdje ulazi i polaže na nj ruke da bi progledao."

<span id="an_9:13">9:13</span> Ananija odgovori: "Gospodine, od mnogih
sam čuo o tom čovjeku kolika je zla tvojim svetima učinio u Jeruzalemu.

<span id="an_9:14">9:14</span> On ima od velikih svećenika i punomoć
okovati sve koji prizivlju ime tvoje."

<span id="an_9:15">9:15</span> Gospodin mu odvrati: "Pođi jer on mi je
oruđe izabrano da ponese ime moje pred narode i kraljeve i sinove
Izraelove.

<span id="an_9:16">9:16</span> Ja ću mu uistinu pokazati koliko mu je za
ime moje trpjeti."

<span id="an_9:17">9:17</span> Ananija ode, uđe u kuću, položi na nj
ruke i reče: "Savle, brate! Gospodin, Isus koji ti se ukaza na putu
kojim si išao, posla me da progledaš i napuniš se Duha Svetoga."

<span id="an_9:18">9:18</span> I odmah mu s očiju spade nešto kao ljuske
te on progleda pa usta, krsti se

<span id="an_9:19">9:19</span> i uzevši hrane, okrijepi se. Nekoliko
dana provede s učenicima u Damasku.

<span id="an_9:20">9:20</span> te odmah stade po sinagogama
propovijedati Isusa, da je on Sin Božji.

<span id="an_9:21">9:21</span> Koji ga god slušahu, izvan sebe govorahu:
"Nije li ovo onaj koji je u Jeruzalemu istrebljivao sve koji Ime ovo
prizivlju, pa i ovamo zato došao da ih okovane odvede pred velike
svećenike?"

<span id="an_9:22">9:22</span> Savao pak, sve silniji, zbunjivaše Židove
koji prebivahu u Damasku dokazujući: "Ovo je Krist!"

<span id="an_9:23">9:23</span> Pošto je minulo podosta vremena, odluče
Židovi pogubiti ga,

<span id="an_9:24">9:24</span> ali Savao dozna za njihov naum. Nadzirahu
i vrata danju i noću da bi ga pogubili,

<span id="an_9:25">9:25</span> ali ga učenici noću uzeše i preko zidina
oprezno spustiše u košari.

<span id="an_9:26">9:26</span> Kad je Savao došao u Jeruzalem, gledao se
pridružiti učenicima, ali ga se svi bojahu: nisu vjerovali da je učenik.

<span id="an_9:27">9:27</span> Tada ga Barnaba uze i povede k apostolima
te im pripovjedi kako je Savao na putu vidio Gospodina koji mu je
govorio i kako je u Damasku smjelo propovijedao u ime Isusovo.

<span id="an_9:28">9:28</span> Od tada se s njima slobodno kretao po
Jeruzalemu i smjelo propovijedao u ime Gospodnje.

<span id="an_9:29">9:29</span> Govorio je i raspravljao sa Židovima
grčkog jezika pa i oni snovahu pogubiti ga.

<span id="an_9:30">9:30</span> Saznala to braća pa ga odvedoše u
Cezareju i uputiše u Tarz.

<span id="an_9:31">9:31</span> Crkva je po svoj Judeji, Galileji i
Samariji uživala mir, izgrađivala se i napredovala u strahu Gospodnjem
te rasla utjehom Svetoga Duha.

<span id="an_9:32">9:32</span> Jednom Petar, obilazeći posvuda, siđe i k
svetima u Lidi.

<span id="an_9:33">9:33</span> Ondje nađe nekog čovjeka imenom Eneja,
koji je osam godina ležao na postelji: bijaše uzet.

<span id="an_9:34">9:34</span> Reče mu Petar: "Eneja, ozdravlja te Isus
Krist! Ustani i prostri sam sebi!" On umah usta.

<span id="an_9:35">9:35</span> Vidješe to svi žitelji Lide i Šarona te
se obratiše Gospodinu.

<span id="an_9:36">9:36</span> U Jopi pak bijaše učenica imenom Tabita,
što prevedeno znači Košuta. Bijaše ona bogata dobrim djelima i
milostinjama što ih je dijelila.

<span id="an_9:37">9:37</span> Upravo u one dane obolje i umrije. Pošto
je operu, izlože je u gornjoj sobi.

<span id="an_9:38">9:38</span> A kako je Lida blizu Jope, učenici čuše
da je Petar ondje i poslaše k njemu dva čovjeka s molbom: "Dođi k nama,
ne oklijevaj!"

<span id="an_9:39">9:39</span> Petar usta i krenu s njima. Čim stiže,
odvedoše ga u gornju sobu. Okružiše ga sve udovice te mu plačući
pokazivahu haljine i odijela što ih je Košuta izrađivala dok je još bila
s njima.

<span id="an_9:40">9:40</span> Petar sve istjera van, kleknu, pomoli se
pa se okrenu prema tijelu i reče: "Tabita, ustani!" Ona otvori oči,
pogleda Petra i sjede.

<span id="an_9:41">9:41</span> On joj pruži ruku i pridiže je. Onda
pozove svete i udovice pa im je pokaza živu.

<span id="an_9:42">9:42</span> Dozna se za to po svoj Jopi te mnogi
povjerovaše u Gospodina.

<span id="an_9:43">9:43</span> Petar osta neko vrijeme u Jopi u nekog
Šimuna kožara.

<span id="an_10:1">10:1</span> U Cezareji bijaše neki čovjek imenom
Kornelije, satnik takozvane italske čete,

<span id="an_10:2">10:2</span> pobožan i bogobojazan sa svim svojim
domom. Dijelio je mnoge milostinje narodu i bez prestanka se molio Bogu.

<span id="an_10:3">10:3</span> U viđenju negdje oko devete ure dana
ugleda on jasno anđela Božjega gdje dolazi k njemu i veli mu:
"Kornelije!"

<span id="an_10:4">10:4</span> Zagleda se u nj pa mu prestrašen reče:
"Što je, Gospodine?" A on njemu: "Molitve su tvoje i milostinje uzišle
kao žrtva podsjetnica pred Boga.

<span id="an_10:5">10:5</span> Zato sada pošalji ljude u Jopu i dozovi
Šimuna koji se zove Petar.

<span id="an_10:6">10:6</span> On je gost u nekog Šimuna kožara čija je
kuća uz more."

<span id="an_10:7">10:7</span> Čim ode anđeo koji mu je govorio, pozove
on dvojicu slugu i jednoga pobožna, privržena vojnika,

<span id="an_10:8">10:8</span> sve im ispripovjedi i posla ih u Jopu.

<span id="an_10:9">10:9</span> Sutradan, dok su oni putovali i
približavali se gradu, oko šeste ure uziđe Petar na krov moliti.

<span id="an_10:10">10:10</span> Ogladnje i zaželje se jela. Dok mu
pripremahu, pade on u zanos.

<span id="an_10:11">10:11</span> Gleda on nebo rastvoreno i posudu neku
poput velika platna: uleknuta s četiri okrajka, silazi na zemlju.

<span id="an_10:12">10:12</span> U njoj bijahu svakovrsni četveronošci,
gmazovi zemaljski i ptice nebeske.

<span id="an_10:13">10:13</span> I glas će mu neki: "Ustaj, Petre! Kolji
i jedi!"

<span id="an_10:14">10:14</span> Petar odvrati: "Nipošto, Gospodine! Ta
nikad još ne okusih ništa okaljano i nečisto".

<span id="an_10:15">10:15</span> A glas će mu opet, po drugi put: "Što
Bog očisti, ti ne zovi okaljanim!"

<span id="an_10:16">10:16</span> To se ponovi do triput, a onda je
posuda ponesena na nebo.

<span id="an_10:17">10:17</span> Dok se Petar dvoumio što bi imalo
značiti viđenje koje vidje, eto ljudi koje je poslao Kornelije: pošto se
raspitaše za Šimunovu kuću, pojave se na vratima,

<span id="an_10:18">10:18</span> zovnu te upitaju je li ondje ugošćen
neki Šimun, nazvan Petar.

<span id="an_10:19">10:19</span> Dok je Petar sveudilj razmišljao o
viđenju, reče mu Duh: "Evo, neka te trojica traže.

<span id="an_10:20">10:20</span> De ustani, siđi i pođi s njima ne
skanjujući se jer ja sam ih poslao."

<span id="an_10:21">10:21</span> Petar siđe k ljudima i reče: "Evo me!
Ja sam onaj kojega tražite! Zbog čega ste došli?"

<span id="an_10:22">10:22</span> Oni odgovore: "Satnik Kornelije, muž
pravedan i bogobojazan, za kojega svjedoči sav narod židovski, primi od
svetog anđela naputak da te dozove u dom svoj i čuje od tebe riječi."

<span id="an_10:23">10:23</span> Tada ih Petar pozva unutra i ugosti.
Sutradan usta i krenu s njima; pratila ga neka braća iz Jope.

<span id="an_10:24">10:24</span> Drugi dan stiže u Cezareju. Kornelije
ih je čekao sazvavši rodbinu i prisne prijatelje.

<span id="an_10:25">10:25</span> Kad je Petar ulazio, pohrli mu
Kornelije u susret, padne mu k nogama i pokloni se.

<span id="an_10:26">10:26</span> Petar ga pridigne govoreći: "Ustani! I
ja sam čovjek."

<span id="an_10:27">10:27</span> I razgovarajući s njime, uđe i nađe
sabrane mnoge

<span id="an_10:28">10:28</span> te im reče: "Vi znate kako je Židovu
zabranjeno družiti se sa strancem ili k njemu ulaziti, ali meni Bog
pokaza da nikoga ne zovem okaljanim ili nečistim.

<span id="an_10:29">10:29</span> Stoga, pozvan, i dođoh bez pogovora. Da
čujemo dakle zbog čega me pozvaste!"

<span id="an_10:30">10:30</span> Kornelije reče: "Prije četiri dana baš
u ovo doba, o devetoj uri, molio sam se u kući kad gle: čovjek neki u
sjajnoj odjeći stane preda me

<span id="an_10:31">10:31</span> i reče: 'Kornelije, uslišana ti je
molitva i milostinje su tvoje spomenute pred Bogom!

<span id="an_10:32">10:32</span> Pošalji dakle u Jopu i dozovi Šimuna
koji se zove Petar. On je gost u kući Šimuna kožara uz more.'

<span id="an_10:33">10:33</span> Odmah sam dakle poslao k tebi, a ti si
dobro učinio što si došao. Evo nas dakle sviju pred Bogom da čujemo sve
što ti zapovjedi Gospodin!"

<span id="an_10:34">10:34</span> Petar tada prozbori i reče: "Sad
uistinu shvaćam da Bog nije pristran,

<span id="an_10:35">10:35</span> nego - u svakom je narodu njemu mio
onaj koji ga se boji i čini pravdu.

<span id="an_10:36">10:36</span> Riječ posla sinovima Izraelovim
navješćujući im evanđelje: mir po Isusu Kristu; on je Gospodar sviju.

<span id="an_10:37">10:37</span> Vi znate što se događalo po svoj
Judeji, počevši od Galileje, nakon krštenja koje je propovijedao Ivan:

<span id="an_10:38">10:38</span> kako Isusa iz Nazareta Bog pomaza Duhom
Svetim i snagom, njega koji je, jer Bog bijaše s njime, prošao zemljom
čineći dobro i ozdravljajući sve kojima bijaše ovladao đavao."

<span id="an_10:39">10:39</span> "Mi smo svjedoci svega što on učini u
zemlji judejskoj i Jeruzalemu. I njega smakoše, objesivši ga na drvo!

<span id="an_10:40">10:40</span> Bog ga uskrisi treći dan i dade mu da
se očituje -

<span id="an_10:41">10:41</span> ne svemu narodu, nego svjedocima od
Boga predodređenima - nama koji smo s njime zajedno jeli i pili pošto
uskrsnu od mrtvih."

<span id="an_10:42">10:42</span> "On nam i naloži propovijedati narodu i
svjedočiti: Ovo je onaj kojega Bog postavi sucem živih i mrtvih!"

<span id="an_10:43">10:43</span> "Za nj svjedoče svi proroci: da tko god
u nj vjeruje, po imenu njegovu prima oproštenje grijeha."

<span id="an_10:44">10:44</span> Dok je Petar još govorio te riječi,
siđe Duh Sveti na sve koji su slušali tu besjedu.

<span id="an_10:45">10:45</span> A vjernici iz obrezanja, koji dođoše
zajedno s Petrom, začudiše se što se i na pogane izlio dar Duha Svetoga.

<span id="an_10:46">10:46</span> Jer čuli su ih govoriti drugim jezicima
i veličati Boga. Tada Petar reče:

<span id="an_10:47">10:47</span> "Može li tko uskratiti vodu da se ne
krste ovi koji su primili Duha Svetoga kao i mi?"

<span id="an_10:48">10:48</span> I zapovjedi da se krste u ime Isusa
Krista. Tada ga zamole da ostane ondje nekoliko dana.

<span id="an_11:1">11:1</span> Dočuli apostoli i braća po Judeji da i
pogani primiše riječ Božju

<span id="an_11:2">11:2</span> pa kad Petar uziđe u Jeruzalem, uzeše mu
obrezanici prigovarati:

<span id="an_11:3">11:3</span> "Ušao si, dobacivahu, k ljudima
neobrezanima i jeo s njima!"

<span id="an_11:4">11:4</span> Onda započe Petar te im izloži sve po
redu:

<span id="an_11:5">11:5</span> "Molio sam se, reče, u Jopi kadli u
zanosu ugledam viđenje: posudu neku poput velika platna, uleknuta s
četiri okrajka, gdje silazi s neba i dolazi do mene.

<span id="an_11:6">11:6</span> Zagledah se, promotrih je i vidjeh
četvoronošce zemaljske, zvijeri i gmazove te ptice nebeske.

<span id="an_11:7">11:7</span> Začuh i glas koji mi govoraše: 'Ustaj,
Petre! Kolji i jedi!'

<span id="an_11:8">11:8</span> Ja odvratih: 'Nipošto, Gospodine! Ta
nikad mi još ništa okaljano ili nečisto ne uđe u usta.'

<span id="an_11:9">11:9</span> A glas će s neba po drugi put: 'Što Bog
očisti, ti ne zovi nečistim.'

<span id="an_11:10">11:10</span> To se ponovi do triput, a onda se sve
opet povuče na nebo."

<span id="an_11:11">11:11</span> "I odmah se, evo, pred kućom u kojoj
bijah pojaviše tri čovjeka poslana iz Cezareje k meni.

<span id="an_11:12">11:12</span> A Duh mi reče da pođem s njima ništa ne
premišljajući. Sa mnom pođoše i ova šestorica braće te uđosmo u kuću tog
čovjeka.

<span id="an_11:13">11:13</span> On nam pripovjedi kako je u svojoj kući
vidio anđela koji je stao preda nj i rekao: 'Pošalji u Jopu i dozovi
Šimuna nazvanog Petar;

<span id="an_11:14">11:14</span> on će ti navijestiti riječi po kojima
ćeš se spasiti ti i sav dom tvoj.'"

<span id="an_11:15">11:15</span> "I kad počeh govoriti, siđe na njih Duh
Sveti kao ono na nas u početku.

<span id="an_11:16">11:16</span> Sjetih se tada riječi Gospodnje: 'Ivan
je, govoraše on, krstio vodom, a vi ćete biti kršteni Duhom Svetim.'

<span id="an_11:17">11:17</span> Ako im je dakle Bog dao isti dar kao i
nama koji povjerovasmo u Gospodina Isusa Krista, tko sam ja da bih se
smio oprijeti Bogu?"

<span id="an_11:18">11:18</span> Kad su to čuli, umiriše se te stadoše
slaviti Boga govoreći: "Dakle i poganima Bog dade obraćenje na život!"

<span id="an_11:19">11:19</span> Oni dakle što ih rasprši nevolja
nastala u povodu Stjepana dopriješe do Fenicije, Cipra i Antiohije,
nikomu ne propovijedajući Riječi doli samo Židovima.

<span id="an_11:20">11:20</span> Neki su od njih bili Ciprani i Cirenci.
Kad stigoše u Antiohiju, propovijedahu i Grcima navješćujući evanđelje:
Gospodina, Isusa.

<span id="an_11:21">11:21</span> Ruka Gospodnja bijaše s njima te velik
broj ljudi povjerova i obrati se Gospodinu.

<span id="an_11:22">11:22</span> Vijest o tome doprije do Crkve u
Jeruzalemu pa poslaše Barnabu u Antiohiju.

<span id="an_11:23">11:23</span> Kad on stiže i vidje milost Božju,
obradova se te potaknu sve da u odlučnosti srca ostanu uz Gospodina.

<span id="an_11:24">11:24</span> Ta bijaše to muž čestit, pun Duha
Svetoga i vjere. Znatno se mnoštvo prikloni Gospodinu.

<span id="an_11:25">11:25</span> Barnaba se zatim zaputi u Tarz
potražiti Savla.

<span id="an_11:26">11:26</span> Kad ga nađe, odvede ga u Antiohiju.
Punu su se godinu dana sastajali u toj Crkvi i poučavali poveće mnoštvo
te se u Antiohiji učenici najprije prozvaše kršćanima.

<span id="an_11:27">11:27</span> U one dane dođoše u Antiohiju neki
proroci iz Jeruzalema.

<span id="an_11:28">11:28</span> Jedan od njih, imenom Agab, usta i po
Duhu pretkaza da će uskoro nastati velika glad po svem svijetu. Ona i
nasta za Klaudija.

<span id="an_11:29">11:29</span> Stoga će svatko od učenika, odlučiše,
koliko smogne poslati da se posluži braći u Judeji.

<span id="an_11:30">11:30</span> To i učiniše te poslaše starješinama po
Barnabi i Savlu.

<span id="an_12:1">12:1</span> U to vrijeme uze Herod zlostavljati neke
od Crkve.

<span id="an_12:2">12:2</span> Mačem pogubi Jakova, brata Ivanova.

<span id="an_12:3">12:3</span> Kad vidje da je to drago Židovima, uhvati
i Petra (bijahu upravo Dani beskvasnih kruhova).

<span id="an_12:4">12:4</span> Uhiti ga, baci u tamnicu i dade da ga
čuvaju četiri vojničke četverostraže, nakan izvesti ga nakon Pashe pred
narod.

<span id="an_12:5">12:5</span> Petra su dakle čuvali u tamnici, a Crkva
se svesrdno moljaše Bogu za njega.

<span id="an_12:6">12:6</span> One noći kad ga je Herod kanio privesti,
spavao je Petar između dva vojnika, okovan dvojim verigama, a stražari
pred vratima čuvahu stražu.

<span id="an_12:7">12:7</span> Kad eto: pojavi se anđeo Gospodnji te
svjetlost obasja ćeliju. Anđeo udari Petra u rebra, probudi ga i reče:
"Ustaj brzo!" I spadoše mu verige s ruku.

<span id="an_12:8">12:8</span> Anđeo mu reče: "Opaši se i priveži
obuću!" On učini tako. Onda će mu anđeo: "Zaogrni se i hajde za mnom!"

<span id="an_12:9">12:9</span> Petar izađe, pođe za njim, a nije znao da
je zbilja što se događa po anđelu: činilo mu se da gleda viđenje.

<span id="an_12:10">12:10</span> Prošavši prvu stražu, i drugu, dođoše
do željeznih vrata koja vode u grad. Ona im se sama otvore te oni izađu,
prođu jednu ulicu, a onda anđeo odjednom odstupi od njega.

<span id="an_12:11">12:11</span> Petar pak, došavši k sebi, reče: "Sad
uistinu znam da je Gospodin poslao anđela svoga i izbavio me iz Herodove
ruke i od svega što je očekivao židovski narod."

<span id="an_12:12">12:12</span> Kad je to uočio, zaputi se kući Marije,
majke Ivana nazvanog Marko. Ondje se mnogi bijahu sabrali i molili.

<span id="an_12:13">12:13</span> Kad Petar pokuca na dvorišna vrata,
dođe prisluhnuti sluškinja imenom Ruža.

<span id="an_12:14">12:14</span> Kad prepozna Petrov glas, od radosti i
ne otvori vrata, nego utrča i javi da je Petar pred vratima.

<span id="an_12:15">12:15</span> Oni joj rekoše: "Mahnitaš!" Ali je ona
uporno tvrdila da je tako. Nato će oni: "Bit će njegov anđeo!"

<span id="an_12:16">12:16</span> Petar nastavi kucati. Kad napokon
otvoriše i ugledaše ga, ostadoše izvan sebe.

<span id="an_12:17">12:17</span> On im rukom mahnu neka šute pa im
pripovjedi kako ga Gospodin izvede iz tamnice te dometnu: "Javite to
Jakovu i braći!" Onda izađe i ode u drugo mjesto.

<span id="an_12:18">12:18</span> Kad se razdani, nasta među vojnicima
uzbuna nemalena što li se s Petrom dogodilo.

<span id="an_12:19">12:19</span> Herod ga stade tražiti, a kad ga ne
nađe, sasluša stražare i naredi da se smaknu. Onda siđe iz Judeje u
Cezareju i ondje osta.

<span id="an_12:20">12:20</span> A bio je u žestoku sukobu s Tircima i
Sidoncima. Oni zajednički dođoše k njemu i pošto pridobiše kraljevskoga
komornika Blasta, zaiskaše mir, jer je njihova zemlja dobivala živež od
kraljeve.

<span id="an_12:21">12:21</span> U određeni dan sjede Herod odjeven u
kraljevsko ruho na prijestol i stade im govoriti.

<span id="an_12:22">12:22</span> Narod izvikivaše: "Božji glas, a ne
ljudski!"

<span id="an_12:23">12:23</span> Umah ga, zbog toga što ne dade slavu
Bogu, udari anđeo Gospodnji te on rascrvotočen izdahnu.

<span id="an_12:24">12:24</span> Riječ je pak Božja rasla i širila se.

<span id="an_12:25">12:25</span> Barnaba i Savao, pošto obaviše služenje
u Jeruzalemu, vratiše se uzevši sa sobom Ivana zvanog Marko.

<span id="an_13:1">13:1</span> U antiohijskoj je Crkvi bilo proroka i
učitelja: Barnaba, Šimun zvani Niger, Lucije Cirenac, Manahen,
suothranjenik Heroda četverovlasnika, i Savao.

<span id="an_13:2">13:2</span> Dok su jednom obavljali službu Božju i
postili, reče Duh Sveti: "De mi odlučite Barnabu i Savla za djelo na
koje sam ih pozvao."

<span id="an_13:3">13:3</span> Onda su postili, molili, položili na njih
ruke i otpustili ih.

<span id="an_13:4">13:4</span> Poslani od Svetoga Duha siđu u Seleuciju,
a odande odjedre na Cipar.

<span id="an_13:5">13:5</span> Kad se nađoše u Salamini, navješćivahu
riječ Božju u židovskim sinagogama. Imali su i Ivana za poslužitelja.

<span id="an_13:6">13:6</span> Pošto pak prođoše sav otok do Pafa,
nađoše nekog vračara, nazoviproroka, Židova, imenom Barjesu.

<span id="an_13:7">13:7</span> On bijaše uz namjesnika Sergija Pavla,
čovjeka razborita. Sergije dozva Barnabu i Savla te zaiska čuti riječ
Božju,

<span id="an_13:8">13:8</span> ali im se usprotivi Elim, Vračar - tako
mu se ime prevodi - nastojeći odvratiti namjesnika od vjere.

<span id="an_13:9">13:9</span> Savao pak, zvan i Pavao, pun Duha
Svetoga, ošinu ga pogledom

<span id="an_13:10">13:10</span> i reče: "Pun svake lukavosti i
prevrtljivosti, sine đavolski, neprijatelju svake pravednosti, zar
nikako da prestaneš iskrivljavati ravne putove Gospodnje?

<span id="an_13:11">13:11</span> Evo stoga sada ruke Gospodnje na tebi:
oslijepljet ćeš i neko vrijeme nećeš gledati sunca!" Odmah pade na nj
mrak i tama te on glavinjajući stade tražiti ruke vodilje.

<span id="an_13:12">13:12</span> Videći što se dogodilo, povjerova tada
namjesnik, zanesen naukom Gospodnjim.

<span id="an_13:13">13:13</span> Pošto se Pavao i oni oko njega otisnuše
od Pafa, stigoše u Pergu pamfilijsku. Ivan ih napusti te se vrati u
Jeruzalem.

<span id="an_13:14">13:14</span> Oni pak krenuše iz Perge i stigoše u
Antiohiju pizidijsku. U dan subotni ušli su u sinagogu i sjeli.

<span id="an_13:15">13:15</span> Nakon čitanja Zakona i Proroka pošalju
nadstojnici sinagoge k njima: "Braćo, rekoše, ima li u vas koja riječ
utjehe za narod, govorite!"

<span id="an_13:16">13:16</span> Nato usta Pavao, dadne rukom znak i
reče: "Izraelci i vi koji se Boga bojite, čujte!

<span id="an_13:17">13:17</span> Bog naroda ovoga, Izraela, izabra oce
naše i uzdiže narod za boravka u zemlji egipatskoj te ga ispruženom
rukom izvede iz nje.

<span id="an_13:18">13:18</span> Oko četrdeset ga je godina na rukama
nosio u pustinji

<span id="an_13:19">13:19</span> pa pošto zatre sedam naroda u zemlji
kanaanskoj, ubaštini ga u zemlji njihovoj

<span id="an_13:20">13:20</span> za kakve četiri stotine i pedeset
godina. Nakon toga dade im suce - do Samuela proroka.

<span id="an_13:21">13:21</span> Onda zaiskaše kralja pa im Bog za
četrdeset godina dade Šaula, sina Kiševa, iz plemena Benjaminova.

<span id="an_13:22">13:22</span> Pošto svrgnu njega, podiže im za kralja
Davida za kojega posvjedoči: Nađoh Davida, sina Jišajeva, čovjeka po
svom srcu, koji će ispuniti sve moje želje.

<span id="an_13:23">13:23</span> Iz njegova potomstva izvede Bog po svom
obećanju Izraelu Spasitelja, Isusa.

<span id="an_13:24">13:24</span> Pred njegovim je dolaskom Ivan
propovijedao krštenje obraćenja svemu narodu izraelskomu.

<span id="an_13:25">13:25</span> A kad je Ivan dovršavao svoju trku,
govorio je: 'Nisam ja onaj za koga me vi držite. Nego za mnom evo dolazi
onaj komu ja nisam dostojan odriješiti obuće na nogama.'"

<span id="an_13:26">13:26</span> "Braćo, sinovi roda Abrahamova, vi i
oni koji se među vama Boga boje, nama je upravljena ova Riječ spasenja.

<span id="an_13:27">13:27</span> Doista, žitelji Jeruzalema i glavari
njihovi ne upoznaše njega ni riječi proročkih što se čitaju svake subote
pa ih, osudivši ga, ispuniše.

<span id="an_13:28">13:28</span> Premda ne nađoše nikakva razloga smrti,
zatražiše od Pilata da ga smakne.

<span id="an_13:29">13:29</span> Pošto pak izvršiše sve što je o njemu
napisano, skinuše ga s drveta i položiše u grob.

<span id="an_13:30">13:30</span> Ali Bog ga uskrisi od mrtvih.

<span id="an_13:31">13:31</span> On se mnogo dana ukazivao onima koji s
njim bijahu uzašli iz Galileje u Jeruzalem. Oni su sada njegovi svjedoci
pred narodom."

<span id="an_13:32">13:32</span> "I mi vam navješćujemo evanđelje:
obećanje dano ocima

<span id="an_13:33">13:33</span> Bog je ispunio djeci, nama, uskrisivši
Isusa, kao što je i pisano u Psalmu drugom: Ti si Sin moj, danas te
rodih.

<span id="an_13:34">13:34</span> Da ga pak uskrisi od mrtvih te se on
više nikad neće vratiti u trulež, rekao je ovime: Dat ću vama svetinje
Davidove, pouzdane.

<span id="an_13:35">13:35</span> Zato i na drugome mjestu kaže: Nećeš
dati da Svetac tvoj ugleda truleži.

<span id="an_13:36">13:36</span> David doista, pošto u svom naraštaju
posluži volji Božjoj, preminu, pridruži se ocima svojim i vidje trulež,

<span id="an_13:37">13:37</span> a Onaj koga Bog uskrisi ne vidje
truleži.

<span id="an_13:38">13:38</span> /

<span id="an_13:39">13:39</span> Neka vam dakle braćo, znano bude: po
Ovome vam se navješćuje oproštenje grijeha! Po Ovome se tko god vjeruje,
opravdava od svega od čega se po Mojsijevu zakonu niste mogli opravdati!

<span id="an_13:40">13:40</span> Pazite da se ne zbude što je rečeno u
Prorocima:

<span id="an_13:41">13:41</span> Obazrite se, preziratelji, snebijte se
i nestanite! Jer djelo činim u dane vaše, djelo u koje ne biste
vjerovali da vam ga tko ispriča."

<span id="an_13:42">13:42</span> Na izlasku su ih molili da im iduće
subote o tome govore.

<span id="an_13:43">13:43</span> A pošto se skup raspustio, mnogi Židovi
i bogobojazne pridošlice pođoše za Pavlom i Barnabom koji su ih
nagovarali ustrajati u milosti Božjoj.

<span id="an_13:44">13:44</span> Iduće se subote gotovo sav grad zgrnu
čuti riječ Gospodnju.

<span id="an_13:45">13:45</span> Kad su Židovi ugledali mnoštvo, puni
zavisti psujući suprotstavljali su se onomu što je Pavao govorio.

<span id="an_13:46">13:46</span> Na to im Pavao i Barnaba smjelo rekoše:
"Trebalo je da se najprije vama navijesti riječ Božja. Ali kad je
odbacujete i sami sebe ne smatrate dostojnima života vječnoga, obraćamo
se evo poganima.

<span id="an_13:47">13:47</span> Jer ovako nam je zapovjedio Gospodin:
Postavih te za svjetlost poganima, da budeš na spasenje do nakraj
zemlje.

<span id="an_13:48">13:48</span> Pogani koji su slušali radovali su se i
slavili riječ Gospodnju te povjerovaše oni koji bijahu određeni za život
vječni.

<span id="an_13:49">13:49</span> Riječ se pak Gospodnja pronese po svoj
onoj pokrajini.

<span id="an_13:50">13:50</span> Ali Židovi potakoše ugledne bogobojazne
žene i prvake gradske te zametnuše progon protiv Pavla i Barnabe pa ih
izbaciše iz svoga kraja.

<span id="an_13:51">13:51</span> Oni pak stresu prašinu s nogu protiv
njih pa odu u Ikonij.

<span id="an_13:52">13:52</span> A učenici su se ispunjali radošću i
Duhom Svetim.

<span id="an_14:1">14:1</span> U Ikoniju isto tako uđoše u židovsku
sinagogu i govorahu tako da povjerova veliko mnoštvo Židova i Grka.

<span id="an_14:2">14:2</span> Ali nepokorni Židovi razdražiše i
podjariše pogane protiv braće.

<span id="an_14:3">14:3</span> Oni se ipak zadržaše duže vremena, smjeli
u Gospodinu koji je svjedočio za Riječ milosti svoje, davao da se po
njihovim rukama događaju znamenja i čudesa.

<span id="an_14:4">14:4</span> Mnoštvo se gradsko podvoji: jedni bijahu
za Židove, drugi za apostole.

<span id="an_14:5">14:5</span> Pogani i Židovi sa svojim glavarima
navališe da zlostave i kamenuju apostole.

<span id="an_14:6">14:6</span> Kada to opaziše, prebjegoše oni u
likaonske gradove Listru i Derbu i okolicu.

<span id="an_14:7">14:7</span> Ondje su navješćivali evanđelje.

<span id="an_14:8">14:8</span> U Listri je sjedio neki čovjek uzetih
nogu, hrom od majčine utrobe; nikada nije hodao.

<span id="an_14:9">14:9</span> Čuo je Pavla gdje govori.

<span id="an_14:10">14:10</span> Pavao ga pronikne pogledom, vidje da
ima vjeru u spasenje pa mu iza glasa reče: "Uspravi se na noge!" On
skoči i prohoda.

<span id="an_14:11">14:11</span> Kad mnoštvo ugleda što učini Pavao,
povika likaonski: "Bogovi u ljudskom obličju siđoše k nama!"

<span id="an_14:12">14:12</span> I nazvaše Barnabu Zeusom, a Pavla
Hermesom jer je Pavao vodio riječ.

<span id="an_14:13">14:13</span> A svećenik Zeusa Predgradskoga dovede
pred vrata bikove i vijence te u zajednici s narodom htjede žrtvovati.

<span id="an_14:14">14:14</span> Kada su to dočuli apostoli Barnaba i
Pavao, razdriješe haljine i uletješe u narod vičući:

<span id="an_14:15">14:15</span> "Ljudi, što to radite? I mi smo
smrtnici, baš kao i vi! Navješćujemo vam da se od tih ispraznosti
obratite k Bogu živomu koji stvori nebo i zemlju, more i sve što je u
njima.

<span id="an_14:16">14:16</span> On je u prošlim naraštajima pustio da
svi pogani pođu svojim putovima.

<span id="an_14:17">14:17</span> Ipak ne ostavi sebe neposvjedočena:
dobročinstva iskazuje, s neba vam kišu daje i vremena plodonosna,
napunja hranom i radošću srca vaša."

<span id="an_14:18">14:18</span> I tako govoreći, jedva sklonuše mnoštvo
da im ne žrtvuje.

<span id="an_14:19">14:19</span> Uto iz Antiohije i Ikonija nadođu neki
Židovi, pridobiju svjetinu te kamenuju Pavla i odvuku ga izvan grada
misleći da je mrtav.

<span id="an_14:20">14:20</span> Kad ga pak okružiše učenici, usta on i
uđe u grad. Sutradan ode s Barnabom u Derbu.

<span id="an_14:21">14:21</span> Pošto navijestiše evanđelje tomu gradu
i mnoge učiniše učenicima, vratiše se u Listru, u Ikonij i u Antiohiju.

<span id="an_14:22">14:22</span> Učvršćivali su duše učenika bodreći ih
da ustraju u vjeri jer da nam je kroz mnoge nevolje ući u kraljevstvo
Božje.

<span id="an_14:23">14:23</span> Postavljali su im po crkvama starješine
te ih, nakon molitve i posta, povjeravahu Gospodinu u kojega su
povjerovali.

<span id="an_14:24">14:24</span> Pošto su prešli Pizidiju, stigoše u
Pamfiliju.

<span id="an_14:25">14:25</span> U Pergi navijestiše Riječ pa siđu u
Ataliju.

<span id="an_14:26">14:26</span> Odande pak odjedriše u Antiohiju,
odakle ono bijahu povjereni milosti Božjoj za djelo koje izvršiše.

<span id="an_14:27">14:27</span> Kada stigoše, sabraše Crkvu i
pripovjediše što sve učini Bog po njima: da i poganima otvori vrata
vjere.

<span id="an_14:28">14:28</span> I proveli su nemalo vremena s
učenicima.

<span id="an_15:1">15:1</span> Uto neki siđoše iz Judeje i počeše učiti
braću: "Ako se ne obrežete po običaju Mojsijevu, ne možete se spasiti."

<span id="an_15:2">15:2</span> Kad između njih te Pavla i Barnabe nasta
prepirka i raspra nemalena, odrediše da Pavao i Barnaba i još neki drugi
između njih uzađu u Jeruzalem k apostolima i starješinama poradi tog
pitanja.

<span id="an_15:3">15:3</span> Oni su dakle, ispraćeni od Crkve,
prolazili kroz Feniciju i Samariju pripovijedajući o obraćenju pogana i
donoseći svoj braći veliku radost.

<span id="an_15:4">15:4</span> Kada pak stigoše u Jeruzalem, primi ih
Crkva, apostoli i starješine. Ispripovjediše što sve Bog učini po njima.

<span id="an_15:5">15:5</span> Onda ustanu neki od onih što iz
farizejske sljedbe bijahu prigrlili vjeru pa reknu: "Treba ih obrezati i
zapovjediti im da opslužuju Zakon Mojsijev."

<span id="an_15:6">15:6</span> Nato se apostoli i starješine sastanu da
to razmotre.

<span id="an_15:7">15:7</span> Nakon duge raspre ustade Petar i reče im:
"Braćo, vi znate kako me Bog od najprvih dana između vas izabra da iz
mojih usta pogani čuju riječ evanđelja i uzvjeruju.

<span id="an_15:8">15:8</span> I Bog, Poznavatelj srdaca, posvjedoči za
njih: dade im Duha Svetoga kao i nama.

<span id="an_15:9">15:9</span> Nikakve razlike nije pravio između nas i
njih: vjerom očisti njihova srca.

<span id="an_15:10">15:10</span> Što dakle sada iskušavate Boga
stavljajući učenicima na vrat jaram kojeg ni oci naši ni mi nismo mogli
nositi?

<span id="an_15:11">15:11</span> Vjerujemo, naprotiv: po milosti smo
Gospodina Isusa spašeni, baš kao i oni."

<span id="an_15:12">15:12</span> Nato sve mnoštvo umuknu. Slušali su
Barnabu i Pavla koji pripovjedahu kolika je znamenja i čudesa Bog po
njima učinio među poganima.

<span id="an_15:13">15:13</span> Kad oni ušutješe, progovori Jakov:
"Poslušajte me, braćo!

<span id="an_15:14">15:14</span> Šimun je izložio kako se Bog već na
početku pobrinu između pogana uzeti narod imenu svojemu.

<span id="an_15:15">15:15</span> S time su u skladu riječi Proroka.
Ovako je doista pisano:

<span id="an_15:16">15:16</span> Nakon toga vratit ću se i opet podići
pali šator Davidov, iz ruševina ga podići, opet ga sazidati

<span id="an_15:17">15:17</span> da preostali ljudi potraže Gospodina i
svi pogani na koje je zazvano ime moje, govori Gospodin, koji to

<span id="an_15:18">15:18</span> obznanjuje odvijeka.

<span id="an_15:19">15:19</span> Zato smatram da ne valja dodijavati
onima koji se s poganstva obraćaju k Bogu,

<span id="an_15:20">15:20</span> nego im poručiti da se uzdržavaju od
mesa okaljana idolima, od bludništva, od udavljenoga i od krvi.

<span id="an_15:21">15:21</span> Ta Mojsije od pradavnih naraštaja ima
po gradovima propovjednike koji ga u sinagogama svake subote čitaju."

<span id="an_15:22">15:22</span> Tad apostoli i starješine zajedno sa
svom Crkvom zaključe izabrati neke muževe između sebe i poslati ih u
Antiohiju s Pavlom i Barnabom. Bijahu to Juda zvani Barsaba, i Sila,
muževi vodeći među braćom.

<span id="an_15:23">15:23</span> Po njima pošalju ovo pismo: "Apostoli i
starješine, braća, braći iz poganstva po Antiohiji, Siriji i Ciliciji -
pozdrav!"

<span id="an_15:24">15:24</span> "Budući da smo čuli kako vas neki od
naših, ali bez našega naloga, nekakvim izjavama smetoše i duše vam
uznemiriše,

<span id="an_15:25">15:25</span> zaključismo jednodušno izabrati neke
muževe i poslati ih k vama zajedno s našim ljubljenim Barnabom i Pavlom,

<span id="an_15:26">15:26</span> ljudima koji su svoje živote izložili
za ime Gospodina našega Isusa Krista.

<span id="an_15:27">15:27</span> Šaljemo vam dakle Judu i Silu. Oni će
vam i usmeno priopćiti to isto.

<span id="an_15:28">15:28</span> Zaključismo Duh Sveti i mi ne nametati
vam nikakva tereta osim onoga što je potrebno:

<span id="an_15:29">15:29</span> uzdržavati se od mesa žrtvovana
idolima, od krvi, od udavljenoga i od bludništva. Budete li se toga
držali, dobro ćete učiniti. Živjeli!"

<span id="an_15:30">15:30</span> Oni su se dakle oprostili i sišli u
Antiohiju; sabrali su mnoštvo i predali pismo.

<span id="an_15:31">15:31</span> Kad ga pročitaše, svi se obradovaše
zbog ohrabrenja.

<span id="an_15:32">15:32</span> Juda i Sila, i sami proroci, mnogim
riječima ohrabriše i utvrdiše braću.

<span id="an_15:33">15:33</span> Neko se vrijeme zadrže pa se onda s
mirom od braće vrate onima koji ih poslaše.

<span id="an_15:34">15:34</span> \#

<span id="an_15:35">15:35</span> A Pavao i Barnaba ostadoše u Antiohiji
naučavajući i navješćujući zajedno s mnogima drugima riječ Gospodnju.

<span id="an_15:36">15:36</span> Nakon nekog vremena reče Pavao Barnabi:
"Vratimo se i pohodimo braću po svim gradovima u kojima smo navješćivali
riječ Gospodnju, da vidimo kako su!"

<span id="an_15:37">15:37</span> Barnaba je htio povesti i Ivana zvanog
Marko.

<span id="an_15:38">15:38</span> Pavao pak nije smatrao uputnim sa sobom
voditi onoga koji se u Pamfiliji odvojio od njih te nije s njima pošao
na djelo.

<span id="an_15:39">15:39</span> Spopade ih takva ogorčenost da se
raziđoše: Barnaba povede Marka i otplovi na Cipar,

<span id="an_15:40">15:40</span> a Pavao sebi izabra Silu pa od braće
povjeren milosti Gospodnjoj

<span id="an_15:41">15:41</span> proputova Siriju i Ciliciju, utvrđujući
Crkve.

<span id="an_16:1">16:1</span> Stiže tako u Derbu i Listru. Ondje, gle,
bijaše učenik neki imenom Timotej, sin neke pokrštene Židovke i oca
Grka.

<span id="an_16:2">16:2</span> Uživao je dobar glas među braćom u Listri
i Ikoniju.

<span id="an_16:3">16:3</span> Pavao htjede da on pođe s njime pa ga uze
i obreza zbog Židova koji bijahu u onim mjestima. Jer svi su znali da mu
je otac Grk.

<span id="an_16:4">16:4</span> I kako su prolazili gradovima, predavali
su im za opsluživanje odredbe koje su apostoli i starješine utvrdili u
Jeruzalemu.

<span id="an_16:5">16:5</span> Tako se Crkve učvršćivahu u vjeri i broj
im se danomice povećavao.

<span id="an_16:6">16:6</span> Prođoše Frigiju i galacijski kraj jer ih
je Duh Sveti spriječio propovijedati riječ u Aziji.

<span id="an_16:7">16:7</span> Kad su došli do Mizije, htjedoše u
Bitiniju, ali im ne dopusti Duh Isusov.

<span id="an_16:8">16:8</span> Onda prođoše Miziju i siđoše u Troadu.

<span id="an_16:9">16:9</span> Noću je Pavao imao viđenje: Makedonac
neki stajaše i zaklinjaše ga: "Prijeđi u Makedoniju i pomozi nam!"

<span id="an_16:10">16:10</span> Nakon viđenja nastojasmo odmah
otputovati u Makedoniju, uvjereni da nas Bog zove navješćivati im
evanđelje.

<span id="an_16:11">16:11</span> Otplovismo iz Troade i zaputismo se
ravno u Samotraku pa sutradan u Neapol,

<span id="an_16:12">16:12</span> a odande u naseobinu Filipe - grad
prvog dijela Makedonije. U tom se gradu zadržasmo nekoliko dana.

<span id="an_16:13">16:13</span> U dan subotni iziđosmo izvan gradskih
vrata k rijeci, gdje smo mislili da će biti bogomolja. Sjedosmo i
stadosmo govoriti okupljenim ženama.

<span id="an_16:14">16:14</span> Slušala je tako i neka bogobojazna žena
imenom Lidija, prodavačica grimiza iz grada Tijatire. Gospodin joj
otvori srce, te ona prihvati što je Pavao govorio.

<span id="an_16:15">16:15</span> Pošto se pak krsti ona i njezin dom,
zamoli: "Ako smatrate da sam vjerna Gospodinu, uđite u moj dom i
ostanite u njemu." I prisili nas.

<span id="an_16:16">16:16</span> Jednom nas na putu u bogomolju sretne
neka ropkinja koja je imala duha vračarskoga i gatajući donosila veliku
dobit svojim gospodarima.

<span id="an_16:17">16:17</span> Pošla je za Pavlom i za nama te vikala:
"Ovi su ljudi sluge Boga Svevišnjega; navješćuju vam put spasenja."

<span id="an_16:18">16:18</span> To je činila mnogo dana. Pavlu to
napokon dodija pa se okrenu i reče duhu: "Zapovijedam ti u ime Isusa
Krista: iziđi iz nje!" I iziđe toga časa.

<span id="an_16:19">16:19</span> Kad njezini gospodari vidješe da im
nesta nade u dobit, pograbiše Pavla i Silu te ih odvukoše na trg pred
glavare.

<span id="an_16:20">16:20</span> Privedoše ih pretorima i rekoše: "Ovi
ljudi uznemiruju naš grad. Židovi su

<span id="an_16:21">16:21</span> te šire običaje kojih mi Rimljani ne
smijemo ni prihvatiti ni držati."

<span id="an_16:22">16:22</span> Nato svjetina nahrupi na njih, a
pretori trgoše s njih odijelo i zapovjediše da se išibaju.

<span id="an_16:23">16:23</span> Pošto ih izudaraše, bace ih u tamnicu i
zapovjede tamničaru da ih pomno čuva.

<span id="an_16:24">16:24</span> Primivši takvu zapovijed, uze ih on i
baci u nutarnju tamnicu, a noge im stavi u klade.

<span id="an_16:25">16:25</span> Oko ponoći su Pavao i Sila molili
pjevajući hvalu Bogu, a uznici ih slušali.

<span id="an_16:26">16:26</span> Odjednom nasta potres velik te se
poljuljaše temelji zatvora, umah se otvoriše sva vrata, i svima spadoše
okovi.

<span id="an_16:27">16:27</span> Tamničar se prenu oda sna pa kad ugleda
tamnička vrata otvorena, trgnu mač i samo što se ne ubi misleći da su
uznici pobjegli.

<span id="an_16:28">16:28</span> Ali Pavao povika iza glasa: "Ne čini
sebi nikakva zla! Svi smo ovdje!"

<span id="an_16:29">16:29</span> Onaj nato zaiska svjetlo, uleti i
dršćući baci se pred Pavla i Silu;

<span id="an_16:30">16:30</span> izvede ih i upita: "Gospodo, što mi je
činiti da se spasim?"

<span id="an_16:31">16:31</span> Oni će mu: "Vjeruj u Gospodina Isusa i
spasit ćeš se - ti i dom tvoj!"

<span id="an_16:32">16:32</span> Onda navijestiše riječ Gospodnju njemu
i svima u domu njegovu.

<span id="an_16:33">16:33</span> Te iste noćne ure uze ih, opra im rane
pa se odmah krsti - on i svi njegovi.

<span id="an_16:34">16:34</span> Onda ih uvede u dom, prostre stol te se
zajedno sa svim domom obradova što je povjerovao Bogu.

<span id="an_16:35">16:35</span> Kad se razdani, poslaše pretori liktore
s porukom: "Pusti te ljude!"

<span id="an_16:36">16:36</span> Tamničar to priopći Pavlu: "Pretori,
reče, poručiše da vas pustim. Iziđite dakle sad i pođite u miru!"

<span id="an_16:37">16:37</span> Nato im Pavao odvrati: "Javno su nas
neosuđene išibali, nas rimske građane, i bacili u tamnicu. A sada da nas
potajno izbace? Nipošto, nego neka oni sami dođu i izvedu nas!"

<span id="an_16:38">16:38</span> Liktori to jave pretorima. Oni su se
uplašili kada doznaše da su Rimljani.

<span id="an_16:39">16:39</span> Zato dođu da ih nagovore pa ih izvedu i
zamole da odu iz grada.

<span id="an_16:40">16:40</span> Izišavši iz tamnice, oni pođu k Lidiji,
pogledaju i obodre braću pa odu.

<span id="an_17:1">17:1</span> Prošavši kroz Amfipol i Apoloniju,
stigoše u Solun, gdje bijaše židovska sinagoga.

<span id="an_17:2">17:2</span> Po običaju uđe Pavao onamo. Tri je subote
s njima raspravljao na temelju Pisama.

<span id="an_17:3">17:3</span> Tumačio je i izlagao: "Trebalo je da
Krist trpi i uskrsne od mrtvih. Taj Krist jest Isus koga vam ja
navješćujem."

<span id="an_17:4">17:4</span> Neki se od njih uvjeriše pa se pridružiše
Pavlu i Sili; tako i veliko mnoštvo bogobojaznih Grka i nemalo uglednih
žena.

<span id="an_17:5">17:5</span> Židove nato spopade zavist pa pridobiše
neke opake uličnjake, potakoše ih i pobuniše grad te nahrupiše u kuću
Jasonovu tražeći da se Pavao i Sila izvedu pred narod.

<span id="an_17:6">17:6</span> Kako ih ne nađoše, odvukoše Jasona i neke
od braće pred gradske glavare vičući: "Evo i ovdje onih koji pobuniše
sav svijet.

<span id="an_17:7">17:7</span> Jason ih je ugostio. Svi oni rade protiv
carskih odredaba: tvrde da postoji drugi kralj - Isus."

<span id="an_17:8">17:8</span> Time uzbuniše svjetinu i glavare koji su
to čuli

<span id="an_17:9">17:9</span> te oni od Jasona i ostalih uzeše
jamčevinu pa ih pustiše.

<span id="an_17:10">17:10</span> Braća su pak brže-bolje noću odaslala
Pavla i Silu u Bereju. Kad su stigli, odoše u židovsku sinagogu.

<span id="an_17:11">17:11</span> Ovi su Židovi bili plemenitiji od
solunskih: primili su Riječ sa svom spremnošću i danomice istraživali
Pisma, da li je to tako.

<span id="an_17:12">17:12</span> Mnogi od njih stoga povjerovaše, a tako
i nemalo uglednih grčkih žena i muževa.

<span id="an_17:13">17:13</span> Ali kad su solunski Židovi doznali da
Pavao i u Bereji navješćuje riječ Božju, odoše te i ondje podjariše i
uzbuniše svjetinu.

<span id="an_17:14">17:14</span> Braća tada brže-bolje uputiše Pavla k
moru. Sila pak i Timotej ostadoše ondje.

<span id="an_17:15">17:15</span> Pratioci dovedoše Pavla do Atene pa se
vratiše noseći Sili i Timoteju zapovijed da što prije dođu k njemu.

<span id="an_17:16">17:16</span> Dok ih je u Ateni iščekivao, ogorči se
Pavao u duši promatrajući kako je grad pokumiren.

<span id="an_17:17">17:17</span> Međutim raspravljaše u sinagogi sa
Židovima i bogobojaznima, a na trgu svaki dan s onima koji bi se ondje
zatekli.

<span id="an_17:18">17:18</span> Dobacivahu mu i neki od epikurejskih i
stoičkih filozofa. Jedni su govorili: "Što bi htjela reći ta čavka?"
Drugi pak: "Navješćuje, čini se, neke tuđe bogove." Jer navješćivaše
Isusa i uskrsnuće.

<span id="an_17:19">17:19</span> Onda su ga uzeli i odveli na Areopag i
upitali: "Bismo li mogli znati kakav to nov nauk naučavaš?

<span id="an_17:20">17:20</span> Čudnovatim nam nekim tvrdnjama uši
puniš. Željeli bismo stoga znati što bi to imalo biti."

<span id="an_17:21">17:21</span> Nijedan Atenjanin ni doseljeni stranac
ni na što drugo ne trati vrijeme nego na pripovijedanje i slušanje
novosti.

<span id="an_17:22">17:22</span> Tada Pavao stade posred Areopaga i
reče: "Atenjani! U svemu ste, vidim, nekako veoma bogoljubni.

<span id="an_17:23">17:23</span> Doista, prolazeći i promatrajući vaše
svetinje nađoh i žrtvenik s natpisom: Nepoznatom Bogu. Što dakle ne
poznajete, a štujete, to vam ja navješćujem."

<span id="an_17:24">17:24</span> "Bog koji stvori svijet i sve na njemu,
on, neba i zemlje Gospodar, ne prebiva u rukotvorenim hramovima;

<span id="an_17:25">17:25</span> i ne poslužuju ga ljudske ruke, kao da
bi što trebao, on koji svima daje život, dah i - sve.

<span id="an_17:26">17:26</span> Od jednoga sazda cijeli ljudski rod da
prebiva po svem licu zemlje; ustanovi određena vremena i međe prebivanja
njihova

<span id="an_17:27">17:27</span> da traže Boga, ne bi li ga kako
napipali i našli. Ta nije daleko ni od koga od nas.

<span id="an_17:28">17:28</span> U njemu doista živimo, mičemo se i
jesmo, kao što i neki od vaših pjesnika rekoše: "Njegov smo čak i rod!"

<span id="an_17:29">17:29</span> "Ako smo dakle rod Božji, ne smijemo
smatrati da je božanstvo slično zlatu, srebru ili kamenu, liku isklesanu
umijećem i maštom ljudskom."

<span id="an_17:30">17:30</span> "I ne obazirući se na vremena neznanja,
nutka sada Bog ljude da se svi i posvuda obrate

<span id="an_17:31">17:31</span> jer ustanovi Dan u koji će suditi
svijetu po pravdi, po Čovjeku kojega odredi, pred svima ovjerovi
uskrisivši ga od mrtvih."

<span id="an_17:32">17:32</span> Kad čuše "uskrsnuće od mrtvih", jedni
se stadoše rugati, a drugi rekoše: "Još ćemo te o tom slušati!"

<span id="an_17:33">17:33</span> Tako se Pavao povuče od njih.

<span id="an_17:34">17:34</span> Neki ipak prionuše uza nj i
povjerovaše; među njima i Dionizije Areopagit, neka žena imenom Damara i
drugi s njima.

<span id="an_18:1">18:1</span> Nakon toga napusti Pavao Atenu i ode u
Korint.

<span id="an_18:2">18:2</span> Ondje nađe nekog Židova imenom Akvilu,
rodom iz Ponta, koji netom bijaše došao iz Italije sa svojom ženom
Priscilom jer je Klaudije naredio da svi Židovi napuste Rim. Pohodio ih
je

<span id="an_18:3">18:3</span> i, kako bijahu istog zanimanja, ostao kod
njih i radio. Po zanimanju bijahu šatorari.

<span id="an_18:4">18:4</span> Svake je pak subote raspravljao u
sinagogi i uvjeravao Židove i Grke.

<span id="an_18:5">18:5</span> Kad iz Makedonije pristigoše Sila i
Timotej, Pavao se potpuno posveti Riječi svjedočeći Židovima da Isus
jest Krist.

<span id="an_18:6">18:6</span> Kako se pak oni stadoše protiviti i
huliti, otrese on haljine i reče im: "Krv vaša na glave vaše! Ja sam
nedužan. Od sada idem k poganima."

<span id="an_18:7">18:7</span> I ode odande te prijeđe u kuću nekoga
bogobojazna čovjeka, imenom Ticija Justa, čija kuća bijaše tik do
sinagoge.

<span id="an_18:8">18:8</span> A nadstojnik sinagoge Krisp povjerova
Gospodinu zajedno sa svim svojim domom. I mnogi od Korinćana koji su to
slušali povjerovaše i pokrstiše se.

<span id="an_18:9">18:9</span> Jedne noći reče Gospodin Pavlu u viđenju:
"Ne boj se, nego govori i ne daj se ušutkati!

<span id="an_18:10">18:10</span> Ta ja sam s tobom i nitko se neće
usuditi da ti naudi. Jer mnogo je naroda mojega u ovome gradu."

<span id="an_18:11">18:11</span> Tako se zadrža godinu i šest mjeseci
naučavajući među njima riječ Božju.

<span id="an_18:12">18:12</span> Ali dok je Galion bio prokonzul Ahaje,
navališe Židovi jednodušno na Pavla, dovukoše ga u sudnicu

<span id="an_18:13">18:13</span> i rekoše: "Ovaj potiče ljude da protiv
zakona štuju Boga."

<span id="an_18:14">18:14</span> Pavao samo što nije zaustio kadli
Galion reče Židovima: "Da je posrijedi zločin kakav ili nedjelo opako,
saslušao bih vas, Židovi, kako je pravo;

<span id="an_18:15">18:15</span> je li pak raspra o riječi i imenima i o
nekom vašem zakonu, proviđajte sami; u tome ja ne želim biti sudac."

<span id="an_18:16">18:16</span> I otpremi ih iz sudnice.

<span id="an_18:17">18:17</span> A oni svi pograbiše nadstojnika
sinagoge Sostena i stadoše ga šibati pred sudnicom. Galion nije za to
ništa mario.

<span id="an_18:18">18:18</span> Pavao osta još podosta vremena, a onda
se oprosti s braćom pa pošto se u Kenhreji ošiša jer imaše zavjet,
zaplovi prema Siriji, a s njime i Priscila i Akvila.

<span id="an_18:19">18:19</span> Stigoše u Efez. Tu ih ostavi, a on uđe
u sinagogu i stade raspravljati sa Židovima.

<span id="an_18:20">18:20</span> Oni ga zamole da ostanu duže vremena,
ali on ne pristade,

<span id="an_18:21">18:21</span> nego se oprosti: "Još ću se, reče,
vratiti k vama, bude li Božja volja." I otplovi iz Efeza.

<span id="an_18:22">18:22</span> Kad stiže u Cezareju, uziđe pozdraviti
Crkvu pa onda siđe u Antiohiju.

<span id="an_18:23">18:23</span> Neko se vrijeme zadrža pa onda ode i
zareda galacijskim područjem i Frigijom utvrđujući sve učenike.

<span id="an_18:24">18:24</span> Uto neki Židov imenom Apolon, rodom
Aleksandrijac, čovjek rječit i upućen u Pisma, stiže u Efez.

<span id="an_18:25">18:25</span> On bijaše upućen u Put Gospodnji pa je
vatrene duše govorio i naučavao pomno o Isusu, premda je znao samo za
Ivanovo krštenje.

<span id="an_18:26">18:26</span> Poče on tako smjelo govoriti u
sinagogi. Čuše ga Priscila i Akvila, uzeše ga k sebi i pomnije mu
izložiše Put Božji.

<span id="an_18:27">18:27</span> A kad je nakanio otići u Ahaju,
ohrabriše ga braća i napisaše učenicima da ga prime. Kad je stigao
onamo, uvelike je koristio vjernicima po milosti

<span id="an_18:28">18:28</span> jer je snažno pobijao Židove javno
pokazujući iz Pisama da Isus jest Krist.

<span id="an_19:1">19:1</span> Dok je Apolon bio u Korintu, Pavao, pošto
prođe gornje krajeve, dođe u Efez, nađe neke učenike

<span id="an_19:2">19:2</span> pa ih upita: "Jeste li primili Duha
Svetoga kad ste povjerovali?" Oni će mu: "Ta ni čuli nismo da ima Duh
Sveti."

<span id="an_19:3">19:3</span> Nato će on: "Kako ste onda kršteni?"
"Krštenjem Ivanovim", odvrate oni.

<span id="an_19:4">19:4</span> Nato će Pavao: "Ivan je krstio krštenjem
obraćenja govoreći narodu da vjeruje u Onoga koji za njim dolazi, to
jest u Isusa."

<span id="an_19:5">19:5</span> Čuvši to, krste se u ime Gospodina Isusa,

<span id="an_19:6">19:6</span> pa kad Pavao položi na njih ruke, dođe
Duh Sveti na njih te stanu govoriti drugim jezicima i prorokovati.

<span id="an_19:7">19:7</span> Bijaše u svemu dvanaestak muževa.

<span id="an_19:8">19:8</span> Onda Pavao uđe u sinagogu te je tri
mjeseca hrabro raspravljao i uvjeravao o kraljevstvu Božjem.

<span id="an_19:9">19:9</span> Ali kako neki, okorjeli i nepokorni,
ocrnjivahu ovaj Put pred mnoštvom, odstupi od njih, odvoji učenike i
danomice raspravljaše u školi nekog Tirana.

<span id="an_19:10">19:10</span> Trajalo je to dvije godine, tako da su
svi azijski žitelji, Židovi i Grci, čuli riječ Božju.

<span id="an_19:11">19:11</span> Bog je pak činio čudesa nesvakidašnja
po rukama Pavlovima

<span id="an_19:12">19:12</span> tako da bi na bolesnike stavljali rupce
ili rublje s Pavlova tijela pa bi s njih nestajalo bolesti i zli duhovi
iz njih izlazili.

<span id="an_19:13">19:13</span> Zato i neki Židovi zaklinjaoci-potukači
pokušaše zazvati ime Gospodina Isusa nad one koji imahu zle duhove.
Govorili su: "Zaklinjem vas Isusom koga Pavao propovijeda."

<span id="an_19:14">19:14</span> To činjaše sedam sinova nekog Skeve,
židovskoga velikog svećenika.

<span id="an_19:15">19:15</span> Zli im duh odvrati: "Isusa poznajem i
Pavla znam, ali tko ste vi?"

<span id="an_19:16">19:16</span> I čovjek u kome bijaše zli duh, nasrnu
na njih i nadjača ih te oni goli i izranjeni pobjegoše iz one kuće.

<span id="an_19:17">19:17</span> Doznaše to svi žitelji efeški, Židovi i
Grci, pa ih sve obuze strah te se stade veličati ime Gospodina Isusa.

<span id="an_19:18">19:18</span> Mnogi pak od onih koji su povjerovali
dolazili su ispovijedati i očitovati svoja djela.

<span id="an_19:19">19:19</span> I podosta onih koji su se bavili
praznovjerjem donosili su knjige i spaljivali ih pred svima. Procijeniše
ih te nađoše da vrijede pedeset tisuća srebrnjaka.

<span id="an_19:20">19:20</span> TAko se snagom Gospodnjom Riječ širila
i jačala.

<span id="an_19:21">19:21</span> Pošto se to ispuni, naumi Pavao preko
Makedonije i Ahaje otići u Jeruzalem te reče: "Pošto budem ondje, trebat
će da i Rim vidim."

<span id="an_19:22">19:22</span> Onda posla u Makedoniju dvojicu svojih
poslužitelja, Timoteja i Erasta, a on provede još neko vrijeme u Aziji.

<span id="an_19:23">19:23</span> Nekako u ono doba nasta nemalena pobuna
protiv ovog Puta.

<span id="an_19:24">19:24</span> Neki srebrar, imenom Demetrije,
izrađivao je srebrne hramiće Artemidine i namicao obrtnicima nemalu
dobit.

<span id="an_19:25">19:25</span> Skupi on njih i sve koji su se bavili
takvim poslom te im reče: "Ljudi, vi znate, u ovom je umijeću naše
blagostanje.

<span id="an_19:26">19:26</span> A vidite i čujete da je taj Pavao ne
samo u Efezu nego gotovo i u svoj Aziji uvjerio i preokrenuo poveliko
mnoštvo govoreći da nema bogova rukama izdjeljanih.

<span id="an_19:27">19:27</span> Tako prijeti opasnost ne samo da na zao
glas dođe naše zanimanje, nego i to da se ništa neće držati do hrama
velike božice Artemide te će nestati veličanstva one koju štuje sva
Azija i sav svijet."

<span id="an_19:28">19:28</span> Čuvši to, razgnjeve se pa poviču:
"Velika je Artemida efeška!"

<span id="an_19:29">19:29</span> Sav se grad uskomeša; jednodušno
nahrupe u kazalište vukući sa sobom Makedonce Gaja i Aristarha,
suputnike Pavlove.

<span id="an_19:30">19:30</span> Kad je Pavao htio među narod, ne
dopustiše mu učenici.

<span id="an_19:31">19:31</span> Čak i neki azijarsi, njegovi
prijatelji, poslaše k njemu i zamoliše da ne dolazi u kazalište.

<span id="an_19:32">19:32</span> Jedni su izvikivali jedno, drugi drugo
jer je skup bio uskomešan te mnogi nisu ni znali zašto su se strčali.

<span id="an_19:33">19:33</span> Neki iz svjetine uputiše nekog
Aleksandra jer su ga Židovi gurali naprijed. Aleksandar pak mahnu rukom
i htjede se obraniti pred narodom.

<span id="an_19:34">19:34</span> Ali kada doznaše da je Židov, udarahu
gotovo dva sata svi u jedan glas: "Velika je Artemida efeška!"

<span id="an_19:35">19:35</span> Onda tajnik umiri svjetinu pa reče:
"Efežani! Tko to od ljudi ne zna da je grad Efez čuvar hrama velike
Artemide i kipa s neba palog?

<span id="an_19:36">19:36</span> Budući dakle da je to neporecivo, valja
da budete mirni te ništa brzopleto ne činite.

<span id="an_19:37">19:37</span> Doveli ste ove ljude, a nisu ni
svetokradice ni hulitelji naše božice.

<span id="an_19:38">19:38</span> Ako pak Demetrije i njegovi obrtnici
imaju protiv koga kakvu tužbu, sudovi se sastaju, a tu su i prokonzuli.
Neka se tuže!

<span id="an_19:39">19:39</span> Ištete li pak što drugo, u zakonitu će
se skupu riješiti.

<span id="an_19:40">19:40</span> Ta izlažemo se opasnosti da za ovo
današnje budemo optuženi s pobune jer nema nikakva razloga kojim bismo
mogli opravdati ovu strku." To rekavši, raspusti skup.

<span id="an_20:1">20:1</span> Kad se sleže metež, posla Pavao po
učenike, ohrabri ih, pozdravi i otputova u Makedoniju.

<span id="an_20:2">20:2</span> Prešavši one krajeve, hrabreći braću
besjedom mnogom, dođe u Grčku

<span id="an_20:3">20:3</span> i provede ondje tri mjeseca. Upravo kad
je htio otploviti u Siriju, postaviše mu Židovi zasjedu pa odluči
vratiti se preko Makedonije.

<span id="an_20:4">20:4</span> Pratili su ga: Sopater Pirov, Berejac,
Solunjani Aristarh i Sekund, Gaj Derbanin, Timotej i Azijci Tihik i
Trofim.

<span id="an_20:5">20:5</span> Oni odoše prije te nas dočekaše u Troadi.

<span id="an_20:6">20:6</span> Mi pak nakon dana Beskvasnih kruhova
otplovismo iz Filipa i nakon pet dana dođosmo k njima u Troadu gdje
proboravismo sedam dana.

<span id="an_20:7">20:7</span> U prvi dan tjedna, kad se sabrasmo lomiti
kruh, Pavao im govoraše i kako je sutradan kanio otputovati, probesjedi
sve do ponoći.

<span id="an_20:8">20:8</span> U gornjoj sobi gdje smo se sabrali bijaše
dosta svjetiljaka.

<span id="an_20:9">20:9</span> Na prozoru je sjedio neki mladić imenom
Eutih. Kako je Pavao dulje govorio, utone on u dubok san. Svladan snom,
pade s trećeg kata dolje. Digoše ga mrtva.

<span id="an_20:10">20:10</span> Pavao siđe, nadnese se nad dječaka,
obujmi ga i reče: "Ne uznemirujte se! Duša je još u njemu!"

<span id="an_20:11">20:11</span> Zatim se pope pa pošto razlomi kruh i
blagova, dugo je još zborio, sve do zore. Tad otputova.

<span id="an_20:12">20:12</span> Mladića odvedoše živa, neizmjerno
utješeni.

<span id="an_20:13">20:13</span> Mi pak pođosmo naprijed lađom:
otplovismo u As. Odande smo imali povesti Pavla - tako je odredio kad se
spremao poći pješice.

<span id="an_20:14">20:14</span> Kad nam se u Asu pridruži, uzesmo ga i
stigosmo u Mitilenu.

<span id="an_20:15">20:15</span> Odande odjedrismo sutradan i stigosmo
nadomak Hija, prekosutra krenusmo u Sam, a idućeg dana stigosmo u Milet.

<span id="an_20:16">20:16</span> Jer Pavao je odlučio mimoići Efez da se
ne bi zadržao u Aziji: žurio se da, uzmogne li, na dan Pedesetnice bude
u Jeruzalemu.

<span id="an_20:17">20:17</span> Ipak iz Mileta posla u Efez po
starješine Crkve.

<span id="an_20:18">20:18</span> Kad stigoše, reče im: "Vi znate kako
sam se sve vrijeme, od prvog dana kada stupih u Aziju, ponašao među
vama:

<span id="an_20:19">20:19</span> služio sam Gospodinu sa svom poniznošću
u suzama i kušnjama koje me zadesiše zbog zasjeda židovskih;

<span id="an_20:20">20:20</span> ništa korisno nisam propustio
navijestiti vam i naučiti vas - javno i po kućama;

<span id="an_20:21">20:21</span> upozoravao sam Židove i Grke da se
obrate k Bogu i da vjeruju u Gospodina našega Isusa."

<span id="an_20:22">20:22</span> "A sad, evo, okovan Duhom idem u
Jeruzalem. Što će me u njemu zadesiti, ne znam,

<span id="an_20:23">20:23</span> osim što mi Duh Sveti u svakom gradu
jamči da me čekaju okovi i nevolje.

<span id="an_20:24">20:24</span> Ali ni najmanje mi nije do života, samo
da dovršim trku svoju i službu koju primih od Gospodina Isusa:
svjedočiti za evanđelje milosti Božje."

<span id="an_20:25">20:25</span> "I sad, evo, znam: nećete više vidjeti
lica moga, svi vi posred kojih prođoh propovijedajući Kraljevstvo.

<span id="an_20:26">20:26</span> Zato vam u ovaj dan današnji jamčim:
čist sam od krvi sviju

<span id="an_20:27">20:27</span> jer nisam propustio navijestiti vam
ništa od svega nauma Božjega."

<span id="an_20:28">20:28</span> "Pazite na sebe i na sve stado u kojem
vas Duh Sveti postavi nadglednicima, da pasete Crkvu Božju koju steče
krvlju svojom."

<span id="an_20:29">20:29</span> "Ja znam da će nakon mog odlaska među
vas uljesti vuci okrutni koji ne štede stada,

<span id="an_20:30">20:30</span> a između vas će samih ustati ljudi koji
će iskrivljavati nauk da bi odvukli učenike za sobom.

<span id="an_20:31">20:31</span> Zato bdijte imajući na pameti da sam
tri godine bez prestanka noću i danju suze lijevajući urazumljivao
svakoga od vas."

<span id="an_20:32">20:32</span> "I sada vas povjeravam Bogu i Riječi
milosti njegove koja je kadra izgraditi vas i dati vam baštinu među
svima posvećenima."

<span id="an_20:33">20:33</span> "Ni za čijim srebrom, zlatom ili ruhom
nisam hlepio.

<span id="an_20:34">20:34</span> Sami znate: za potrebe moje i onih koji
su sa mnom zasluživale su ove ruke.

<span id="an_20:35">20:35</span> U svemu vam pokazah: tako se trudeći
treba se zauzimati za nemoćne i na pameti imati riječi Gospodina Isusa
jer on reče: 'Blaženije je davati nego primati.'"

<span id="an_20:36">20:36</span> Kada to doreče, klekne te se zajedno sa
svima njima pomoli.

<span id="an_20:37">20:37</span> Tad svi briznuše u velik plač, obisnuše
Pavlu oko vrata i stadoše ga cjelivati,

<span id="an_20:38">20:38</span> ražalošćeni nadasve riječju koju im
reče: da više neće vidjeti lica njegova. Zatim ga ispratiše na lađu.

<span id="an_21:1">21:1</span> Pošto se otrgosmo od njih, zaplovismo.
Jedreći ravno, stigosmo na Kos, a sutradan na Rod pa odande u Pataru.

<span id="an_21:2">21:2</span> Kad nađosmo lađu za Feniciju, popesmo se
i otplovismo.

<span id="an_21:3">21:3</span> Kad bijasmo napomol Cipru, ostavismo ga
slijeva jedreći prema Siriji. Pristadosmo u Tiru jer je ondje lađa imala
iskrcati tovar.

<span id="an_21:4">21:4</span> Pronađosmo učenike i ostadosmo ondje
sedam dana. Oni po Duhu nagovarahu Pavla da ne uzlazi u Jeruzalem.

<span id="an_21:5">21:5</span> Ali kad nam istekoše dani, ipak
otputovasmo. Ispratiše nas svi, sa ženama i djecom, do izvan grada. Na
žalu klekosmo i pomolismo se.

<span id="an_21:6">21:6</span> Pozdravismo se, popesmo se na lađu, a oni
se vratiše kući.

<span id="an_21:7">21:7</span> Tako dovršismo plovidbu. Iz Tira stigosmo
u Ptolemaidu. Pozdravili smo braću i ostali jedan dan u njih.

<span id="an_21:8">21:8</span> Sutradan otputovasmo i stigosmo u
Cezareju. Uđosmo u kuću Filipa evanđelista, jednog od sedmorice, i
ostadosmo kod njega.

<span id="an_21:9">21:9</span> On je imao četiri kćeri djevice koje su
prorokovale.

<span id="an_21:10">21:10</span> Kako smo se zadržali mnogo dana, siđe
iz Judeje neki prorok imenom Agab,

<span id="an_21:11">21:11</span> dođe k nama, uze Pavlov pojas, sveza
sebi noge i ruke te reče: "Ovo govori Duh Sveti: Čovjeka čiji je ovo
pojas ovako će svezati Židovi u Jeruzalemu i predati u ruke pogana."

<span id="an_21:12">21:12</span> Kada smo to čuli, stadosmo mi i
mještani zaklinjati Pavla da ne uzlazi u Jeruzalem.

<span id="an_21:13">21:13</span> Nato on odvrati: "Što plačete i parate
mi srce? Ta spreman sam ne samo biti svezan nego i umrijeti u Jeruzalemu
za ime Gospodina Isusa."

<span id="an_21:14">21:14</span> A kako se nije dao nagovoriti,
ušutjesmo rekavši: "Gospodnja budi volja!"

<span id="an_21:15">21:15</span> Nakon tih dana spremismo se i uzađosmo
u Jeruzalem.

<span id="an_21:16">21:16</span> S nama pođoše i učenici iz Cezareje pa
nas odvedoše k nekomu Mnasonu Cipraninu, starom učeniku, da u njega
odsjednemo.

<span id="an_21:17">21:17</span> Kad stigosmo u Jeruzalem, primiše nas
braća radosno.

<span id="an_21:18">21:18</span> Sutradan ode Pavao zajedno s nama k
Jakovu. Nađoše se ondje i sve starješine.

<span id="an_21:19">21:19</span> Pošto ih pozdravi, stade im potanko
izlagati što učini Bog među poganima po njegovoj službi.

<span id="an_21:20">21:20</span> Pošto su ga oni poslušali, dadoše slavu
Bogu pa mu rekoše: "Vidiš, brate: deseci su tisuća Židova povjerovali i
svi su revnitelji Zakona.

<span id="an_21:21">21:21</span> A o tebi im je dojavljeno da sve Židove
koji su među poganima upućuješ na otpad od Mojsija učeći ih da ne
obrezuju djece i ne žive po običajima.

<span id="an_21:22">21:22</span> Što dakle? Čut će svakako da si došao.

<span id="an_21:23">21:23</span> Učini stoga što ti kažemo. U nas su
četiri čovjeka koji imaju zavjet.

<span id="an_21:24">21:24</span> Njih uzmi, s njima se zajedno posveti,
plati za njih da se ošišaju pa će svi spoznati da nema ništa od onoga
što im je o tebi dojavljeno, nego da si i ti na pravu putu i da
opslužuješ Zakon.

<span id="an_21:25">21:25</span> A što se tiče pogana koji povjerovaše -
poslali smo što odlučismo: da se klone mesa žrtvovana idolima, krvi,
udavljenoga i bludništva."

<span id="an_21:26">21:26</span> Nato Pavao uze one ljude, sutradan se s
njima zajedno posveti, uđe u Hram, oglasi svršetak dana posvećenja nakon
kojih će se za svakoga od njih prinijeti prinos.

<span id="an_21:27">21:27</span> Kad se upravo navršavalo tih sedam
dana, neki ga Židovi iz Azije opaze u Hramu, uzbune sav narod pa podignu
na nj ruke

<span id="an_21:28">21:28</span> vičući: "Izraelci, u pomoć! Evo čovjeka
koji sve posvuda poučava protiv naroda, Zakona i ovoga mjesta pa je još
i Grke uveo u Hram i oskvrnuo ovo sveto mjesto."

<span id="an_21:29">21:29</span> Jer prije su s njime u Gradu vidjeli
Trofima Efežanina i mislili da je Pavao njega uveo u Hram.

<span id="an_21:30">21:30</span> Sav se grad uskomeša, nasta strka
naroda. Pograbe Pavla i odvuku ga izvan Hrama pa odmah pozatvaraju
vrata.

<span id="an_21:31">21:31</span> Dok su mu o glavi radili, dođe do
tisućnika čete glas da je sav Jeruzalem uzavreo.

<span id="an_21:32">21:32</span> On odmah uze vojnike i satnike pa otrča
dolje k njima. Oni pak kako ugledaše tisućnika i vojnike, prestadoše
udarati Pavla.

<span id="an_21:33">21:33</span> Onda se tisućnik približi, uhvati ga,
zapovjedi da ga okuju dvojim verigama pa stade ispitivati tko je i što
je učinio.

<span id="an_21:34">21:34</span> Iz svjetine su jedni izvikivali ovo,
drugi ono. Kako zbog graje nije mogao saznati ništa pouzdano, zapovjedi
da se odvede u vojarnu.

<span id="an_21:35">21:35</span> Kad se Pavao pojavi na stubama, morali
su ga vojnici nositi zbog silovitosti svjetine.

<span id="an_21:36">21:36</span> Jer mnoštvo je naroda išlo za njima i
vikalo: "Smakni ga!"

<span id="an_21:37">21:37</span> Upravo na ulazu u vojarnu reče Pavao
tisućniku: "Smijem li nešto reći?" On ga upita: "Zar znaš grčki?

<span id="an_21:38">21:38</span> Ti dakle nisi onaj Egipćanin koji je
prije nekoliko dana pobunio i u pustinju odveo one četiri tisuće
bodežara?"

<span id="an_21:39">21:39</span> Pavao odvrati: "Ja sam Židov iz Tarza
cilicijskoga, građanin grada znamenitoga. Molim te, dopusti mi
progovoriti narodu."

<span id="an_21:40">21:40</span> Kad mu on dopusti, Pavao stojeći na
stubama mahnu rukom narodu pa kad nasta velika tišina, prozbori
hebrejskim jezikom:

<span id="an_22:1">22:1</span> "Braćo i oci, poslušajte što ću vam sad u
svoju obranu reći."

<span id="an_22:2">22:2</span> Kad čuše da im govori hebrejskim jezikom,
još većma utihnuše. On nastavi:

<span id="an_22:3">22:3</span> "Ja sam Židov, rođen u Tarzu cilicijskom,
ali odrastao u ovom gradu, do nogu Gamalielovih odgojen točno po otačkom
Zakonu; bijah revnitelj Božji kao što ste svi vi još danas.

<span id="an_22:4">22:4</span> Ovaj sam Put na smrt progonio, u okove
bacao i predavao u tamnice muževe i žene,

<span id="an_22:5">22:5</span> kako mi to može posvjedočiti i veliki
svećenik i sve starješinstvo. Od njih sam i pisma dobio za braću u
Damasku pa se zaputio da i one ondje okovane dovedem u Jeruzalem da se
kazne."

<span id="an_22:6">22:6</span> "Dok sam tako putovao i približavao se
Damasku, s neba me oko podneva iznenada obasja svjetlost velika.

<span id="an_22:7">22:7</span> Sruših se na tlo i začuh glas što mi
govoraše: 'Savle, Savle, zašto me progoniš?'

<span id="an_22:8">22:8</span> Ja odgovorih: 'Tko si, Gospodine?' Reče
mi: 'Ja sam Isus Nazarećanin koga ti progoniš.'

<span id="an_22:9">22:9</span> Oni koji bijahu sa mnom svjetlost doduše
primijetiše, ali ne čuše glasa Onoga koji mi govoraše.

<span id="an_22:10">22:10</span> Rekoh nato: 'Što mi je činiti,
Gospodine?' Gospodin će mi: 'Ustani, pođi u Damask i ondje će ti se reći
što ti je određeno učiniti.'

<span id="an_22:11">22:11</span> Kako od sjaja one svjetlosti
obnevidjeh, pratioci me povedoše za ruku te stigoh u Damask."

<span id="an_22:12">22:12</span> "Neki Ananija, čovjek po Zakonu pobožan
i na dobru glasu u Židova ondje nastanjenih -

<span id="an_22:13">22:13</span> dođe k meni, pristupi mi i reče:
'Savle, brate, progledaj!' I ja se u taj čas zagledah u nj.

<span id="an_22:14">22:14</span> A on će: 'Bog otaca naših predodredi te
da upoznaš volju njegovu, da vidiš Pravednika i čuješ glas iz usta
njegovih

<span id="an_22:15">22:15</span> jer bit ćeš mu pred svim ljudima
svjedokom onoga što si vidio i čuo.

<span id="an_22:16">22:16</span> I što sad oklijevaš? Ustani, krsti se i
operi grijehe svoje, prizivljući Ime njegovo!'"

<span id="an_22:17">22:17</span> "Pošto se vratih u Jeruzalem, dok sam
se jednom molio u Hramu, padoh u zanos

<span id="an_22:18">22:18</span> i vidjeh Gospodina gdje mi govori:
'Pohiti, žurno izađi iz Jeruzalema jer neće primiti tvoga svjedočanstva
o meni.'

<span id="an_22:19">22:19</span> Ja rekoh: 'Gospodine, oni znaju da sam
ja u tamnice bacao i bičevao po sinagogama one koji vjeruju u te.

<span id="an_22:20">22:20</span> I dok se prolijevala krv Stjepana,
svjedoka tvoga, i ja sam ondje stajao i odobravao te čuvao haljine onih
koji ga ubijahu.'

<span id="an_22:21">22:21</span> Nato mi reče: 'Pođi jer ću te poslati
daleko k poganima!'

<span id="an_22:22">22:22</span> Slušali su ga sve do te riječi, a tada
podigoše glas: "Ukloni takva sa zemlje! Nije pravo da živi!"

<span id="an_22:23">22:23</span> Kako oni stadoše bučiti, odbacivati
haljine i vitlati prašinu u zrak,

<span id="an_22:24">22:24</span> zapovjedi tisućnik da Pavla uvedu u
vojarnu pa odredi da ga bičevima ispitaju kako bi doznao zašto tako viču
protiv njega.

<span id="an_22:25">22:25</span> Kad ga remenjem rastegoše, reče on
nazočnom satniku: "Rimskoga građanina, i još neosuđena, smijete
bičevati?"

<span id="an_22:26">22:26</span> Kad je to čuo satnik, priđe tisućniku i
dojavi mu: "Što si to nakanio? Ovaj je čovjek Rimljanin!"

<span id="an_22:27">22:27</span> Tisućnik tada priđe Pavlu pa mu reče:
"Reci mi, jesi li Rimljanin!" On odvrati: "Da."

<span id="an_22:28">22:28</span> Tisućnik dometnu: "Ja stekoh to
građanstvo za skupe novce." Pavao nato reče: "Ja sam se pak s njim i
rodio."

<span id="an_22:29">22:29</span> Brže stoga odstupe od njega oni koji su
ga imali ispitivati. I tisućnik se preplaši kad sazna da je Pavao
Rimljanin, a on ga bijaše okovao.

<span id="an_22:30">22:30</span> Sutradan pak kad je htio točno saznati
za što ga Židovi optužuju, odriješi ga pa zapovjedi da se sastanu veliki
svećenici i sve Vijeće te privede Pavla i postavi ga pred njih.

<span id="an_23:1">23:1</span> Pavao uprije pogled u Vijeće i reče:
"Braćo, ja sam posve mirne savjesti živio pred Bogom sve do dana
današnjega."

<span id="an_23:2">23:2</span> Nato veliki svećenik Ananija naredi onima
što stajahu uza nj da ga udare po ustima.

<span id="an_23:3">23:3</span> Onda mu Pavao reče: "Udarit će Bog tebe,
zide obijeljeni! Ti li sjediš da me po Zakonu sudiš, a protuzakonito
zapovijedaš da me biju?"

<span id="an_23:4">23:4</span> Oni što su ondje stajali rekoše nato:
"Zar velikog svećenika Božjega da pogrđuješ?"

<span id="an_23:5">23:5</span> Pavao odvrati: "Nisam znao, braćo, da je
veliki svećenik. Ta pisano je: Glavara naroda svoga ne proklinji."

<span id="an_23:6">23:6</span> Pavao je znao da su oni dijelom saduceji,
a dijelom farizeji pa povika u Vijeću: "Braćo, ja sam farizej, sin
farizeja. Sudi mi se zbog nade, uskrsnuća mrtvih."

<span id="an_23:7">23:7</span> Tek što je on to rekao, nasta razmirica
između farizeja i saduceja i mnoštvo se razdijeli.

<span id="an_23:8">23:8</span> Jer saduceji vele da nema uskrsnuća, ni
anđela, ni duha, a farizeji sve to priznaju.

<span id="an_23:9">23:9</span> Nasta velika graja te ustadoše neki
pismoznanci farizejske stranke i zaoštre boj govoreći: "Ništa zlo ne
nalazimo na tom čovjeku! A što ako mu je duh govorio, ili anđeo?"

<span id="an_23:10">23:10</span> Kad razmirica posta još većom, poboja
se tisućnik da Pavla ne rastrgaju pa zapovjedi da vojska siđe, otme ga
ispred njih i povede u vojarnu.

<span id="an_23:11">23:11</span> Iduće noći pristupi mu Gospodin i reče:
"Hrabro samo! Jer kao što si za me svjedočio u Jeruzalemu tako treba da
i u Rimu posvjedočiš!"

<span id="an_23:12">23:12</span> Kad osvanu dan, skovaše Židovi urotu i
zakleše se da neće ni jesti ni piti dok ne ubiju Pavla.

<span id="an_23:13">23:13</span> Bilo je više od četrdeset onih koji su
skovali tu zavjeru.

<span id="an_23:14">23:14</span> Oni odu k velikim svećenicima i
starješinama pa reknu: "Zakletvom se zaklesmo ništa ne okusiti dok ne
ubijemo Pavla.

<span id="an_23:15">23:15</span> Stoga vi sada zajedno s Vijećem
predočite tisućniku neka vam ga dovede kao da kanite točnije razaznati
njegov slučaj. A mi smo spremni pogubiti ga prije negoli se i približi."

<span id="an_23:16">23:16</span> Ali sin Pavlove sestre doču za zavjeru,
približi se i uđe u vojarnu dojaviti Pavlu.

<span id="an_23:17">23:17</span> Pavao pak pozove jednog satnika i reče
mu: "Ovog mladića odvedi k tisućniku: ima mu nešto dojaviti."

<span id="an_23:18">23:18</span> On ga uze, odvede k tisućniku i reče
mu: "Uznik me Pavao pozva i zaiska da ovog mladića privedem k tebi; ima
ti nešto reći."

<span id="an_23:19">23:19</span> Tisućnik ga prihvati za ruku, povede
nasamo pa ga upita: "Što mi imaš dojaviti?"

<span id="an_23:20">23:20</span> "Židovi su se, reče on, dogovorili da
te zamole da im sutra Pavla dovedeš u Vijeće kao da se kane točnije
raspitati o njemu.

<span id="an_23:21">23:21</span> Ne vjeruj im! U zasjedi ga čeka više od
četrdeset onih koji se zakleše da neće jesti ni piti dok ga ne smaknu.
Već su spremni, samo čekaju tvoju privolu."

<span id="an_23:22">23:22</span> Tisućnik onda otpusti mladića i
zapovjedi mu: "Nikomu ne kazuj da si mi to dojavio."

<span id="an_23:23">23:23</span> Zatim dozva dva satnika i reče im:
"Pripravite dvjesta vojnika, sedamdeset konjanika i dvjesta strijelaca
da nakon treće noćne ure pođu u Cezareju.

<span id="an_23:24">23:24</span> Neka se pripravi živina na koju će se
posaditi Pavao te živ i zdrav dovesti k upravitelju Feliksu."

<span id="an_23:25">23:25</span> Napisa i pismo ovoga sadržaja:

<span id="an_23:26">23:26</span> "Klaudije Lizija vrlom upravitelju
Feliksu - pozdrav!

<span id="an_23:27">23:27</span> Ovoga čovjeka Židovi uhvatiše i tek što
ga ne smakoše kadli s vojskom pritrčah i istrgoh im ga kada doznah da je
Rimljanin.

<span id="an_23:28">23:28</span> Htjedoh saznati za što ga okrivljuju pa
ga dovedoh u njihovo Vijeće.

<span id="an_23:29">23:29</span> Utvrdih da ga okrivljuju za nešto
prijeporno u njihovu zakonu i da nema nikakve krivnje kojom bi zaslužio
smrt ili okove.

<span id="an_23:30">23:30</span> Kad mi pak dojaviše da su protiv njega
skovali zavjeru, poslah ga k tebi, a tužitelje uputih neka se tebi
obrate protiv njega."

<span id="an_23:31">23:31</span> Vojnici dakle, po primljenoj naredbi
uzeše Pavla i odvedoše ga noću u Antipatridu.

<span id="an_23:32">23:32</span> Sutradan ostave konjanike da s njime
pođu dalje, a oni se vratiše u vojarnu.

<span id="an_23:33">23:33</span> Kad konjanici stigoše u Cezareju,
uručiše upravitelju pismo i privedoše mu Pavla.

<span id="an_23:34">23:34</span> Pošto upravitelj pročita pismo, zapita
iz koje je pokrajine. Kad sazna da je iz Cilicije:

<span id="an_23:35">23:35</span> "Saslušat ću te, reče, kad pristignu i
tužitelji tvoji." Onda zapovjedi čuvati ga u dvoru Herodovu.

<span id="an_24:1">24:1</span> Nakon pet dana siđe veliki svećenik
Ananija s nekim starješinama i odvjetnikom, nekim Tertulom te izniješe
upravitelju tužbu protiv Pavla.

<span id="an_24:2">24:2</span> Pošto dozvaše Pavla, poče ga Tertul
optuživati: "Veliki mir što ga po tebi, vrli Felikse, uživamo i boljitak
što tvojom providnošću narodu ovomu nastaje,

<span id="an_24:3">24:3</span> u svemu i posvuda primamo sa svom
zahvalnošću.

<span id="an_24:4">24:4</span> Ali, da ti dulje ne dodijavam, molim te
da nas u svojoj blagonaklonosti ukratko poslušaš.

<span id="an_24:5">24:5</span> Utvrdismo da je ovaj čovjek kuga, da
pokreće bune među svim Židovima po svijetu, da je kolovođa nazaretske
sljedbe,

<span id="an_24:6">24:6</span> da je čak i Hram pokušao oskvrnuti pa ga
uhitismo.

<span id="an_24:7">24:7</span> \#

<span id="an_24:8">24:8</span> Od njega, ako ga o svemu tomu ispitaš,
možeš saznati za što ga mi optužujemo."

<span id="an_24:9">24:9</span> Podržaše ga i Židovi tvrdeći da je tako.

<span id="an_24:10">24:10</span> Nato Pavao odvrati pošto mu upravitelj
kimnu da govori: "Kako znam da si već mnogo godina sudac narodu ovomu,
mirne se duše branim.

<span id="an_24:11">24:11</span> Ta možeš se osvjedočiti da nema više od
dvanaest dana otkad uzađoh u Jeruzalem da se poklonim.

<span id="an_24:12">24:12</span> A nisu me našli ni u Hramu da s kim
raspravljam ili bunu podižem, ni u sinagogama, ni po gradu.

<span id="an_24:13">24:13</span> I ne mogu ti dokazati ono za što me
sada optužuju."

<span id="an_24:14">24:14</span> "Jamčim ti, naprotiv, ovo: Putom koji
nazivaju sljedbom služim otačkom Bogu vjerujući u sve što je u Zakonu i
u Prorocima napisano,

<span id="an_24:15">24:15</span> uzdajući se u Boga da će uskrsnuti
pravednici i nepravednici, što oni i sami očekuju.

<span id="an_24:16">24:16</span> Zato se i ja trudim uvijek imati
savjest besprijekornu pred Bogom i pred ljudima."

<span id="an_24:17">24:17</span> "Nakon više godina dođoh da donesem
milostinju za svoj narod i prinose;

<span id="an_24:18">24:18</span> dok sam ih prinosio, nađoše me
posvećena u Hramu, a ne sa svjetinom ni u metežu.

<span id="an_24:19">24:19</span> Ali neki Židovi iz Azije - da, trebalo
bi da se oni pojave pred tobom i optuže me ako što imaju protiv mene.

<span id="an_24:20">24:20</span> Ili neka ovi sami kažu: koji su zločin
na meni našli kad sam stajao pred Vijećem,

<span id="an_24:21">24:21</span> osim možda one jedne riječi koju
doviknuh među njima stojeći: Zbog uskrsnuća mrtvih sudi mi se danas pred
vama!"

<span id="an_24:22">24:22</span> Nato Feliks, koji je točno znao sve o
ovom Putu, odgodi njihovu parnicu rekavši: "Kada dođe tisućnik Lizija,
riješit ću vaš spor."

<span id="an_24:23">24:23</span> Satniku pak naredi da se Pavao čuva,
ali da uživa olakšice i da se nikomu od njegovih ne brani posluživati
ga.

<span id="an_24:24">24:24</span> Nakon nekoliko dana stigne i Feliks sa
svojom ženom Druzilom koja bijaše Židovka; posla po Pavla i posluša ga o
vjeri u Isusa Krista.

<span id="an_24:25">24:25</span> Kad Pavao stade raspravljati o
pravednosti, uzdržljivosti i budućem Sudu, Feliks uplašen reče: "Zasad
idi, a kad nađem vremena, pozvat ću te."

<span id="an_24:26">24:26</span> Ujedno se nadao da će mu Pavao dati
novaca. Zato ga je češće pozivao i s njim razgovarao.

<span id="an_24:27">24:27</span> Nakon dvije godine dobi Feliks za
nasljednika Porcija Festa. Hoteći ugoditi Židovima, ostavi Feliks Pavla
u okovima.

<span id="an_25:1">25:1</span> Fest dakle tri dana nakon dolaska u
provinciju uziđe iz Cezareje u Jeruzalem.

<span id="an_25:2">25:2</span> Veliki mu svećenici i prvaci židovski
izniješe tužbu protiv Pavla te ga zaklinjahu

<span id="an_25:3">25:3</span> ištući milost protiv Pavla: da ga pošalje
u Jeruzalem. Jer spremali su zasjedu da ga putom smaknu.

<span id="an_25:4">25:4</span> Ali Fest odvrati kako Pavao treba da
ostane zatvoren u Cezareji, a i on da će uskoro onamo.

<span id="an_25:5">25:5</span> "Ovlašteni dakle među vama, reče, neka sa
mnom siđu pa ako na tom čovjeku ima krivnje, neka ga tuže."

<span id="an_25:6">25:6</span> Pošto se u njih zadrži najviše osam ili
deset dana, siđe u Cezareju. Sutradan sjede na sudačku stolicu i
zapovjedi da se dovede Pavao.

<span id="an_25:7">25:7</span> Kad se on pojavi, okružiše ga Židovi koji
su sišli iz Jeruzalema i izniješe protiv njega mnoge i teške optužbe
kojih ne mogahu dokazati.

<span id="an_25:8">25:8</span> Pavao se branio: "Ničim se nisam
ogriješio ni o židovski Zakon, ni o Hram, ni o cara."

<span id="an_25:9">25:9</span> Nato Fest hoteći ugoditi Židovima,
odvrati Pavlu: "Hoćeš li u Jeruzalem da ti se ondje za to sudi preda
mnom?"

<span id="an_25:10">25:10</span> A Pavao će: "Stojim pred sudom carevim,
gdje treba da mi se sudi. Židovima ništa ne skrivih, kao što i ti veoma
dobro znaš.

<span id="an_25:11">25:11</span> Ako sam pak doista što skrivio i učinio
štogod što zavređuje smrt, ne izmičem smrti; ako li pak ne stoji ono za
što me ovi tuže, nitko me ne može njima izručiti. Na cara se
prizivljem!"

<span id="an_25:12">25:12</span> Tada se Fest posavjetova s vijećem pa
odgovori: "Na cara si se prizvao, pred cara ćeš ići!"

<span id="an_25:13">25:13</span> Nekoliko dana poslije dođu kralj Agripa
i Berenika u Cezareju da pozdrave Festa.

<span id="an_25:14">25:14</span> Kako se ondje zadržaše nekoliko dana,
izloži Fest kralju to o Pavlu: "Ima neki čovjek, reče, što ga je Feliks
ostavio uznikom.

<span id="an_25:15">25:15</span> Kad bijah u Jeruzalemu, izniješe veliki
svećenici i starješine protiv njega tužbu i zatražiše osudu.

<span id="an_25:16">25:16</span> Odgovorih im da u Rimljana nije običaj
izručivati kojega čovjeka prije negoli se, optužen, suoči s tužiteljima
i dobije prigodu da se brani od optužbe.

<span id="an_25:17">25:17</span> Pošto zajedno dođosmo ovamo, bez ikakva
odgađanja sjedoh ja sutradan na sudačku stolicu i zapovjedih dovesti
toga čovjeka.

<span id="an_25:18">25:18</span> Tužitelji ga okružiše, ali ne izniješe
tužbe ni za jedno od zlodjela koja sam ja naslućivao,

<span id="an_25:19">25:19</span> nego su protiv njega imali nešto
prijeporno o svojoj vjeri i o nekom Isusu koji je umro, a Pavao tvrdi da
je živ.

<span id="an_25:20">25:20</span> Ne snalazeći se u takvoj raspravi,
upitah bi li htio u Jeruzalem da mu se ondje za to sudi.

<span id="an_25:21">25:21</span> Budući da se Pavao prizivom podložio
presudi njegova Veličanstva, zapovjedih da ga čuvaju dok ga ne pošaljem
caru."

<span id="an_25:22">25:22</span> Na to će Agripa Festu: "Htio bih i ja
čuti toga čovjeka." "Sutra ćeš ga, reče, čuti."

<span id="an_25:23">25:23</span> Sutradan dakle dođu Agripa i Berenika s
velikim sjajem te uđu u dvoranu zajedno s tisućnicima i najuglednijim
gradskim muževima. Kad na zapovijed Festovu dovedu Pavla,

<span id="an_25:24">25:24</span> reče Fest: "Agripa, kralju, i vi svi
ovdje s nama nazočni, gledajte ovoga čovjeka! Zbog njega me sav narod
židovski salijetao i u Jeruzalemu i ovdje vičući da on ne smije više
živjeti.

<span id="an_25:25">25:25</span> Ali ja nađoh da nije učinio ništa čime
bi zaslužio smrt pa kad se on sam prizvao na njegovo Veličanstvo,
odlučih poslati mu ga.

<span id="an_25:26">25:26</span> Ja nemam ništa pouzdano o njemu
napisati Gospodaru. Zato ga izvedoh pred vas, ponajpače preda te, kralju
Agripa, da bih nakon ove istrage imao što napisati.

<span id="an_25:27">25:27</span> Čini mi se doista besmislenim poslati
uznika, a ne naznačiti optužbu protiv njega."

<span id="an_26:1">26:1</span> Nato Agripa reče Pavlu: "Dopušta ti se o
sebi govoriti." Pavao ispruži ruku i stade se braniti:

<span id="an_26:2">26:2</span> "Smatram se sretnim što se u svemu za što
me Židovi optužuju mogu, evo, danas braniti pred tobom, kralju Agripa,

<span id="an_26:3">26:3</span> jer ti najbolje poznaješ židovske običaje
i zadjevice. Zato me, molim, velikodušno poslušaj."

<span id="an_26:4">26:4</span> "Dakle, život moj od najranije mladosti
proveden u narodu mojem, u Jeruzalemu, znaju svi Židovi.

<span id="an_26:5">26:5</span> Poznaju me odavna te mogu, ako samo hoće,
svjedočiti da sam po najstrožoj sljedbi naše vjere živio kao farizej.

<span id="an_26:6">26:6</span> I sada stojim pred sudom zbog nade u
obećanje koje Bog dade ocima našim

<span id="an_26:7">26:7</span> i kojemu se dovinuti nada dvanaest
plemena naših, svesrdno noću i danju služeći Bogu. Za tu me nadu,
kralju, tuže Židovi.

<span id="an_26:8">26:8</span> Zašto nevjerojatnim smatrate da Bog mrtve
uskrisuje?"

<span id="an_26:9">26:9</span> "Pa i ja sam nekoć smatrao da mi se svim
silama boriti protiv imena Isusa Nazarećanina.

<span id="an_26:10">26:10</span> To sam i činio u Jeruzalemu: mnoge sam
svete, pošto od velikih svećenika dobih punomoć, u tamnice zatvorio, dao
svoj glas kad su ih ubijali

<span id="an_26:11">26:11</span> i po svim ih sinagogama često mučenjem
prisiljavao psovati i, prekomjerno bijesan na njih, progonio sam ih čak
i u tuđim gradovima."

<span id="an_26:12">26:12</span> "Radi toga pođoh u Damask s punomoći i
ovlaštenjem velikih svećenika

<span id="an_26:13">26:13</span> kadli u pol bijela dana na putu vidjeh,
kralju, kako s neba svjetlost od sunca sjajnija obasja mene i moje
suputnike.

<span id="an_26:14">26:14</span> Pošto popadasmo na zemlju, začuh glas
što mi govoraše hebrejskim jezikom: 'Savle, Savle, zašto me progoniš?
Teško ti se protiv ostana praćakati.'

<span id="an_26:15">26:15</span> Ja odvratih: 'Tko si, Gospodine?'
Gospodin će mi: 'Ja sam Isus koga ti progoniš!

<span id="an_26:16">26:16</span> Nego ustani, na noge se jer zato ti se
ukazah da te postavim za poslužitelja i svjedoka onoga što si vidio i
što ću ti pokazati.

<span id="an_26:17">26:17</span> Izbavit ću te od naroda i od pogana
kojima te šaljem

<span id="an_26:18">26:18</span> da im otvoriš oči pa se obrate od tame
k svjetlosti, od vlasti Sotonine k Bogu te po vjeri u mene prime
oproštenje grijeha i baštinu među posvećenima.'"

<span id="an_26:19">26:19</span> "Otada, kralju Agripa, ne bijah
neposlušan nebeskom viđenju.

<span id="an_26:20">26:20</span> Nego najprije onima u Damasku pa onda i
u Jeruzalemu, svoj zemlji židovskoj i poganima navješćivah da se pokaju
i obrate k Bogu i čine djela dostojna obraćenja.

<span id="an_26:21">26:21</span> Zbog toga me Židovi uhvatiše u Hramu i
pokušaše ubiti.

<span id="an_26:22">26:22</span> Ali s pomoću Božjom sve do dana
današnjega svjedočim, evo, malu i veliku, ne govoreći ništa osim onoga
što Proroci govorahu i Mojsije da se ima zbiti:

<span id="an_26:23">26:23</span> da će Krist trpjeti i da će on,
prvouskrsli od mrtvih, svjetlost navješćivati narodu i poganima."

<span id="an_26:24">26:24</span> Dok se on tako branio, Fest će mu u sav
glas: "Mahnitaš, Pavle! Veliko ti znanje mozgom zavrnulo."

<span id="an_26:25">26:25</span> "Ne mahnitam, vrli Feste, odvrati
Pavao, nego riječi istine i razbora kazujem.

<span id="an_26:26">26:26</span> Ta znade za to kralj komu s pouzdanjem
govorim. Ništa mu od toga, uvjeren sam, nije nepoznato; jer nije se to
dogodilo u kakvu zakutku.

<span id="an_26:27">26:27</span> Vjeruješ li, kralju Agripa, Prorocima?
Znam da vjeruješ!"

<span id="an_26:28">26:28</span> Agripa će Pavlu: "Zamalo pa me uvjeri
te kršćaninom postah!"

<span id="an_26:29">26:29</span> Pavao pak: "Dao Bog te i za malo i za
mnogo, ne samo ti nego i svi koji me danas slušaju postali ovakvima
kakav sam ja, osim ovih okova!"

<span id="an_26:30">26:30</span> Nato usta kralj, upravitelj, Berenika i
oni koji su s njima zasjedali.

<span id="an_26:31">26:31</span> Udaljujući se govorili su među sobom:
"Ovaj čovjek ne čini ništa čime bi zaslužio smrt ili okove."

<span id="an_26:32">26:32</span> Agripa pak reče Festu: "Ovaj bi čovjek
mogao biti pušten da se nije prizvao na cara."

<span id="an_27:1">27:1</span> Kad je odlučeno da odjedrimo u Italiju,
predadoše i Pavla i neke druge uznike satniku carske čete, imenom
Juliju.

<span id="an_27:2">27:2</span> Popesmo se na neku adramitsku lađu koja
je imala ploviti u azijska mjesta pa otplovismo. S nama je bio Aristarh
Makedonac, Solunjanin.

<span id="an_27:3">27:3</span> Sutradan doplovismo u Sidon. Julije, koji
je s Pavlom čovječno postupao, dopusti mu poći k prijateljima da se
pobrinu za nj.

<span id="an_27:4">27:4</span> Odande smo otplovili, jedrili uz Cipar -
jer su nam vjetrovi bili protivni -

<span id="an_27:5">27:5</span> pa preplovili more duž Cilicije i
Pamfilije i stigli u Miru licijsku.

<span id="an_27:6">27:6</span> Ondje satnik nađe neku aleksandrijsku
lađu za Italiju i ukrca nas na nju.

<span id="an_27:7">27:7</span> Više smo dana plovili sporo i jedva
doprli do Knida. Kako nam vjetar ne dade pristati, doplovismo pod Kretu
kod Salmone

<span id="an_27:8">27:8</span> pa jedva jedvice ploveći uza nju,
stigosmo na neko mjesto zvano Dobra pristaništa, blizu kojega je grad
Laseja.

<span id="an_27:9">27:9</span> Kad je nakon duljeg vremena plovidba već
postala pogibeljna jer je Post već bio izminuo, opominjaše Pavao:

<span id="an_27:10">27:10</span> "Ljudi, govorio im je, vidim da će
plovidba biti nezgodna i na veliku štetu ne samo za tovar i lađu nego i
za naše živote."

<span id="an_27:11">27:11</span> Ali je satnik više vjerovao kormilaru i
brodovlasniku negoli Pavlovim riječima.

<span id="an_27:12">27:12</span> A kako luka nije bila prikladna za
zimovanje, većina je predlagala da odande otplove ne bi li kako doprli
do kretske luke Feniksa, što gleda prema jugozapadu i sjeverozapadu, pa
ondje prezimili.

<span id="an_27:13">27:13</span> Uto duhne blagi južnjak i oni, misleći
da bi mogli ostvariti naum, digoše sidro i zaploviše tik uz Kretu.

<span id="an_27:14">27:14</span> Ali nedugo zatim razbjesni se žestok
vjetar zvan sjeveroistočnjak.

<span id="an_27:15">27:15</span> Zahvati lađu te mu nije mogla odoljeti
pa se prepustismo da nas nosi.

<span id="an_27:16">27:16</span> Prolazeći ispod nekog otočića zvanog
Kauda, jedva uspjesmo dohvatiti čamac.

<span id="an_27:17">27:17</span> Podigoše ga pa upotrijebiše snast da
potpašu lađu. Bojeći se pak da se ne nasuču u Sirti, spustiše prvenjaču.
Tako ih je nosilo.

<span id="an_27:18">27:18</span> Budući da nas je oluja silovito
udarala, sutradan se riješiše tovara,

<span id="an_27:19">27:19</span> a treći dan svojim rukama izbaciše
brodsku opremu.

<span id="an_27:20">27:20</span> Kako se pak više dana nije pomaljalo ni
sunce ni zvijezde, a oluja bjesnjela nemalena, bila je već propala svaka
nada da ćemo se spasiti.

<span id="an_27:21">27:21</span> Ni jelo se već dugo nije. Onda usta
Pavao posred njih i reče: "Trebalo je, ljudi, poslušati me, ne se
otiskivati od Krete i izbjeći ovu nepogodu i štetu.

<span id="an_27:22">27:22</span> Sada vas pak opominjem: razvedrite se
jer ni živa duša između vas neće stradati, nego samo lađa.

<span id="an_27:23">27:23</span> Noćas mi se ukaza anđeo Boga čiji sam i
komu služim

<span id="an_27:24">27:24</span> te reče: 'Ne boj se, Pavle! Pred cara
ti je stati i evo Bog ti daruje sve koji plove s tobom.'

<span id="an_27:25">27:25</span> Zato razvedrite se, ljudi! Vjerujem
Bogu: bit će kako mi je rečeno.

<span id="an_27:26">27:26</span> Ali treba da se nasučemo na neki otok."

<span id="an_27:27">27:27</span> Bijaše već četrnaesta noć što smo bili
tamo-amo gonjani po Jadranu kad oko ponoći naslutiše mornari da im se
primiče neka zemlja.

<span id="an_27:28">27:28</span> Bacivši olovnicu, nađoše dvadeset hvati
dubine; malo poslije baciše je opet i nađoše ih petnaest.

<span id="an_27:29">27:29</span> Kako se bojahu da ne naletimo na
grebene, baciše s krme četiri sidra iščekujući da se razdani.

<span id="an_27:30">27:30</span> Kad su mornari bili naumili uteći iz
lađe i počeli spuštati čamac u more pod izlikom da s pramca kane
spustiti sidra,

<span id="an_27:31">27:31</span> reče Pavao satniku i vojnicima: "Ako
ovi ne ostanu na lađi, vi se spasiti ne možete!"

<span id="an_27:32">27:32</span> Nato vojnici presjekoše užad čamca i
pustiše da padne.

<span id="an_27:33">27:33</span> Do pred svanuće nutkao je Pavao sve da
uzmu hrane: "Četrnaesti je danas dan, reče, što bez jela čekate, ništa
ne okusivši.

<span id="an_27:34">27:34</span> Stoga vas molim: založite nešto jer to
je za vaš spas. Ta nikome od vas ni vlas s glave neće propasti."

<span id="an_27:35">27:35</span> Rekavši to, uze kruh, pred svima
zahvali Bogu, razlomi i stade jesti.

<span id="an_27:36">27:36</span> Svi se razvedre te i oni uzmu hrane.

<span id="an_27:37">27:37</span> A svih nas je u lađi bilo dvjesta
sedamdeset i šest duša.

<span id="an_27:38">27:38</span> Jednom nasićeni, stanu rasterećivati
lađu bacajući žito u more.

<span id="an_27:39">27:39</span> Kad osvanu, mornari ne prepoznaše
zemlje; razabraše neki zaljev ravne obale pa odluče, bude li moguće, u
nj zavesti lađu.

<span id="an_27:40">27:40</span> Odriješe sidra i ostave ih u moru.
Istodobno popuste i spone kormila, razapnu prvenjaču prema vjetru pa
udare k obali.

<span id="an_27:41">27:41</span> Ali naletješe na plićak i nasukaše
brod: pramac, nasađen, osta nepomičan, a krmu razdiraše žestina valova.

<span id="an_27:42">27:42</span> Tada vojnici naumiše poubijati sužnje
da ne bi koji isplivao i pobjegao,

<span id="an_27:43">27:43</span> ali im satnik, hoteći spasiti Pavla,
omete naum: zapovjedi da oni koji znaju plivati najprvi poskaču i izađu
na kraj,

<span id="an_27:44">27:44</span> a ostali će, tko na daskama, tko na
olupinama lađe. Tako svi živi i zdravi prispješe na kopno.

<span id="an_28:1">28:1</span> Jednom spašeni, doznasmo da se otok zove
Malta.

<span id="an_28:2">28:2</span> Urođenici nam iskazivahu nesvakidašnje
čovjekoljublje. Zapališe krijes i okupiše nas oko njega jer je počela
kiša i bilo zima.

<span id="an_28:3">28:3</span> Pavao nakupi naramak granja i baci na
krijes kadli zbog vrućine izađe zmija i pripije mu se za ruku.

<span id="an_28:4">28:4</span> Kad su urođenici vidjeli gdje mu
životinja visi o ruci, govorili su među sobom: "Ovaj je čovjek zacijelo
ubojica: umakao je moru i Pravda mu ne da živjeti."

<span id="an_28:5">28:5</span> Ali on otrese životinju u vatru i ne bi
mu ništa;

<span id="an_28:6">28:6</span> a oni očekivahu da će oteći i umah se
srušiti mrtav. Pošto su dugo čekali i vidjeli da mu se ništa neobično
nije dogodilo, promijeniše mišljenje te stadoše govoriti da je bog.

<span id="an_28:7">28:7</span> U okolici onoga mjesta bilo je imanje
prvaka otoka, imenom Publija. On nas je primio i tri dana uljudno
gostio.

<span id="an_28:8">28:8</span> A Publijeva je oca uhvatila ognjica i
srdobolja pa je ležao. Pavao uđe k njemu, pomoli se, stavi na nj ruke i
izliječi ga.

<span id="an_28:9">28:9</span> Nakon toga su dolazili i drugi koji na
otoku bijahu bolesni te ozdravljali.

<span id="an_28:10">28:10</span> Oni nas mnogim počastima počastiše i na
odlasku nam priskrbiše što je potrebno.

<span id="an_28:11">28:11</span> Nakon tri mjeseca otplovismo
aleksandrijskom lađom koja je prezimila na otoku i imala za znak
Dioskure.

<span id="an_28:12">28:12</span> Doplovismo u Sirakuzu i ostadosmo ondje
tri dana.

<span id="an_28:13">28:13</span> Odande ploveći uz obalu, stigosmo u
Regij. Sutradan okrenu južnjak te za dva dana stigosmo u Puteole.

<span id="an_28:14">28:14</span> Ondje nađosmo braću koja nas zamoliše
da ostanemo u njih sedam dana. Tako stigosmo u Rim.

<span id="an_28:15">28:15</span> Kada su tamošnja braća čula za nas,
iziđoše nam u susret do Apijeva trga i Triju gostionica. Kad ih Pavao
ugleda, zahvali Bogu i ohrabri se.

<span id="an_28:16">28:16</span> A kad uđosmo u Rim, Pavlu su dopustili
stanovati zasebno, zajedno s vojnikom koji ga je čuvao.

<span id="an_28:17">28:17</span> Nakon tri dana sazva on židovske
prvake. Kad se sabraše, reče im: "Ja, braćo, ne učinih ništa protiv
naroda ni običaja otačkih, a ipak me okovana u Jeruzalemu predadoše u
ruke Rimljana.

<span id="an_28:18">28:18</span> Oni me nakon istrage htjedoše pustiti
jer nije na meni bilo ništa čime bih bio zaslužio smrt.

<span id="an_28:19">28:19</span> Kako se Židovi tome opriješe, bio sam
prisiljen prizvati se na cara; ne dakle stoga što bih imao bilo za što
tužiti svoj narod.

<span id="an_28:20">28:20</span> S toga dakle razloga zamolih vidjeti
vas i obratiti vam se jer zbog nade Izraelove nosim ove verige."

<span id="an_28:21">28:21</span> Oni mu odvrate: "Mi o tebi nismo
primili nikakva pisma iz Judeje niti nam je tko od pristigle braće o
tebi što zlo javio ili rekao.

<span id="an_28:22">28:22</span> Nego htjeli bismo od tebe čuti što
misliš jer o toj sljedbi znamo samo da joj se posvuda proturječi."

<span id="an_28:23">28:23</span> Nato urekoše dan pa dođoše mnogi k
njemu u stan. Izlagao im je i svjedočio o kraljevstvu Božjemu te ih od
jutra do večeri iz Mojsijeva Zakona i Proroka uvjeravao o Isusu.

<span id="an_28:24">28:24</span> I jedne uvjeriše njegove riječi, a
drugi nisu vjerovali.

<span id="an_28:25">28:25</span> Nesložni tako među sobom, stadoše se
razilaziti kadli im Pavao reče još jednu riječ: "Lijepo Duh Sveti po
Izaiji proroku reče ocima vašim:

<span id="an_28:26">28:26</span> Idi k tomu narodu i reci mu: Slušat
ćete, slušati - i nećete razumjeti; gledat ćete, gledati - i nećete
vidjeti!

<span id="an_28:27">28:27</span> Jer usalilo se srce naroda ovoga: uši
začepiše, oči zatvoriše da očima ne vide, ušima ne čuju, srcem ne
razumiju te se ne obrate pa ih izliječim.

<span id="an_28:28">28:28</span> Neka vam je dakle svima znano: poganima
je poslano ovo spasenje Božje; oni će poslušati!"

<span id="an_28:29">28:29</span> \#

<span id="an_28:30">28:30</span> Pavao osta pune dvije godine u svom
unajmljenom stanu gdje je primao sve koji su dolazili k njemu,

<span id="an_28:31">28:31</span> propovijedao kraljevstvo Božje i
naučavao o Gospodinu Isusu Kristu sa svom slobodom, nesmetano.

------------------------------------------------------------------------

[Next: Romans](rom)
