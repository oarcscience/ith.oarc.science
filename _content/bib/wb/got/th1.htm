<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Gothic Bible (partial), full text etext at Intangible Textual Heritage">
<TITLE>Gothic Bible (partial): 1 Thessalonians</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="col.htm">Previous</A>&nbsp;
<A HREF="th2.htm">Next</A>&nbsp;
</CENTER>
<HR>
</p> <h3 align="center" align="center">Gothic Bible: 1 Thessalonians</h3> 
<p><A NAME="an_2:10">2:10</A>&nbsp;[B] . . . . jah gu&#254;, hvaiwa weihaba jah garaihtaba jah unfairinodaba izwis &#254;aim galaubjandam wesum,</p> 
<p><A NAME="an_2:11">2:11</A>&nbsp;[B] swaswe witu&#254; ainhvarjanoh izwara, swe atta barna seina, bidjandans izwis jah ga&#254;laihandans,</p> 
<p><A NAME="an_2:12">2:12</A>&nbsp;[B] jah weitwodjandans du gaggan izwis wair&#254;aba gudis, saei la&#254;oda izwis du seinai &#254;iudangardjai jah wul&#254;au.</p> 
<p><A NAME="an_2:13">2:13</A>&nbsp;[B] du&#254;e jah weis awiliudom guda unsweibandans, unte nimandans at uns waurd hauseinais gudis andnemu&#254; ni swaswe waurd manne, ak swaswe ist sunjaba waurd gudis, &#254;atei jah waurkei in izwis juzei galaubei&#254;.</p> 
<p><A NAME="an_2:14">2:14</A>&nbsp;[B] jus auk galeikondans waur&#254;u&#254;, bro&#254;rjus, aikklesjom gudis &#254;aim wisandeim in Iudaia in Xristau Iesu, unte &#254;ata samo wunnu&#254; jah jus fram izwaraim inkunjam swaswe jah weis fram Iudaium,</p> 
<p><A NAME="an_2:15">2:15</A>&nbsp;[B] &#254;aiei jah fraujin usqemun Iesua jah swesaim praufetum jah uns frawrekun jah guda ni galeikandans jah allaim mannam andanei&#254;ans sind,</p> 
<p><A NAME="an_2:16">2:16</A>&nbsp;[B] warjandans uns du &#254;iudom rodjan ei ganisaina, akei du usfulljan seinos frawaurhtins sinteino; a&#254;&#254;an snauh ana ins hatis gudis und andi.</p> 
<p><A NAME="an_2:17">2:17</A>&nbsp;[B] a&#254;&#254;an weis, bro&#254;rjus, gaain[an]aidai af izwis du mela hveilos, andwair&#254;ja ni hairtin, ufarassau sniumidedum andaugi izwar[a] gasaihvan in managamma lustau.</p> 
<p><A NAME="an_2:18">2:18</A>&nbsp;[B] unte wildedum qiman at izwis, ik raihtis Pawlus jah ainamma sin&#254;a jah twaim, jah analatida uns Satana.</p> 
<p><A NAME="an_2:19">2:19</A>&nbsp;[B] hva auk ist unsara wens ai&#254;&#254;au fahe&#254;s ai&#254;&#254;au waips hvoftuljos, niu jus in andwair&#254;ja fraujins unsaris Iesuis Xristaus in is quma?</p> 
<p><A NAME="an_2:20">2:20</A>&nbsp;[B] jus auk siu&#254; wul&#254;us unsar jah fahe&#254;s.</p> 
<p><A NAME="an_3:1">3:1</A>&nbsp;[B] In &#254;izei ju ni us&#254;ulandans &#254;anamais, galeikaida uns ei bili&#254;anai weseima in A&#254;einim ainai.</p> 
<p><A NAME="an_3:2">3:2</A>&nbsp;[B] jah insandidedum Teimau&#254;aiu, bro&#254;ar unsarana jah andbaht gudis in aiwaggeljon Xristaus, ei izwis gatulgjai jah bidjai bi galaubein izwara,</p> 
<p><A NAME="an_3:3">3:3</A>&nbsp;[B] ei ni ainshun afagjaidau in &#254;aim aggwi&#254;om; silbans auk witu&#254; &#254;atei du &#254;amma satidai sijum.</p> 
<p><A NAME="an_3:4">3:4</A>&nbsp;[B] jah auk &#254;an wesum at izwis, fauraqe&#254;um izwis &#254;atei anawair&#254; was uns du winnan agli&#254;os, swaswe jah war&#254; jah witu&#254;.</p> 
<p><A NAME="an_3:5">3:5</A>&nbsp;[B] du&#254;&#254;e jah ik ju ni us&#254;ulans insandida du ufkunnan galaubein izwara, ibai aufto usfaifraisi izwis sa fraisands jah sware wair&#254;ai arbai&#254;s unsara.</p> 
<p><A NAME="an_3:6">3:6</A>&nbsp;[B] a&#254;&#254;an nu at qimandin Teimau&#254;aiu at unsis fram izwis jah gateihandin uns galaubein  fria&#254;wa izwara, jah &#254;atei gamin&#254;i unsar habai&#254; god sinteino, gairnjandans uns gasaihvan, swaswe jah weis izwis,</p> 
<p><A NAME="an_3:7">3:7</A>&nbsp;[B] inuh &#254;is ga&#254;rafstidai sijum, bro&#254;rjus, fram izwis ana allai nau&#254;ai jah aglon unsarai in izwaraizos galaubeinais;</p> 
<p><A NAME="an_3:8">3:8</A>&nbsp;[B] unte sai libam, jabai jus gastandi&#254; in fraujin.</p> 
<p><A NAME="an_3:9">3:9</A>&nbsp;[B] hva auk awiliude magum usgildan [fraujin] guda bi izwis ana allai fahedai &#254;izaiei faginom in izwara faura guda unsaramma,</p> 
<p><A NAME="an_3:10">3:10</A>&nbsp;[B] naht jah daga ufarassau bidjandans ei gasaihvaima andwair&#254;ja izwara jah ustiuhaima waninassu galaubeinais izwaraizos?</p> 
<p><A NAME="an_3:11">3:11</A>&nbsp;[B] a&#254;&#254;an silba gu&#254; jah atta unsar jah frauja unsar Iesus Xristus garaihtjai wig unsarana du izwis.</p> 
<p><A NAME="an_3:12">3:12</A>&nbsp;[B] a&#254;&#254;an izwis frauja managjai jah ganohnan gataujai fria&#254;wai in izwis misso jah allans swaswe jah weis in izwis,</p> 
<p><A NAME="an_3:13">3:13</A>&nbsp;[B] du tulgjan hairtona izwara u(n)fairinona in weihi&#254;ai faura guda jah attin unsaramma in quma fraujins unsaris Iesuis Xristaus mi&#254; allaim &#254;aim weiham seinaim.</p> 
<p><A NAME="an_4:1">4:1</A>&nbsp;[B] &#222;annu nu, bro&#254;rjus, anahaitam bidai izwis jah bidjam in fraujin Iesua, ei swaswe andnemu&#254; at uns hvaiwa skulu&#254; gaggan jah galeikan guda, swa[swe] jah gaggai&#254; jah gaaukai&#254; mais.</p> 
<p><A NAME="an_4:2">4:2</A>&nbsp;[B] witu&#254; auk hvarjos anabusnins atgebum izwis &#254;airh fraujan Iesu Xristu.</p> 
<p><A NAME="an_4:3">4:3</A>&nbsp;[B] &#254;ata auk ist wilja gudis, weihi&#254;a izwara, ei gahabai&#254; izwis af kalkinassau[s],</p> 
<p><A NAME="an_4:4">4:4</A>&nbsp;[B] ei witi hvarjizuh izwara gastaldan sein kas in weihi&#254;ai jah sweri&#254;ai,</p> 
<p><A NAME="an_4:5">4:5</A>&nbsp;[B] ni in gairunja lustaus, swaswe jah &#254;iudos &#254;ozei ni kunnun gu&#254;,</p> 
<p><A NAME="an_4:6">4:6</A>&nbsp;[B] ei hvas ni ufargaggai nih bi faihu _ol_ bro&#254;ar seinana, unte fraweitands frauja ist allaize, swaswe jah fauraqe&#254;um izwis jah weitwodidedum.</p> 
<p><A NAME="an_4:7">4:7</A>&nbsp;[B] unte ni la&#254;oda uns gu&#254; du unhraini&#254;ai, ak in weihi&#254;a.</p> 
<p><A NAME="an_4:8">4:8</A>&nbsp;[B] inuh &#254;is nu saei ufbriki&#254;, ni mann ufbriki&#254;, ak guda, saei gaf ahman seinana weihana izwis.</p> 
<p><A NAME="an_4:9">4:9</A>&nbsp;[B] a&#254;&#254;an bi bro&#254;rulubon ni &#254;aurbum meljan izwis, unte silbans jus at guda uslaisidai siju&#254; du frijon izwis misso.</p> 
<p><A NAME="an_4:10">4:10</A>&nbsp;[B] jah auk tauji&#254; &#254;ata in allans bro&#254;runs in allai Makidonai; a&#254;&#254;an bidjam izwis, bro&#254;rjus, biauknan mais</p> 
<p><A NAME="an_4:11">4:11</A>&nbsp;[B] jah biarbaidjan anaqal jah taujan swesa jah waurkjan handum izwaraim, swaswe jah izwis anabudum,</p> 
<p><A NAME="an_4:12">4:12</A>&nbsp;[B] ei gaggai&#254; gafehaba du &#254;aim &#254;aiei uta sind jah ni ainishun hvis &#254;aurbei&#254;.</p> 
<p><A NAME="an_4:13">4:13</A>&nbsp;[B] a&#254;&#254;an ni wileima izwis unweisans, bro&#254;rjus, bi &#254;ans anaslepandans, ei ni saurgai&#254; swe &#254;ai an&#254;arai &#254;aiei ni haband wen.</p> 
<p><A NAME="an_4:14">4:14</A>&nbsp;[B] unte jabai galaubjam &#254;atei Iesus gaswalt jah ussto&#254;, swa jah gu&#254; &#254;ans &#254;aiei anasaislepun &#254;airh Iesu tiuh[a]i&#254; mi&#254; imma.</p> 
<p><A NAME="an_4:15">4:15</A>&nbsp;[B] &#254;atu&#254;~&#254;an izwis qi&#254;am in waurda fraujins, &#254;atei weis &#254;ai libandans, &#254;ai bilaibidans in quma fraujins ni bisniwam faur &#254;ans anaslepandans;</p> 
<p><A NAME="an_4:16">4:16</A>&nbsp;[B] unte silba frauja in haitjai, in stibnai arkaggilaus jah in &#254;uthaurna gudis dala&#254; atsteigi&#254; af himina jah dau&#254;ans &#254;ai in Xristau usstandand faur&#254;is.</p> 
<p><A NAME="an_4:17">4:17</A>&nbsp;[B] &#254;a&#254;ro &#254;an weis &#254;ai libandans, &#254;ai aflifnandans suns mi&#254; imma frawilwanda in milhmam du gamotjan fraujin in luftau jah  framwigis mi&#254; fraujin wair&#254;am.</p> 
<p><A NAME="an_4:18">4:18</A>&nbsp;[B] swaei nu &#254;rafstei&#254; izwis misso in &#254;aim waurdam.</p> 
<p><A NAME="an_5:1">5:1</A>&nbsp;[B] A&#254;&#254;an bi &#254;o &#254;eihsa jah mela, bro&#254;rjus, ni &#254;aurbum ei izwis meljaima;</p> 
<p><A NAME="an_5:2">5:2</A>&nbsp;[B] unte silbans glaggwo witu&#254; &#254;atei dags fraujins swe &#254;iubs in naht swa qimi&#254;.</p> 
<p><A NAME="an_5:3">5:3</A>&nbsp;[B] &#254;an qi&#254;and: gawair&#254;i jah tulgi&#254;a, &#254;anuh unweniggo ins biqimi&#254; fralusts swaswe sair qi&#254;uhafton, jah ni un&#254;a&#254;liuhand.</p> 
<p><A NAME="an_5:4">5:4</A>&nbsp;[B] a&#254;&#254;an jus, bro&#254;rjus, ni siju&#254; in riqiza, ei sa dags izwis swe &#254;iubs gafahai;</p> 
<p><A NAME="an_5:5">5:5</A>&nbsp;[B] unte allai jus sunjus liuhadis siju&#254; jah sunjus dagis; ni siu&#254; nahts ni riqizis.</p> 
<p><A NAME="an_5:6">5:6</A>&nbsp;[B] &#254;annu nu ni slepaima swe &#254;ai an&#254;arai, ak wakaima jah warai sijaima;</p> 
<p><A NAME="an_5:7">5:7</A>&nbsp;[B] unte &#254;aiei slepand, naht slepand, jah &#254;aiei drugkanai wair&#254;and, nahts drugkanai wair&#254;and.</p> 
<p><A NAME="an_5:8">5:8</A>&nbsp;[B] i&#254; weis dagis wisandans usskawai sijaima, gahamodai brunjon galaubeinais jah fria&#254;wos jah hilma wenai nas[s]einais.</p> 
<p><A NAME="an_5:9">5:9</A>&nbsp;[B] unte ni satida uns gu&#254; in hatis, ak du gafreideinai ganistais, &#254;airh fraujan unsarana Iesu Xristu,</p> 
<p><A NAME="an_5:10">5:10</A>&nbsp;[B] saei gaswalt faur uns, ei, ja&#254;&#254;e slepaima ja&#254;&#254;e wakaima, samana mi&#254; imma libaima.</p> 
<p><A NAME="an_5:11">5:11</A>&nbsp;[B] inuh &#254;is &#254;rafstei&#254; izwis misso jah timrjai&#254; ainhvarjizuh an&#254;ar an&#254;arana, swaswe jah tauji&#254;.</p> 
<p><A NAME="an_5:12">5:12</A>&nbsp;[B] a&#254;&#254;an bidjam izwis, bro&#254;rjus, kunnan &#254;ans arbaidjandans in izwis jah faurstassjans izwarans in fraujin </p> 
<p><A NAME="an_5:13">5:13</A>&nbsp;[B]  swerai&#254; ins ufarassau in fria&#254;wai in waurstwis ize jah gawair&#254;i habai&#254; in izwis.</p> 
<p><A NAME="an_5:14">5:14</A>&nbsp;[B] bidjamu&#254;~&#254;an izwis, bro&#254;rjus, talzjai&#254; &#254;ans ungatassans, &#254;rafstjai&#254; &#254;ans grindafra&#254;jans, us&#254;ulai&#254; &#254;ans siukans, usbeisneigai sijai&#254; wi&#254;ra allans.</p> 
<p><A NAME="an_5:15">5:15</A>&nbsp;[B] saihvi&#254; ibai hvas ubil und ubilamma hvamma usgildai, ak sinteino &#254;iu&#254; laistjai&#254; mi&#254; izwis misso jah wi&#254;ra allans.</p> 
<p><A NAME="an_5:16">5:16</A>&nbsp;[B] sinteino fagino&#254; in fraujin.</p> 
<p><A NAME="an_5:17">5:17</A>&nbsp;[B] unsweiband(ans) bidjai&#254;;</p> 
<p><A NAME="an_5:18">5:18</A>&nbsp;[B] in allamma awili(udo&#254;). &#254;ata auk ist wilja gudis in Xristau Iesu in izwis.</p> 
<p><A NAME="an_5:19">5:19</A>&nbsp;[B] ahman ni afhvapjai&#254;.</p> 
<p><A NAME="an_5:20">5:20</A>&nbsp;[B] praufetjam ni frakunnei&#254;.</p> 
<p><A NAME="an_5:21">5:21</A>&nbsp;[B] a&#254;&#254;an all uskiusai&#254;; &#254;atei god sijai, gahabai&#254;.</p> 
<p><A NAME="an_5:22">5:22</A>&nbsp;[A] . . . . ubilaizo afhabai&#254; izwis.</p> 
<p><A NAME="an_5:22">5:22</A>&nbsp;[B] af allamma waihte ubilaizo afhabai&#254; izwis.</p> 
<p><A NAME="an_5:23">5:23</A>&nbsp;[A] a&#254;&#254;an silba gu&#254; gawair&#254;jis gaweihai izwis allandjo jah gahailana izwarana ahman, jah saiwala jah leik unfairinona in quma fraujins unsaris Iesuis Xristaus gafastaindau.</p> 
<p><A NAME="an_5:23">5:23</A>&nbsp;[B] a&#254;&#254;an silba gu&#254; gawair&#254;jis gaweihai izwis allandjo jah gahailana izwarana ahman, jah saiwala jah leik usfairinona in quma fraujins unsaris Iesuis Xristaus gafastaindau.</p> 
<p><A NAME="an_5:24">5:24</A>&nbsp;[A] triggws saei la&#254;oda izwis, saei jah tauji&#254;.</p> 
<p><A NAME="an_5:24">5:24</A>&nbsp;[B] triggws saei la&#254;oda izwis, saei jah tauji&#254;.</p> 
<p><A NAME="an_5:25">5:25</A>&nbsp;[A] bro&#254;rjus, bidjai&#254;u&#254;~&#254;an jah bi uns.</p> 
<p><A NAME="an_5:25">5:25</A>&nbsp;[B] bro&#254;rjus, bidjai&#254;u&#254;~&#254;an jah bi uns.</p> 
<p><A NAME="an_5:26">5:26</A>&nbsp;[A] goljai&#254; bro&#254;runs allans in gafrijonai weihai.</p> 
<p><A NAME="an_5:26">5:26</A>&nbsp;[B] goljai&#254; bro&#254;runs allans in gafrijonai weihai.</p> 
<p><A NAME="an_5:27">5:27</A>&nbsp;[A] biswara izwis in fraujin ei ussiggwaidau so aipistaule allaim &#254;aim weiham bro&#254;rum.</p> 
<p><A NAME="an_5:27">5:27</A>&nbsp;[B] biswara izwis in fraujin ei ussiggwaidau so aipistaule &#254;aim weiham bro&#254;rum.</p> 
<p><A NAME="an_5:28">5:28</A>&nbsp;[A] ansts fraujins unsaris Iesuis Xristaus mi&#254; izwis. amen.</p> 
<p><A NAME="an_5:28">5:28</A>&nbsp;[B] ansts fraujins unsaris Iesuis Xristaus mi&#254; izwis. amen.</p> 
<p><A NAME="an_5:255">5:255</A>&nbsp;[A] Du &#222;a(issalauneikai)um &#183;a&#183; (us)tauh.</p> 
<p><HR>
<CENTER>
<A HREF="th2.htm">Next: 2 Thessalonians</A></CENTER>
</BODY>
</HTML>
