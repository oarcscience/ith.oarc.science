<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Gothic Bible (partial), full text etext at Intangible Textual Heritage">
<TITLE>Gothic Bible (partial): Luke</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="mar">Previous</A>&nbsp;
<A HREF="joh">Next</A>&nbsp;
</CENTER>
<HR>
</p> <h3 align="center" align="center">Gothic Bible: Luke</h3> 
<p><A NAME="an_1:0">1:0</A>&nbsp;[CA] Aiwaggeljo &#254;airh Lukan anastodei&#254;.</p> 
<p><A NAME="an_1:1">1:1</A>&nbsp;[CA] Unte raihtis managai dugunnun meljan insaht bi &#254;os gafullaweisidons in uns waihtins,</p> 
<p><A NAME="an_1:2">1:2</A>&nbsp;[CA] swaswe anafulhun unsis &#254;aiei fram frumistin silbasiunjos jah andbahtos wesun &#254;is waurdis;</p> 
<p><A NAME="an_1:3">1:3</A>&nbsp;[CA] galeikaida jah mis [jah ahmin weihamma] fram anastodeinai allaim glaggwuba afarlaistjandin gahahjo &#254;us meljan, batista &#222;aiaufeilu,</p> 
<p><A NAME="an_1:4">1:4</A>&nbsp;[CA] ei gakunnais &#254;ize bi &#254;oei galaisi&#254;s is waurde [a]sta&#254;.</p> 
<p><A NAME="an_1:5">1:5</A>&nbsp;[CA] was in dagam Herodes &#254;iudanis Iudaias gudja namin Zakarias, us afar<a> Abijins, jah qeins is us dauhtrum Aharons, jah namo izos Aileisabai&#254;.</p> 
<p><A NAME="an_1:6">1:6</A>&nbsp;[CA] wesunuh &#254;an garaihta ba in andwair&#254;ja gudis, gaggandona in allaim anabusnim jah garaihteim fraujins unwaha.</p> 
<p><A NAME="an_1:7">1:7</A>&nbsp;[CA] jah ni was im barne, unte was Aileisabai&#254; stairo, jah ba framaldra dage seinaize wesun.</p> 
<p><A NAME="an_1:8">1:8</A>&nbsp;[CA] war&#254; &#254;an, mi&#254;&#254;anei gudjinoda is in wikon kunjis seinis in andwair&#254;ja gudis,</p> 
<p><A NAME="an_1:9">1:9</A>&nbsp;[CA] bi biuhtja gudjinassaus hlauts imma urrann du saljan, atgaggands in alh fraujins,</p> 
<p><A NAME="an_1:10">1:10</A>&nbsp;[CA] jah alls hiuhma was manageins beidandans uta hveilai &#254;wmiamins.</p> 
<p><A NAME="an_1:11">1:11</A>&nbsp;[CA] war&#254; &#254;an imma in siunai aggilus fraujins standands af taihswon hunslastadis &#254;wmiamins.</p> 
<p><A NAME="an_1:12">1:12</A>&nbsp;[CA] jah gadrobnoda Zakarias gasaihvands, jah agis disdraus ina.</p> 
<p><A NAME="an_1:13">1:13</A>&nbsp;[CA] qa&#254; &#254;an du imma sa aggilus: ni ogs &#254;us, Zakaria, du&#254;e ei andhausida ist bida &#254;eina, jah qens &#254;eina Aileisabai&#254; gabairid sunu &#254;us, jah haitais namo is Iohannen.</p> 
<p><A NAME="an_1:14">1:14</A>&nbsp;[CA] jah wair&#254;i&#254; &#254;us faheds jah swegni&#254;a, jah managai in gabaur&#254;ai is faginond.</p> 
<p><A NAME="an_1:15">1:15</A>&nbsp;[CA] wair&#254;i&#254; auk mikils in andwair&#254;ja fraujins jah wein jah lei&#254;u ni drigkid jah ahmins weihis gafulljada nauh&#254;an in wambai ai&#254;eins seinaizos,</p> 
<p><A NAME="an_1:16">1:16</A>&nbsp;[CA] jah managans suniwe Israelis gawandei&#254; du fraujin guda ize.</p> 
<p><A NAME="an_1:17">1:17</A>&nbsp;[CA] jah silba fauraqimid in andwair&#254;ja is in ahmin jah mahtai Haileiins gawandjan hairtona attane du barnam jah untalans in frodein garaihtaize, manwjan fraujin managein gafahrida.</p> 
<p><A NAME="an_1:18">1:18</A>&nbsp;[CA] jah qa&#254; Zakarias du &#254;amma aggilau: bihve kunnum &#254;ata? ik raihtis im sineigs, jah qens meina framaldrozei in dagam seinaim.</p> 
<p><A NAME="an_1:19">1:19</A>&nbsp;[CA] jah andhafjands sa aggilus qa&#254; du imma: ik im Gabriel sa standands in andwair&#254;ja gudis, jah insandi&#254;s im rodjan du &#254;us jah wailamerjan &#254;us &#254;ata.</p> 
<p><A NAME="an_1:20">1:20</A>&nbsp;[CA] jah  sijais &#254;ahands jah ni magands rodjan und &#254;ana dag ei wair&#254;ai &#254;ata, du&#254;e ei ni galaubides waurdam meinaim, &#254;oei usfulljanda in mela seinamma.</p> 
<p><A NAME="an_1:21">1:21</A>&nbsp;[CA] jah was managei beidandans Zakariins, jah sildaleikidedun hva latidedi ina in &#254;izai alh.</p> 
<p><A NAME="an_1:22">1:22</A>&nbsp;[CA] usgaggands &#254;an ni mahta du im rodjan, jah fro&#254;un &#254;ammei siun gasahv in alh; jah silba was bandwjands im jah was dumbs.</p> 
<p><A NAME="an_1:23">1:23</A>&nbsp;[CA] jah war&#254;, bi&#254;e usfullnodedun dagos andbahteis is, galai&#254; du garda seinamma.</p> 
<p><A NAME="an_1:24">1:24</A>&nbsp;[CA] afaruh &#254;an &#254;ans dagans inkil&#254;o war&#254; Aileisabai&#254; qens is jah galaugnida sik meno&#254;s fimf, qi&#254;andei:</p> 
<p><A NAME="an_1:25">1:25</A>&nbsp;[CA] &#254;atei swa mis gatawida frauja in dagam &#254;aimei insahv afniman idweit mein in mannam.</p> 
<p><A NAME="an_1:26">1:26</A>&nbsp;[CA] &#254;anuh &#254;an in meno&#254; saihstin insandi&#254;s was aggilus Gabriel fram guda in baurg Galeilaias sei haitada Nazarai&#254;,</p> 
<p><A NAME="an_1:27">1:27</A>&nbsp;[CA] du maga&#254;ai in fragibtim abin, &#254;izei namo Iosef, us garda Daweidis, jah namo &#254;izos maga&#254;ais Mariam.</p> 
<p><A NAME="an_1:28">1:28</A>&nbsp;[CA] jah galei&#254;ands inn sa aggilus du izai qa&#254;: fagino, anstai audahafta, frauja mi&#254; &#254;us; &#254;iu&#254;ido &#254;u in qinom.</p> 
<p><A NAME="an_1:29">1:29</A>&nbsp;[CA] i&#254; si gasaihvandei ga&#254;lahsnoda bi innatgahtai is jah &#254;ahta sis hveleika wesi so goleins [&#254;atei swa &#254;iu&#254;ida izai].</p> 
<p><A NAME="an_1:30">1:30</A>&nbsp;[CA] jah qa&#254; aggilus du izai: ni ogs &#254;us, Mariam, bigast auk anst fram guda.</p> 
<p><A NAME="an_1:31">1:31</A>&nbsp;[CA] jah sai, ganimis in kil&#254;ein jah gabairis sunu jah haitais namo is Iesu.</p> 
<p><A NAME="an_1:32">1:32</A>&nbsp;[CA] sah wair&#254;i&#254; mikils jah sunus hauhistins haitada, jah gibid imma frauja gu&#254; stol Daweidis attins is.</p> 
<p><A NAME="an_1:33">1:33</A>&nbsp;[CA] jah &#254;iudano&#254; ufar garda Iakobis in ajukdu&#254;, jah &#254;iudinassaus is ni wair&#254;i&#254; andeis.</p> 
<p><A NAME="an_1:34">1:34</A>&nbsp;[CA] qa&#254; &#254;an Mariam du &#254;amma aggilau: hvaiwa sijai &#254;ata, &#254;andei aban ni kann?</p> 
<p><A NAME="an_1:35">1:35</A>&nbsp;[CA] jah andhafjands sa aggilus qa&#254; du izai: ahma weihs atgaggi&#254; ana &#254;uk, jah mahts hauhistins ufarskadweid &#254;us, du&#254;e ei  saei gabairada weihs haitada sunus gudis.</p> 
<p><A NAME="an_1:36">1:36</A>&nbsp;[CA] jah sai, Aileisabai&#254; ni&#254;jo &#254;eina, jah so inkil&#254;o sunau in aldomin seinamma, jah sa meno&#254;s saihsta ist izai sei haitada stairo,</p> 
<p><A NAME="an_1:37">1:37</A>&nbsp;[CA] unte nist unmahteig guda ainhun waurde.</p> 
<p><A NAME="an_1:38">1:38</A>&nbsp;[CA] qa&#254; &#254;an Mariam: sai, &#254;iwi fraujins, wair&#254;ai mis bi waurda &#254;einamma. jah galai&#254; fairra izai sa aggilus.</p> 
<p><A NAME="an_1:39">1:39</A>&nbsp;[CA] usstandandei &#254;an Mariam in &#254;aim dagam iddja in bairgahein sniumundo in baurg Iudins,</p> 
<p><A NAME="an_1:40">1:40</A>&nbsp;[CA] jah galai&#254; in gard Zakariins jah golida Aileisabai&#254;.</p> 
<p><A NAME="an_1:41">1:41</A>&nbsp;[CA] jah war&#254;, swe hausida Aileisabai&#254; golein Mariins, lailaik barn in qi&#254;au izos, jah gafullnoda ahmins weihis Aileisabai&#254;,</p> 
<p><A NAME="an_1:42">1:42</A>&nbsp;[CA] jah ufwopida stibnai mikilai jah qa&#254;: &#254;iu&#254;ido &#254;u in qinom, jah &#254;iu&#254;ido akran qi&#254;aus &#254;einis.</p> 
<p><A NAME="an_1:43">1:43</A>&nbsp;[CA] jah hva&#254;ro mis &#254;ata, ei qemi ai&#254;ei fraujins meinis at mis?</p> 
<p><A NAME="an_1:44">1:44</A>&nbsp;[CA] sai allis, sunsei war&#254; stibna goleinais &#254;einaizos in ausam meinaim, lailaik &#254;ata barn in swigni&#254;ai in wambai meinai.</p> 
<p><A NAME="an_1:45">1:45</A>&nbsp;[CA] jah audaga so galaubjandei &#254;atei wair&#254;i&#254; ustauhts &#254;ize rodidane izai fram fraujin.</p> 
<p><A NAME="an_1:46">1:46</A>&nbsp;[CA] jah qa&#254; Mariam: mikileid saiwala meina fraujan,</p> 
<p><A NAME="an_1:47">1:47</A>&nbsp;[CA] jah swegneid ahma meins du guda nasjand meinamma.</p> 
<p><A NAME="an_1:48">1:48</A>&nbsp;[CA] unte insahv du hnaiweinai &#254;iujos seinaizos; sai allis, fram himma nu audagjand mik alla kunja.</p> 
<p><A NAME="an_1:49">1:49</A>&nbsp;[CA] unte gatawida mis mikilein sa mahteiga, jah weih namo is.</p> 
<p><A NAME="an_1:50">1:50</A>&nbsp;[CA] jah armahairtei is in aldins alde &#254;aim ogandam ina.</p> 
<p><A NAME="an_1:51">1:51</A>&nbsp;[CA] gatawida swin&#254;ein in arma seinamma, distahida mikil&#254;uhtans gahugdai hairtins seinis;</p> 
<p><A NAME="an_1:52">1:52</A>&nbsp;[CA] gadrausida mahteigans af stolam jah ushauhida gahnaiwidans;</p> 
<p><A NAME="an_1:53">1:53</A>&nbsp;[CA] gredagans gaso&#254;ida &#254;iu&#254;e jah gabignandans insandida lausans.</p> 
<p><A NAME="an_1:54">1:54</A>&nbsp;[CA] hleibida Israela &#254;iumagu seinamma, gamunands armahairteins,</p> 
<p><A NAME="an_1:55">1:55</A>&nbsp;[CA] swaswe rodida du attam unsaraim Abrahama jah fraiwa is und aiw.</p> 
<p><A NAME="an_1:56">1:56</A>&nbsp;[CA] gasto&#254; &#254;an Mariam mi&#254; izai swe meno&#254;(s) &#254;rins jah gawandida sik du garda seinamma.</p> 
<p><A NAME="an_1:57">1:57</A>&nbsp;[CA] i&#254; Aileisabai&#254; usfullnoda mel du bairan jah gabar sunu.</p> 
<p><A NAME="an_1:58">1:58</A>&nbsp;[CA] jah hausidedun bisitands jah gani&#254;jos izos, unte gamikilida frauja armahairtein seina bi izai, jah mi&#254;faginodedun izai.</p> 
<p><A NAME="an_1:59">1:59</A>&nbsp;[CA] jah war&#254; in daga ahtudin, qemun bimaitan &#254;ata barn jah haihaitun ina afar namin attins is Zakarian.</p> 
<p><A NAME="an_1:60">1:60</A>&nbsp;[CA] jah andhafjandei so ai&#254;ei is qa&#254;: ne, ak haitaidau Iohannes.</p> 
<p><A NAME="an_1:61">1:61</A>&nbsp;[CA] jah qe&#254;un du izai &#254;atei ni ainshun ist in kunja &#254;einamma saei haitaidau &#254;amma namin.</p> 
<p><A NAME="an_1:62">1:62</A>&nbsp;[CA] gabandwidedun &#254;an attin is, &#254;ata hvaiwa wildedi haitan ina.</p> 
<p><A NAME="an_1:63">1:63</A>&nbsp;[CA] i&#254; is sokjands spilda [nam] ga[h]melida qi&#254;ands: Iohannes ist namo is; jah sildaleikidedun allai.</p> 
<p><A NAME="an_1:64">1:64</A>&nbsp;[CA] usluknoda &#254;an mun&#254;s is suns jah tuggo is, jah rodida &#254;iu&#254;jands gu&#254;.</p> 
<p><A NAME="an_1:65">1:65</A>&nbsp;[CA] jah war&#254; ana allaim agis &#254;aim bisitandam ina, jah in allai bairgahein Iudaias merida wesun alla &#254;o waurda.</p> 
<p><A NAME="an_1:66">1:66</A>&nbsp;[CA] jah galagidedun allai &#254;ai hausjandans in hairtin seinamma qi&#254;andans: hva skuli &#254;ata barn wair&#254;an? jah &#254;an handus fraujins was mi&#254; imma.</p> 
<p><A NAME="an_1:67">1:67</A>&nbsp;[CA] jah Zakarias, atta is, gafullnoda ahmins weihis jah praufetida jah qa&#254;:</p> 
<p><A NAME="an_1:68">1:68</A>&nbsp;[CA] &#254;iu&#254;eigs frauja gu&#254; Israelis, unte gaweisoda jah gawaurhta uslausein managein seinai,</p> 
<p><A NAME="an_1:69">1:69</A>&nbsp;[CA] jah urraisida haurn naseinais unsis in garda Daweidis &#254;iumagaus seinis,</p> 
<p><A NAME="an_1:70">1:70</A>&nbsp;[CA] swaswe rodida &#254;airh mun&#254; weihaize &#254;ize fram anastodeinai aiwis praufete seinaize,</p> 
<p><A NAME="an_1:71">1:71</A>&nbsp;[CA] giban nasein us fijandam unsaraim jah us handau allaize &#254;ize hatandane unsis,</p> 
<p><A NAME="an_1:72">1:72</A>&nbsp;[CA] taujan armahairti&#254;a bi attam unsaraim jah gamunan triggwos weihaizos seinaizos,</p> 
<p><A NAME="an_1:73">1:73</A>&nbsp;[CA] ai&#254;is &#254;anei swor wi&#254;ra Abraham attan unsarana, ei gebi unsis</p> 
<p><A NAME="an_1:74">1:74</A>&nbsp;[CA] unagein us handau fijande unsaraize galausidaim skalkinon imma</p> 
<p><A NAME="an_1:75">1:75</A>&nbsp;[CA] in sunjai jah garaihtein in andwair&#254;ja is allans dagans unsarans.</p> 
<p><A NAME="an_1:76">1:76</A>&nbsp;[CA] jah &#254;u, barnilo, praufetus hauhistins haitaza; fauragaggis auk faura andwair&#254;ja fraujins, manwjan wigans imma,</p> 
<p><A NAME="an_1:77">1:77</A>&nbsp;[CA] du giban kun&#254;i naseinais managein is in afleta frawaurhte ize,</p> 
<p><A NAME="an_1:78">1:78</A>&nbsp;[CA] &#254;airh infeinandein armahairtein gudis unsaris, in &#254;ammei gaweiso&#254; unsara urruns us hauhi&#254;ai,</p> 
<p><A NAME="an_1:79">1:79</A>&nbsp;[CA] gabairhtjan &#254;aim in riqiza jah skadau dau&#254;us sitandam, du garaihtjan fotuns unsarans in wig gawair&#254;jis.</p> 
<p><A NAME="an_1:80">1:80</A>&nbsp;[CA] i&#254; &#254;ata barn wohs jah swin&#254;noda ahmin jah was ana au&#254;idom und dag ustaikneinais seinaizos du Israela.</p> 
<p><A NAME="an_2:1">2:1</A>&nbsp;[CA] War&#254; &#254;an in dagans jainans, urrann gagrefts fram kaisara Agustau, gameljan allana midjungard.</p> 
<p><A NAME="an_2:2">2:2</A>&nbsp;[CA] soh &#254;an gilstrameleins frumista war&#254; at [wisandin kindina Swriais] raginondin Saurim Kwreinaiau.</p> 
<p><A NAME="an_2:3">2:3</A>&nbsp;[CA] jah iddjedun allai, ei melidai weseina, hvarjizuh in seinai baurg.</p> 
<p><A NAME="an_2:4">2:4</A>&nbsp;[CA] Urrann &#254;an jah Iosef us Galeilaia, us baurg Nazarai&#254;, in Iudaian, in baurg Daweidis sei haitada Be&#254;la<i>haim, du&#254;e ei was us garda fadreinais Daweidis,</p> 
<p><A NAME="an_2:5">2:5</A>&nbsp;[CA] anameljan mi&#254; Mariin sei in fragiftim was imma qeins, wisandein inkil&#254;on.</p> 
<p><A NAME="an_2:6">2:6</A>&nbsp;[CA] war&#254; &#254;an, mi&#254;&#254;anei &#254;o wesun jainar, usfullnodedun dagos du bairan izai.</p> 
<p><A NAME="an_2:7">2:7</A>&nbsp;[CA] jah gabar sunu seinana &#254;ana frumabaur jah biwand ina jah galagida ina in uzetin, unte ni was im rumis in stada &#254;amma.</p> 
<p><A NAME="an_2:8">2:8</A>&nbsp;[CA] jah hairdjos wesun in &#254;amma samin landa, &#254;airhwakandans jah witandans wahtwom nahts ufaro hairdai seinai.</p> 
<p><A NAME="an_2:9">2:9</A>&nbsp;[CA] i&#254; aggilus fraujins anaqam ins jah wul&#254;us fraujins biskain ins, jah ohtedun agisa mikilamma.</p> 
<p><A NAME="an_2:10">2:10</A>&nbsp;[CA] jah qa&#254; du im sa aggilus: ni ogei&#254;, unte sai, spillo izwis faheid mikila, sei wair&#254;i&#254; allai managein,</p> 
<p><A NAME="an_2:11">2:11</A>&nbsp;[CA] &#254;atei gabaurans ist izwis himma daga nasjands, saei ist Xristus frauja, in baurg Daweidis.</p> 
<p><A NAME="an_2:12">2:12</A>&nbsp;[CA] jah &#254;ata izwis taikns: bigitid barn biwundan jah galagid in uzetin.</p> 
<p><A NAME="an_2:13">2:13</A>&nbsp;[CA] jah anaks war&#254; mi&#254; &#254;amma aggilau managei harjis himinakundis hazjandane gu&#254; jah qi&#254;andane:</p> 
<p><A NAME="an_2:14">2:14</A>&nbsp;[CA] wul&#254;us in hauhistjam guda jah ana air&#254;ai gawair&#254;i in mannam godis wiljins.</p> 
<p><A NAME="an_2:15">2:15</A>&nbsp;[CA] jah war&#254;, bi&#254;e gali&#254;un fairra im in himin &#254;ai aggiljus, jah &#254;ai mans &#254;ai hairdjos qe&#254;un du sis misso: &#254;airhgaggaima ju und Be&#254;lahaim jah saihvaima waurd &#254;ata waur&#254;ano, &#254;atei frauja gakannida unsis.</p> 
<p><A NAME="an_2:16">2:16</A>&nbsp;[CA] jah qemun sniumjandans jah bigetun Marian jah Iosef jah &#254;ata barn ligando in uzetin.</p> 
<p><A NAME="an_2:17">2:17</A>&nbsp;[CA] gasaihvandans &#254;an gakannidedun bi &#254;ata waurd &#254;atei rodi&#254; was du im bi &#254;ata barn.</p> 
<p><A NAME="an_2:18">2:18</A>&nbsp;[CA] jah allai &#254;ai gahausjandans sildaleikidedun bi &#254;o rodidona fram &#254;aim hairdjam du im.</p> 
<p><A NAME="an_2:19">2:19</A>&nbsp;[CA] i&#254; Maria alla gafastaida &#254;o waurda, &#254;agkjandei in hairtin seinamma.</p> 
<p><A NAME="an_2:20">2:20</A>&nbsp;[CA] jah gawandidedun sik &#254;ai hairdjos mikiljandans jah hazjandans gu&#254; in allaize &#254;izeei gahausidedun jah gasehvun swaswe rodi&#254; was du im.</p> 
<p><A NAME="an_2:21">2:21</A>&nbsp;[CA] jah bi&#254;e usfulnodedun dagos ahtau du bimaitan ina, jah haitan was namo is Iesus, &#254;ata qi&#254;ano fram aggilau faur&#254;izei ganumans wesi in wamba.</p> 
<p><A NAME="an_2:22">2:22</A>&nbsp;[CA] jah bi&#254;e usfulnodedun dagos hraineinais ize bi witoda Mosezis, brahtedun ina in Iairusalem, atsatjan faura fraujin,</p> 
<p><A NAME="an_2:23">2:23</A>&nbsp;[CA] swaswe gamelid ist in witoda fraujins: &#254;atei hvazuh gumakundaize uslukands qi&#254;u weihs fraujins haitada,</p> 
<p><A NAME="an_2:24">2:24</A>&nbsp;[CA] jah ei gebeina fram imma hunsl, swaswe qi&#254;an ist in witoda fraujins, gajuk hraiwadubono ai&#254;&#254;au twos juggons ahake.</p> 
<p><A NAME="an_2:25">2:25</A>&nbsp;[CA] &#254;aruh was manna in Iairusalem, &#254;izei namo Swmaion, jah sa manna was garaihts jah gudafaurhts, beidands la&#254;onais Israelis, jah ahma weihs was ana imma.</p> 
<p><A NAME="an_2:26">2:26</A>&nbsp;[CA] jah was imma gataihan fram ahmin &#254;amma weihin ni saihvan dau&#254;u, faur&#254;ize sehvi Xristu fraujins.</p> 
<p><A NAME="an_2:27">2:27</A>&nbsp;[CA] jah qam in ahmin in &#254;izai alh; jah mi&#254;&#254;anei innattauhun berusjos &#254;ata barn Iesu, ei tawidedeina bi biuhtja witodis bi ina,</p> 
<p><A NAME="an_2:28">2:28</A>&nbsp;[CA] jah is andnam ina ana armins seinans jah &#254;iu&#254;ida guda jah qa&#254;:</p> 
<p><A NAME="an_2:29">2:29</A>&nbsp;[CA] nu fraleitais skalk &#254;einana, [fraujinond] frauja, bi waurda &#254;einamma in gawair&#254;ja;</p> 
<p><A NAME="an_2:30">2:30</A>&nbsp;[CA] &#254;ande sehvun augona meina nasein &#254;eina,</p> 
<p><A NAME="an_2:31">2:31</A>&nbsp;[CA] &#254;oei manwides in andwair&#254;ja allaizo manageino,</p> 
<p><A NAME="an_2:32">2:32</A>&nbsp;[CA] liuha&#254; du andhuleinai &#254;iudom jah wul&#254;u managein &#254;einai Israela.</p> 
<p><A NAME="an_2:33">2:33</A>&nbsp;[CA] jah was Iosef jah ai&#254;ei is sildaleikjandona ana &#254;aim &#254;oei rodida wesun bi ina.</p> 
<p><A NAME="an_2:34">2:34</A>&nbsp;[CA] jah &#254;iu&#254;ida ina Swmaion jah qa&#254; du Mariin, ai&#254;ein is: sai, sa ligi&#254; du drusa jah usstassai managaize in Israela jah du taiknai andsakanai.</p> 
<p><A NAME="an_2:35">2:35</A>&nbsp;[CA] jah &#254;an &#254;eina silbons saiwala &#254;airhgaggi&#254; hairus, ei andhuljaindau us managaim hairtam mitoneis.</p> 
<p><A NAME="an_2:36">2:36</A>&nbsp;[CA] jah was Anna praufeteis, dauhtar Fanuelis, us kunja Aseris; soh framaldra dage managaize libandei mi&#254; abin jera sibun fram maga&#254;ein seinai,</p> 
<p><A NAME="an_2:37">2:37</A>&nbsp;[CA] soh &#254;an widuwo  jere ahtautehund jah fidwor, soh ni afiddja fairra alh fastubnjam jah bidom blotande fraujan nahtam jah dagam.</p> 
<p><A NAME="an_2:38">2:38</A>&nbsp;[CA] soh &#254;izai hveilai atstandandei andhaihait fraujin jah rodida bi ina [in] allaim &#254;aim usbeidandam la&#254;on Iairusaulwmos.</p> 
<p><A NAME="an_2:39">2:39</A>&nbsp;[CA] jah bi&#254;e ustauhun allata bi witoda fraujins, gawandidedun sik in Galeilaian, in baurg seina Nazarai&#254;.</p> 
<p><A NAME="an_2:40">2:40</A>&nbsp;[CA] i&#254; &#254;ata barn wohs jah swin&#254;noda ahmins fullnands jah handugeins, jah ansts gudis was ana imma.</p> 
<p><A NAME="an_2:41">2:41</A>&nbsp;[CA] jah wratodedun &#254;ai birusjos is jera hvammeh in Iairusalem at dul&#254; paska.</p> 
<p><A NAME="an_2:42">2:42</A>&nbsp;[CA] jah bi&#254;e war&#254; twalibwintrus, usgaggandam &#254;an im in Iairusaulwma bi biuhtja dul&#254;ais,</p> 
<p><A NAME="an_2:43">2:43</A>&nbsp;[CA] jah ustiuhandam &#254;ans dagans, mi&#254;&#254;ane gawandidedun sik aftra, gasto&#254; Iesus sa magus in Iairusalem, jah ni wissedun Iosef jah ai&#254;ei is.</p> 
<p><A NAME="an_2:44">2:44</A>&nbsp;[CA] hugjandona in gasin&#254;jam ina wisan qemun dagis wig jah sokidedun ina in gani&#254;jam jah in kun&#254;am.</p> 
<p><A NAME="an_2:45">2:45</A>&nbsp;[CA] jah ni bigitandona ina gawandidedun sik in Iairusalem sokjandona ina.</p> 
<p><A NAME="an_2:46">2:46</A>&nbsp;[CA] jah war&#254; afar dagans &#254;rins, bigetun ina in alh sitandan in midjaim laisarjam jah hausjandan im jah fraihnandan ins.</p> 
<p><A NAME="an_2:47">2:47</A>&nbsp;[CA] usgeisnodedun &#254;an allai &#254;ai hausjandans is ana frodein jah andawaurdjam is.</p> 
<p><A NAME="an_2:48">2:48</A>&nbsp;[CA] jah gasaihvandans ina sildaleikidedun, jah qa&#254; du imma so ai&#254;ei is: magau, hva gatawides uns swa? sai, sa atta &#254;eins jah ik winnandona sokidedum &#254;uk.</p> 
<p><A NAME="an_2:49">2:49</A>&nbsp;[CA] jah qa&#254; du im: hva &#254;atei sokidedu&#254; mik? niu wissedu&#254; &#254;atei in &#254;aim attins meinis skulda wisan?</p> 
<p><A NAME="an_2:50">2:50</A>&nbsp;[CA] jah ija ni fro&#254;un &#254;amma waurda &#254;atei rodida du im.</p> 
<p><A NAME="an_2:51">2:51</A>&nbsp;[CA] jah iddja mi&#254; im jah qam in Nazarai&#254;, jah was ufhausjands im; jah ai&#254;ei is gafastaida &#254;o waurda alla in hairtin seinamma.</p> 
<p><A NAME="an_2:52">2:52</A>&nbsp;[CA] jah Iesus &#254;aih frodein jah wahstau jah anstai at guda jah mannam.</p> 
<p><A NAME="an_3:1">3:1</A>&nbsp;[CA] In jera &#254;an fimftataihundin &#254;iudinassaus Teibairiaus kaisaris, raginondin Puntiau Peilatau Iudaia, jah fidurraginja &#254;is Galeilaias Herodeis, Filippauzuh &#254;an bro&#254;rs is fidurraginja &#254;is Ituraias jah Trakauneitidaus landis, jah Lwsaniaus Abeilenes fidurraginja,</p> 
<p><A NAME="an_3:2">3:2</A>&nbsp;[CA] at auhmistam gudjam Annin jah Kajafin, war&#254; waurd gudis at Iohannen, Zaxariins sunau, in au&#254;idai.</p> 
<p><A NAME="an_3:3">3:3</A>&nbsp;[CA] jah qam and allans gaujans Iaurdanaus merjands daupein idreigos du fraleta frawaurhte,</p> 
<p><A NAME="an_3:4">3:4</A>&nbsp;[CA] swaswe gamelid ist in bokom waurde Esaeiins praufetaus qi&#254;andins: stibna wopjandins in au&#254;idai, manweid wig fraujins, raihtos waurkei&#254; staigos is;</p> 
<p><A NAME="an_3:5">3:5</A>&nbsp;[CA] all dalei usfulljada jah all fairgunje jah hlaine gahnaiwjada, jah wair&#254;i&#254; &#254;ata wraiqo du raihtamma jah usdrusteis du wigam slaihtaim.</p> 
<p><A NAME="an_3:6">3:6</A>&nbsp;[CA] jah gasaihvi&#254; all leike nasein gudis.</p> 
<p><A NAME="an_3:7">3:7</A>&nbsp;[CA] qa&#254; &#254;an du &#254;aim atgaggandeim manageim daupjan fram sis: kuni nadre, hvas gataiknida izwis &#254;liuhan faura &#254;amma anawair&#254;in hatiza?</p> 
<p><A NAME="an_3:8">3:8</A>&nbsp;[CA] waurkjai&#254; nu akran wair&#254;ata idreigos jah ni duginnai&#254; qi&#254;an in izwis: attan aigum Abraham; qi&#254;a auk izwis &#254;atei mag gu&#254; us stainam &#254;aim urraisjan barna Abrahama.</p> 
<p><A NAME="an_3:9">3:9</A>&nbsp;[CA] a&#254;&#254;an ju so aqizi at waurtim bagme ligi&#254;: all nu bagme unbairandane akran god usmaitada jah in fon galagjada.</p> 
<p><A NAME="an_3:10">3:10</A>&nbsp;[CA] jah frehun ina manageins qi&#254;andans: an hva taujaima?</p> 
<p><A NAME="an_3:11">3:11</A>&nbsp;[CA] andhafjands &#254;an qa&#254; : sa habands twos paidos gibai &#254;amma unhabandin, jah saei habai matins, samaleiko taujai.</p> 
<p><A NAME="an_3:12">3:12</A>&nbsp;[CA] qemun &#254;an  motarjos daupjan jah qe&#254;un du imma: laisari, hva taujaima?</p> 
<p><A NAME="an_3:13">3:13</A>&nbsp;[CA] &#254;aruh qa&#254; du im: ni waiht ufar &#254;atei garaid sijai izwis, lausjai&#254;.</p> 
<p><A NAME="an_3:14">3:14</A>&nbsp;[CA] frehun &#254;an ina jah &#254;ai militondans qi&#254;andans: jah weis hva taujaima? jah qa&#254; du im: ni mannanhun holo&#254;, ni mannanhun anamahtjaid jah waldai&#254; annom izwaraim.</p> 
<p><A NAME="an_3:15">3:15</A>&nbsp;[CA] at wenjandein &#254;an allai managein jah &#254;agkjandam allaim in hairtam seinaim bi Iohannein, niu aufto sa wesi Xristus,</p> 
<p><A NAME="an_3:16">3:16</A>&nbsp;[CA] andhof &#254;an Iohannes allaim qi&#254;ands: ik allis izwis watin daupja, i&#254; gaggi&#254; swin&#254;oza mis, &#254;izei ik ni im wair&#254;s andbindan skaudaraip skohis is; sah izwis daupei&#254; in ahmin weihamma jah funin.</p> 
<p><A NAME="an_3:17">3:17</A>&nbsp;[CA] habands win&#254;iskauron in handau seinai jah gahrainei&#254; ga&#254;rask sein jah briggi&#254; kaurn in bansta seinamma, i&#254; ahana intandei&#254; funin unhvapnandin.</p> 
<p><A NAME="an_3:18">3:18</A>&nbsp;[CA] managu&#254;~&#254;an jah an&#254;ar &#254;rafstjands &#254;iu&#254;spilloda managein.</p> 
<p><A NAME="an_3:19">3:19</A>&nbsp;[CA] i&#254; Herodes sa taitrarkes gasakans fram imma bi Herodiadein, qen bro&#254;rs is, jah bi alla &#254;oei gawaurhta ubila Herodes.</p> 
<p><A NAME="an_3:20">3:20</A>&nbsp;[CA] anaaiauk jah &#254;ata ana alla jah galauk Iohannen in karkarai.</p> 
<p><A NAME="an_3:21">3:21</A>&nbsp;[CA] war&#254; &#254;an, bi&#254;e daupida alla managein, jah at Iesu ufdaupidamma jah bidjandin usluknoda himins,</p> 
<p><A NAME="an_3:22">3:22</A>&nbsp;[CA] jah atiddja ahma sa weiha leikis siunai swe ahaks ana ina, jah stibna us himina war&#254; qi&#254;andei: &#254;u is sunus meins sa liuba, in &#254;uzei waila galeikaida.</p> 
<p><A NAME="an_3:23">3:23</A>&nbsp;[CA] jah silba was Iesus swe jere &#254;rije tigiwe uf gakun&#254;ai, swaei sunus munds was Iosefis, sunaus Heleis,</p> 
<p><A NAME="an_3:24">3:24</A>&nbsp;[CA] sunaus Mat&#254;atis, sunaus Laiwweis, sunaus Mailkeis, sunaus Jannins, sunaus Iosefis,</p> 
<p><A NAME="an_3:25">3:25</A>&nbsp;[CA] sunaus Matta&#254;iwis, sunaus Ammons, sunaus Naumis, sunaus Aizleimis, sunaus Naggais,</p> 
<p><A NAME="an_3:26">3:26</A>&nbsp;[CA] sunaus Maha&#254;is, sunaus Matta&#254;iaus, sunaus Saimaieinis, sunaus Iosefis, sunaus Iodins,</p> 
<p><A NAME="an_3:27">3:27</A>&nbsp;[CA] sunaus Iohannins, sunaus Resins, sunaus Zauraubabilis, sunaus Sala&#254;ielis, sunaus Nerins,</p> 
<p><A NAME="an_3:28">3:28</A>&nbsp;[CA] sunaus Mailkeins, sunaus Addeins, sunaus Kosamis, sunaus Airmodamis, sunaus Heris,</p> 
<p><A NAME="an_3:29">3:29</A>&nbsp;[CA] sunaus Iosezis, sunaus Aileiaizairis, sunaus Ioreimis, sunaus Matta&#254;anis, sunaus Laiwweis,</p> 
<p><A NAME="an_3:30">3:30</A>&nbsp;[CA] sunaus Swmaions, sunaus Iudins, sunaus Iosefis, sunaus Iohannins, sunaus Aileiakeimis,</p> 
<p><A NAME="an_3:31">3:31</A>&nbsp;[CA] sunaus Mailaianis, sunaus Maeinanis, sunaus Matta&#254;anis, sunaus Na&#254;anis, sunaus Daweidis,</p> 
<p><A NAME="an_3:32">3:32</A>&nbsp;[CA] sunaus Iaissaizis, sunaus Obeidis, sunaus Bauauzis, sunaus Salmonis, sunaus Nahassonis,</p> 
<p><A NAME="an_3:33">3:33</A>&nbsp;[CA] sunaus Ameinadabis, sunaus Aramis, sunaus Aizoris, sunaus Faraizis, sunaus Iudins,</p> 
<p><A NAME="an_3:34">3:34</A>&nbsp;[CA] sunaus Iakobis, sunaus Isakis, sunaus Abrahamis, sunaus &#222;arins, sunaus Nakoris,</p> 
<p><A NAME="an_3:35">3:35</A>&nbsp;[CA] sunaus Sairokis, sunaus Ragawis, sunaus Falaigis, sunaus Aibairis, sunaus Salamis,</p> 
<p><A NAME="an_3:36">3:36</A>&nbsp;[CA] sunaus Kaeinanis, sunaus Arfaksadis, sunaus Semis, sunaus Nauelis, sunaus Lamaikis,</p> 
<p><A NAME="an_3:37">3:37</A>&nbsp;[CA] sunaus Ma&#254;usalis, sunaus Ainokis, sunaus Iaredis, sunaus Malailaielis, sunaus Kaeinanis,</p> 
<p><A NAME="an_3:38">3:38</A>&nbsp;[CA] sunaus Ainosis, sunaus Sedis, sunaus Adamis, sunaus gudis.</p> 
<p><A NAME="an_4:1">4:1</A>&nbsp;[CA] I&#254; Iesus, ahmins weihis fulls, gawandida sik fram Iaurdanau jah tauhans was in ahmin in au&#254;idai</p> 
<p><A NAME="an_4:2">4:2</A>&nbsp;[CA] dage fidwor tiguns, fraisans fram diabulau. jah ni matida waiht in dagam jainaim, jah at ustauhanaim &#254;aim dagam, bi&#254;e gredags war&#254;.</p> 
<p><A NAME="an_4:3">4:3</A>&nbsp;[CA] jah qa&#254; du imma diabulus: jabai sunaus sijais gudis, qi&#254; &#254;amma staina ei wair&#254;ai hlaibs.</p> 
<p><A NAME="an_4:4">4:4</A>&nbsp;[CA] jah andhof Iesus wi&#254;ra ina qi&#254;ands: gamelid ist &#254;atei ni bi hlaib ainana libaid manna, ak bi all waurde gudis.</p> 
<p><A NAME="an_4:5">4:5</A>&nbsp;[CA] jah ustiuhands ina diabulaus ana fairguni hauhata, ataugida imma allans &#254;iudinassuns &#254;is midjungardis in stika melis.</p> 
<p><A NAME="an_4:6">4:6</A>&nbsp;[CA] jah qa&#254; du imma sa diabulus: &#254;us giba &#254;ata waldufni &#254;ize allata jah wul&#254;u ize, unte mis atgiban ist, jah &#254;ishvammeh &#254;ei wiljau, giba &#254;ata.</p> 
<p><A NAME="an_4:7">4:7</A>&nbsp;[CA] &#254;u nu jabai inweitis mik in andwair&#254;ja meinamma, wair&#254;i&#254; &#254;ein all.</p> 
<p><A NAME="an_4:8">4:8</A>&nbsp;[CA] jah andhafjands imma Iesus qa&#254;: gamelid ist, fraujan gu&#254; &#254;einana inweitais jah imma ainamma fullafahjais.</p> 
<p><A NAME="an_4:9">4:9</A>&nbsp;[CA] &#254;a&#254;roh gatauh ina in Iairusalem jah gasatida ina ana giblin alhs jah qa&#254; du imma: jabai sunus sijais gudis, wairp &#254;uk &#254;a&#254;ro dala&#254;;</p> 
<p><A NAME="an_4:10">4:10</A>&nbsp;[CA] gamelid ist auk &#254;atei aggilum seinaim anabiudi&#254; bi &#254;uk du gafastan &#254;uk,</p> 
<p><A NAME="an_4:11">4:11</A>&nbsp;[CA] jah &#254;atei ana handum &#254;uk ufhaband, ei hvan ni gastagqjais bi staina fotu &#254;einana.</p> 
<p><A NAME="an_4:12">4:12</A>&nbsp;[CA] jah andhafjands qa&#254; imma Iesus &#254;atei qi&#254;an ist: ni fraisais fraujan gu&#254; &#254;einana.</p> 
<p><A NAME="an_4:13">4:13</A>&nbsp;[CA] jah ustiuhands all fraistobnjo diabulus, afsto&#254; fairra imma und mel.</p> 
<p><A NAME="an_4:14">4:14</A>&nbsp;[CA] jah gawandida sik Iesus in mahtai ahmins in Galeilaian, jah meri&#254;a urrann and all gawi bisitande bi ina.</p> 
<p><A NAME="an_4:15">4:15</A>&nbsp;[CA] jah is laisida in gaqum&#254;im ize, mikilids fram allaim.</p> 
<p><A NAME="an_4:16">4:16</A>&nbsp;[CA] jah qam in Nazarai&#254;, &#254;arei was fodi&#254;s, jah galai&#254; inn bi biuhtja seinamma in daga sabbato in swnagogein jah ussto&#254; siggwan bokos.</p> 
<p><A NAME="an_4:17">4:17</A>&nbsp;[CA] jah atgibanos wesun imma bokos Eisaeiins praufetus, jah uslukands &#254;os bokos bigat stad, &#254;arei was gamelid:</p> 
<p><A NAME="an_4:18">4:18</A>&nbsp;[CA] ahma fraujins ana mis, in &#254;izei gasalboda mik du wailamerjan unledaim, insandida mik du ganasjan &#254;ans gamalwidans hairtin,</p> 
<p><A NAME="an_4:19">4:19</A>&nbsp;[CA] merjan frahun&#254;anaim fralet jah blindaim siun, fraletan gamaidans in ga&#254;rafstein, merjan jer fraujins andanem.</p> 
<p><A NAME="an_4:20">4:20</A>&nbsp;[CA] jah faifal&#254; &#254;os bokos jah usgibands andbahta gasat. jah allaim in &#254;izai swnagogein wesun augona fairweitjandona du imma.</p> 
<p><A NAME="an_4:21">4:21</A>&nbsp;[CA] dugann &#254;an rodjan du im &#254;atei himma daga usfullnodedun mela &#254;o in ausam izwaraim.</p> 
<p><A NAME="an_4:22">4:22</A>&nbsp;[CA] jah allai alakjo weitwodidedun imma jah sildaleikidedun bi &#254;o waurda anstais &#254;o usgaggandona us mun&#254;a is jah qe&#254;un: niu sa ist sunus Iosefis?</p> 
<p><A NAME="an_4:23">4:23</A>&nbsp;[CA] jah qa&#254; du im: aufto qi&#254;i&#254; mis &#254;o gajukon: &#254;u leiki, hailei &#254;uk silban; hvan filu hausidedum waur&#254;an in Kafarnaum, tawei jah her in gabaur&#254;ai &#254;einai.</p> 
<p><A NAME="an_4:24">4:24</A>&nbsp;[CA] qa&#254; &#254;an: amen izwis qi&#254;a, &#254;atei ni ainshun praufete andanems ist in gabaur&#254;ai seinai:</p> 
<p><A NAME="an_4:25">4:25</A>&nbsp;[CA] a&#254;&#254;an bi sunjai qi&#254;a izwis &#254;atei managos widuwons wesun in dagam Heleiins in Israela, &#254;an galuknoda himins du jeram &#254;rim jah meno&#254;s saihs, swe war&#254; huhrus mikils and alla air&#254;a:</p> 
<p><A NAME="an_4:26">4:26</A>&nbsp;[CA] jah ni du ainaihun &#254;izo insandi&#254;s was Helias, alja in Saraipta Seidonais du qinon widuwon.</p> 
<p><A NAME="an_4:27">4:27</A>&nbsp;[CA] jah managai &#254;rutsfillai wesun uf Haileisaiu praufetau in Israela, jah ni ainshun ize gahrainids was, alja Naiman sa Saur.</p> 
<p><A NAME="an_4:28">4:28</A>&nbsp;[CA] jah fullai waur&#254;un allai modis in &#254;izai swnagogein hausjandans &#254;ata.</p> 
<p><A NAME="an_4:29">4:29</A>&nbsp;[CA] jah usstandans uskusun imma ut us baurg jah brahtedun ina und auhmisto &#254;is fairgunjis ana &#254;ammei so baurgs ize gatimrida was, du afdrausjan ina &#254;a&#254;ro.</p> 
<p><A NAME="an_4:30">4:30</A>&nbsp;[CA] i&#254; is &#254;airhlei&#254;ands &#254;airh midjans ins iddja.</p> 
<p><A NAME="an_4:31">4:31</A>&nbsp;[CA] jah galai&#254; in Kafarnaum, baurg Galeilaias jah was laisjands ins in sabbatim.</p> 
<p><A NAME="an_4:32">4:32</A>&nbsp;[CA] jah sildaleikidedun bi &#254;o laisein is, unte in waldufnja was waurd is.</p> 
<p><A NAME="an_4:33">4:33</A>&nbsp;[CA] jah in &#254;izai swnagogein was manna habands ahman unhul&#254;ons unhrainjana jah ufhropida,</p> 
<p><A NAME="an_4:34">4:34</A>&nbsp;[CA] qi&#254;ands: let! hva uns jah &#254;us, Iesu Nazorenu? qamt fraqistjan unsis? kann &#254;uk, hvas is, sa weiha gudis.</p> 
<p><A NAME="an_4:35">4:35</A>&nbsp;[CA] jah gahvotida imma Iesus qi&#254;ands: afdobn jah usgagg us &#254;amma. jah gawairpands ina sa unhul&#254;a in midjaim urrann af imma, ni waihtai gaska&#254;jands imma.</p> 
<p><A NAME="an_4:36">4:36</A>&nbsp;[CA] jah war&#254; afslau&#254;nan <a> allans, jah rodidedun du sis misso qi&#254;andans: hva waurde &#254;ata, &#254;atei mi&#254; waldufnja jah mahtai anabiudi&#254; &#254;aim unhrainjam ahmam jah usgaggand?</p> 
<p><A NAME="an_4:37">4:37</A>&nbsp;[CA] jah usiddja meri&#254;a fram imma and allans stadins &#254;is bisunjane landis.</p> 
<p><A NAME="an_4:38">4:38</A>&nbsp;[CA] usstandands &#254;an us &#254;izai swnagogai galai&#254; in gard Seimonis. swaihro &#254;an &#254;is Seimonis was anahabaida brinnon mikilai, jah bedun ina bi &#254;o.</p> 
<p><A NAME="an_4:39">4:39</A>&nbsp;[CA] jah atstandands ufar ija gasok &#254;izai brinnon, jah aflailot ija. sunsaiw &#254;an usstandandei andbahtida im.</p> 
<p><A NAME="an_4:40">4:40</A>&nbsp;[CA] mi&#254;&#254;anei &#254;an sagq sunno, allai swa managai swe habaidedun siukans sauhtim missaleikaim, brahtedun ins at imma: i&#254; is ainhvarjammeh ize handuns analagjands gahailida ins.</p> 
<p><A NAME="an_4:41">4:41</A>&nbsp;[CA] usiddjedun &#254;an jah unhul&#254;ons af managaim hropjandeins jah qi&#254;andeins &#254;atei &#254;u is Xristus, sunus gudis. jah gasakands im ni lailot &#254;os rodjan, unte wissedun [silban] Xristu ina wisan.</p> 
<p><A NAME="an_4:42">4:42</A>&nbsp;[CA] bi&#254;eh &#254;an war&#254; dags, usgaggands galai&#254; ana au&#254;jana stad, jah manageins sokidedun ina jah qemun und ina jah gahabaidedun ina, ei ni afli&#254;i fairra im.</p> 
<p><A NAME="an_4:43">4:43</A>&nbsp;[CA] &#254;aruh is qa&#254; du im &#254;atei jah &#254;aim an&#254;araim baurgim wailamerjan ik skal bi &#254;iudangardja gudis, unte du&#254;e mik insandida.</p> 
<p><A NAME="an_4:44">4:44</A>&nbsp;[CA] jah was merjands in swnagogim Galeilaias.</p> 
<p><A NAME="an_5:1">5:1</A>&nbsp;[CA] Jah war&#254;, mi&#254;&#254;anei managei anatramp ina du hausjan waurd gudis, jah is silba was standands nehva saiwa Gainnesarai&#254;,</p> 
<p><A NAME="an_5:2">5:2</A>&nbsp;[CA] jah gasahv twa skipa standandona at &#254;amma saiwa, i&#254; fiskjans afgaggandans af im us&#254;wohun natja.</p> 
<p><A NAME="an_5:3">5:3</A>&nbsp;[CA] galai&#254; &#254;an in ain &#254;ize skipe, &#254;atei was Seimonis; haihait ina aftiuhan fairra sta&#254;a leitil jah gasitands laisida us &#254;amma skipa manageins.</p> 
<p><A NAME="an_5:4">5:4</A>&nbsp;[CA] bi&#254;eh &#254;an gaandida rodjands, qa&#254; du Seimonau: brigg ana diupi&#254;a, jah athahid &#254;o natja izwara du fiskon.</p> 
<p><A NAME="an_5:5">5:5</A>&nbsp;[CA] jah andhafjands Seimon qa&#254; du imma: talzjand, alla naht &#254;airharbaidjandans waiht ni nemum; i&#254; afar waurda &#254;einamma wairpam natja.</p> 
<p><A NAME="an_5:6">5:6</A>&nbsp;[CA] jah &#254;ata taujandans galukun manageins fiske filu, swe natja dishnupnodedun ize.</p> 
<p><A NAME="an_5:7">5:7</A>&nbsp;[CA] jah bandwidedun gamanam &#254;oei wesun in an&#254;aramma skipa, ei atiddjedeina hilpan ize. jah qemun jah gafullidedun ba &#254;o skipa, swe sugqun.</p> 
<p><A NAME="an_5:8">5:8</A>&nbsp;[CA] gaumjands &#254;an Seimon Paitrus draus du kniwam Iesuis qi&#254;ands: [bidja &#254;uk] usgagg fairra mis, unte manna frawaurhts im, frauja.</p> 
<p><A NAME="an_5:9">5:9</A>&nbsp;[CA] sildaleik auk dishabaida ina jah allans &#254;ans mi&#254; imma in gafahis &#254;ize fiske &#254;anzei ganutun;</p> 
<p><A NAME="an_5:10">5:10</A>&nbsp;[CA] samaleikoh &#254;an jah Iakobau jah Iohannen, sununs Zaibaidaiaus, &#254;aiei wesun gadailans Seimona. jah qa&#254; du Seimona Iesus: ni ogs &#254;us, fram himma nu manne sind nutans.</p> 
<p><A NAME="an_5:11">5:11</A>&nbsp;[CA] jah gatiuhandans &#254;o skipa ana air&#254;a afleitandans allata laistidedun afar imma.</p> 
<p><A NAME="an_5:12">5:12</A>&nbsp;[CA] jah war&#254;, mi&#254;&#254;anei was is in ainai baurge, jah sai, manna fulls &#254;rutsfillis jah gasaihvands Iesu driusands ana andwair&#254;i bad ina qi&#254;ands: frauja, jabai wileis, magt mik gahrainjan.</p> 
<p><A NAME="an_5:13">5:13</A>&nbsp;[CA] jah ufrakjands handu attaitok imma qi&#254;ands: wiljau, wair&#254; hrains. jah suns &#254;ata &#254;rutsfill aflai&#254; af imma.</p> 
<p><A NAME="an_5:14">5:14</A>&nbsp;[CA] jah is faurbaud imma ei mann ni qe&#254;i; ak gagg jah ataugei &#254;uk silban gudjin jah atbair imma fram &#254;izai gahraineinai &#254;einai &#254;atei anabaud Moses du weitwodi&#254;ai im.</p> 
<p><A NAME="an_5:15">5:15</A>&nbsp;[CA] usmernoda &#254;an &#254;ata waurd mais bi ina, jah garunnun hiuhmans managai hausjon jah leikinon fram imma sauhte seinaizo.</p> 
<p><A NAME="an_5:16">5:16</A>&nbsp;[CA] i&#254; is was aflei&#254;ands ana au&#254;idos jah bidjands.</p> 
<p><A NAME="an_5:17">5:17</A>&nbsp;[CA] jah war&#254; in ainamma dage, jah is was laisjands. jah wesun sitandans Fareisaieis jah witodalaisarjos, &#254;aiei wesun gaqumanai us allamma haimo Galeilaias jah Iudaias jah Iairusaulwmon; jah mahts fraujins was du hailjan ins.</p> 
<p><A NAME="an_5:18">5:18</A>&nbsp;[CA] jah sai mans bairandans ana ligra mannan saei was usli&#254;a, jah sokidedun hvaiwa ina innatbereina jah galagidideina in andwair&#254;ja is.</p> 
<p><A NAME="an_5:19">5:19</A>&nbsp;[CA] jah ni bigitandans hvaiwa innatbereina ina in manageins, ussteigandans ana hrot and skaljos, gasatidedun ina mi&#254; &#254;amma badja in midjaim faura Iesua.</p> 
<p><A NAME="an_5:20">5:20</A>&nbsp;[CA] jah gasaihvands galaubein ize qa&#254; du &#254;amma usli&#254;in: manna, afleitanda &#254;us frawaurhteis &#254;einos.</p> 
<p><A NAME="an_5:21">5:21</A>&nbsp;[CA] jah dugunnun &#254;agkjan &#254;ai bokarjos jah Fareisaieis qi&#254;andans: hvas ist sa, saei rodei&#254; naiteinins? hvas mag afletan frawaurhtins, alja ains gu&#254;?</p> 
<p><A NAME="an_5:22">5:22</A>&nbsp;[CA] ufkunnands &#254;an Iesus mitonins ize andhafjands qa&#254; du im: hva bi&#254;agkei&#254; in hairtam izwaraim?</p> 
<p><A NAME="an_5:23">5:23</A>&nbsp;[CA] hva&#254;ar ist azetizo qi&#254;an: afletanda &#254;us frawaurhteis, &#254;au qi&#254;an: urreis jah gagg?</p> 
<p><A NAME="an_5:24">5:24</A>&nbsp;[CA] a&#254;&#254;an ei witeid &#254;atei waldufni habaid sa sunus mans ana air&#254;ai afletan frawaurhtins, qa&#254; du &#254;amma usli&#254;in: du &#254;us qi&#254;a, urreis jah ushafjands &#254;ata badi &#254;einata gagg in gard &#254;einana.</p> 
<p><A NAME="an_5:25">5:25</A>&nbsp;[CA] jah sunsaiw usstandands in andwair&#254;ja ize, ushafjands ana &#254;ammei lag, galai&#254; in gard seinana mikiljands gu&#254;.</p> 
<p><A NAME="an_5:26">5:26</A>&nbsp;[CA] jah usfilmei dissat allans, jah mikilidedun gu&#254; jah fullai waur&#254;un agisis qi&#254;andans &#254;atei gasaihvam wul&#254;aga himma daga.</p> 
<p><A NAME="an_5:27">5:27</A>&nbsp;[CA] jah afar &#254;ata usiddja jah gasahv motari, namin Laiwwi, sitandan ana motastada, jah qa&#254; du imma: laistei afar mis.</p> 
<p><A NAME="an_5:28">5:28</A>&nbsp;[CA] jah bilei&#254;ands allaim, usstandands iddja afar imma.</p> 
<p><A NAME="an_5:29">5:29</A>&nbsp;[CA] jah gawaurhta dauht mikila Laiwweis imma in garda seinamma, jah was managei motarje mikila jah an&#254;araize, &#254;aiei wesun mi&#254; im anakumbjandans.</p> 
<p><A NAME="an_5:30">5:30</A>&nbsp;[CA] jah birodidedun bokarjos ize jah Fareisaieis du siponjam is qi&#254;andans: duhve mi&#254; &#254;aim motarjam jah frawaurhtaim matjid jah drigkid?</p> 
<p><A NAME="an_5:31">5:31</A>&nbsp;[CA] jah andhafjands Iesus qa&#254; du im: ni &#254;aurbun hailai leikeis, ak &#254;ai unhailans.</p> 
<p><A NAME="an_5:32">5:32</A>&nbsp;[CA] ni qam la&#254;on garaihtans, ak frawaurhtans in idreiga.</p> 
<p><A NAME="an_5:33">5:33</A>&nbsp;[CA] i&#254; eis qe&#254;un du imma: duhve siponjos Iohannes fastand ufta jah bidos taujand, samaleiko jah Fareisaiei, i&#254; &#254;ai &#254;einai siponjos matjand jah drigkand?</p> 
<p><A NAME="an_5:34">5:34</A>&nbsp;[CA] &#254;aruh is qa&#254; du im: ni magud sununs bru&#254;fadis, unte sa bru&#254;fads mi&#254; im ist, gataujan fastan.</p> 
<p><A NAME="an_5:35">5:35</A>&nbsp;[CA] a&#254;&#254;an qimand dagos, jah &#254;an afnimada af im sa bru&#254;fads, jah &#254;an fastand in jainaim dagam.</p> 
<p><A NAME="an_5:36">5:36</A>&nbsp;[CA] qa&#254;uh &#254;an jah gajukon du im, &#254;atei ainshun plat snagins niujis ni lagjid ana snagan fairnjana, ai&#254;&#254;au jah sa niuja aftaurnid, jah &#254;amma fairnjin ni gatimid &#254;ata af &#254;amma niujin.</p> 
<p><A NAME="an_5:37">5:37</A>&nbsp;[CA] jah ainshun ni giutid wein niujata in balgins fairnjans, ai&#254;&#254;au distairid &#254;ata niujo wein &#254;ans balgins jah silbo usgutni&#254;, jah &#254;ai balgeis fraqistnand;</p> 
<p><A NAME="an_5:38">5:38</A>&nbsp;[CA] ak wein juggata in balgins niujans giutand, jah bajo&#254;s gafastanda.</p> 
<p><A NAME="an_5:39">5:39</A>&nbsp;[CA] jah ainshun drigkandane fairni, ni suns wili jugg; qi&#254;i&#254; auk: &#254;ata fairnjo batizo ist.</p> 
<p><A NAME="an_6:1">6:1</A>&nbsp;[CA] Jah war&#254; in sabbato an&#254;aramma frumin gaggan imma &#254;airh atisk, jah raupidedun ahsa siponjos is jah matidedun bnauandans handum.</p> 
<p><A NAME="an_6:2">6:2</A>&nbsp;[CA] i&#254; sumai Fareisaie qe&#254;un du im: hva taujid &#254;atei ni skuld ist taujan in sabbato dagam?</p> 
<p><A NAME="an_6:3">6:3</A>&nbsp;[CA] jah andhafjands wi&#254;ra ins Iesus qa&#254;: ni &#254;ata ussuggwud &#254;atei gatawida Daweid, &#254;an gredags was, silba jah &#254;aiei mi&#254; imma wesun?</p> 
<p><A NAME="an_6:4">6:4</A>&nbsp;[CA] hvaiwa inngalai&#254; in gard gudis jah hlaibans faurlageinais usnam jah matida jah gaf &#254;aim mi&#254; sis wisandam, &#254;anzei ni skuld ist matjan, nibai ainaim gudjam?</p> 
<p><A NAME="an_6:5">6:5</A>&nbsp;[CA] jah qa&#254; du im &#254;atei frauja ist sa sunus mans jah &#254;amma sabbato daga.</p> 
<p><A NAME="an_6:6">6:6</A>&nbsp;[CA] jah war&#254; &#254;an in an&#254;aramma daga sabbato galei&#254;an imma in swnagogein jah laisjan. jah was jainar manna, jah handus is so taihswo was &#254;aursus.</p> 
<p><A NAME="an_6:7">6:7</A>&nbsp;[CA] witaidedunuh &#254;an &#254;ai bokarjos jah Fareisaieis, jau in sabbato daga leikinodedi, ei bigeteina til du wrohjan ina.</p> 
<p><A NAME="an_6:8">6:8</A>&nbsp;[CA] i&#254; is wissuh mitonins ize jah qa&#254; du &#254;amma mann, &#254;amma &#254;aursja habandin handu: urreis jah stand in midjaim. &#254;aruh is urreisands gasto&#254;.</p> 
<p><A NAME="an_6:9">6:9</A>&nbsp;[CA] qa&#254; &#254;an Iesus du im: fraihna izwis hva skuld ist sabbato dagam, &#254;iu&#254; taujan &#254;au un&#254;iu&#254; taujan, saiwala ganasjan &#254;au usqistjan?</p> 
<p><A NAME="an_6:10">6:10</A>&nbsp;[CA] jah ussaihvands allans ins qa&#254; du imma: ufrakei &#254;o handu &#254;eina. &#254;aruh is ufrakida, jah gasto&#254; so handus is, swaswe so an&#254;ara.</p> 
<p><A NAME="an_6:11">6:11</A>&nbsp;[CA] i&#254; eis fullai waur&#254;un unfrodeins jah rodidedun du sis misso hva tawidideina &#254;amma Iesua.</p> 
<p><A NAME="an_6:12">6:12</A>&nbsp;[CA] jah war&#254; in dagam &#254;aim, ei usiddja Iesus in fairguni bidjan; jah was naht &#254;airwakands in bidai gudis.</p> 
<p><A NAME="an_6:13">6:13</A>&nbsp;[CA] jah bi&#254;e war&#254; dags, atwopida siponjans seinans jah gawaljands us im twalib, &#254;anzei jah apaustuluns namnida:</p> 
<p><A NAME="an_6:14">6:14</A>&nbsp;[CA] Seimon &#254;anei jah namnida Paitru, jah Andraian bro&#254;ar is; Iakobu jah Iohannen, Filippu jah Bar&#254;ulomaiu;</p> 
<p><A NAME="an_6:15">6:15</A>&nbsp;[CA] Ma&#254;&#254;aiu jah &#222;oman, Iakobu &#254;ana Alfaius jah Seimon &#254;ana haitanan Zeloten;</p> 
<p><A NAME="an_6:16">6:16</A>&nbsp;[CA] Iudan Iakobaus jah Iudan Iskarioten, saei jah war&#254; galewjands ina.</p> 
<p><A NAME="an_6:17">6:17</A>&nbsp;[CA] jah atgaggands dala&#254; mi&#254; im gasto&#254; ana stada ibnamma jah hiuma siponje is jah hansa mikila manageins af allamma Iudaias jah Iairusalem jah &#254;ize faur marein Twre jah Seidone [jah an&#254;araizo baurge],</p> 
<p><A NAME="an_6:18">6:18</A>&nbsp;[CA] &#254;aiei qemun hausjan imma jah hailjan sik sauhte seinaizo; jah &#254;ai anahabaidans fram ahmam unhrainjaim, jah gahailidai waur&#254;un.</p> 
<p><A NAME="an_6:19">6:19</A>&nbsp;[CA] jah alla managei sokidedun attekan imma, unte mahts af imma usiddja jah ganasida allans.</p> 
<p><A NAME="an_6:20">6:20</A>&nbsp;[CA] jah is ushafjands augona seina du siponjam seinaim qa&#254;: audagai jus unledans ahmin, unte izwara ist &#254;iudangardi himine.</p> 
<p><A NAME="an_6:21">6:21</A>&nbsp;[CA] audagai jus gredagans nu, unte sadai wair&#254;i&#254;. audagai jus gretandans nu, unte ufhlohjanda.</p> 
<p><A NAME="an_6:22">6:22</A>&nbsp;[CA] audagai siju&#254;, &#254;an fijand izwis mans jah afskaidand izwis jah idweitjand jah uswairpand namin izwaramma swe ubilamma in sunaus mans;</p> 
<p><A NAME="an_6:23">6:23</A>&nbsp;[CA] faginod in jainamma daga jah laikid, unte sai, mizdo izwara managa in himinam; bi &#254;amma auk tawidedun praufetum attans ize.</p> 
<p><A NAME="an_6:24">6:24</A>&nbsp;[CA] a&#254;&#254;an wai izwis &#254;aim gabeigam, unte ju habaid ga&#254;laiht izwara.</p> 
<p><A NAME="an_6:25">6:25</A>&nbsp;[CA] wai izwis, jus sadans nu, unte gredagai wair&#254;i&#254;; wai izwis, jus hlahjandans nu, unte gaunon jah gretan duginnid.</p> 
<p><A NAME="an_6:26">6:26</A>&nbsp;[CA] wai, &#254;an waila izwis qi&#254;and allai mans; samaleiko allis tawidedun galiugapraufetum attans ize.</p> 
<p><A NAME="an_6:27">6:27</A>&nbsp;[CA] akei izwis qi&#254;a &#254;aim hausjandam: frijod &#254;ans hatandans izwis; waila taujaid &#254;aim fijandam izwis.</p> 
<p><A NAME="an_6:28">6:28</A>&nbsp;[CA] &#254;iu&#254;jai&#254; &#254;ans fraqi&#254;andans izwis; bidjaid fram &#254;aim anamahtjandam izwis.</p> 
<p><A NAME="an_6:29">6:29</A>&nbsp;[CA] &#254;amma stautandin &#254;uk bi kinnu, galewei imma jah an&#254;ara; jah &#254;amma nimandin af &#254;us wastja, jah paida ni warjais.</p> 
<p><A NAME="an_6:30">6:30</A>&nbsp;[CA] hvammeh &#254;an bidjandane &#254;uk gif jah af &#254;amma nimandin &#254;ein ni lausei.</p> 
<p><A NAME="an_6:31">6:31</A>&nbsp;[CA] jah swaswe wileid ei taujaina izwis mans, jah jus taujaid im samaleiko.</p> 
<p><A NAME="an_6:32">6:32</A>&nbsp;[CA] a&#254;&#254;an jabai frijod &#254;ans frijondans izwis, hva izwis laune ist? jah auk &#254;ai frawaurhtans &#254;ans frijondans sik frijond.</p> 
<p><A NAME="an_6:33">6:33</A>&nbsp;[CA] jah jabai &#254;iu&#254; taujaid &#254;aim &#254;iu&#254; taujandam izwis, hva izwis laune ist? jah auk &#254;ai frawaurhtans &#254;ata samo taujand.</p> 
<p><A NAME="an_6:34">6:34</A>&nbsp;[CA] jah jabai leihvid fram &#254;aimei weneid andniman, hva izwis laune ist? jah auk frauwaurhtai frawaurhtaim leihvand, ei andnimaina samalaud.</p> 
<p><A NAME="an_6:35">6:35</A>&nbsp;[CA] swe&#254;auh frijod &#254;ans fijands izwarans, &#254;iu&#254; taujaid jah leihvaid ni waihtais uswenans, jah wair&#254;i&#254; mizdo izwara managa, jah wair&#254;i&#254; sunjus hauhistins, unte is gods ist &#254;aim unfagram jah unseljam.</p> 
<p><A NAME="an_6:36">6:36</A>&nbsp;[CA] wair&#254;aid blei&#254;jandans, swaswe jah atta izwar blei&#254;s ist.</p> 
<p><A NAME="an_6:37">6:37</A>&nbsp;[CA] jah ni stojid, ei ni stojaindau; ni afdomjaid, jah ni afdomjanda; fraletaid, jah fraletanda.</p> 
<p><A NAME="an_6:38">6:38</A>&nbsp;[CA] gibaid, jah gibada izwis, mitads goda jah ufarfulla jah gawigana jah ufargutana gibada in barm izwarana; &#254;izai auk samon mitadjon &#254;izaiei mitid mitada izwis.</p> 
<p><A NAME="an_6:39">6:39</A>&nbsp;[CA] qa&#254;uh &#254;an gajukon im: ibai mag blinds blindana tiuhan? niu bai in dal gadriusand?</p> 
<p><A NAME="an_6:40">6:40</A>&nbsp;[CA] nist siponeis ufar laisari seinana; i&#254; gamanwids hvarjizuh wair&#254;ai swe laisaris is.</p> 
<p><A NAME="an_6:41">6:41</A>&nbsp;[CA] a&#254;&#254;an hva gaumeis gramsta in augin bro&#254;rs &#254;einis, i&#254; anza in &#254;einamma augin ni gaumeis?</p> 
<p><A NAME="an_6:42">6:42</A>&nbsp;[CA] ai&#254;&#254;au hvaiwa magt qi&#254;an du bro&#254;r &#254;einamma: bro&#254;ar let, ik uswairpa gramsta &#254;amma in augin &#254;einamma, silba in augin &#254;einamma anza ni gaumjands? liuta, uswairp faur&#254;is &#254;amma anza us augin &#254;einamma, jah &#254;an gaumjais uswairpan gramsta &#254;amma in augin bro&#254;rs &#254;einis.</p> 
<p><A NAME="an_6:43">6:43</A>&nbsp;[CA] ni auk ist bagms gods taujands akran ubil, nih &#254;an bagms ubils taujands akran god.</p> 
<p><A NAME="an_6:44">6:44</A>&nbsp;[CA] hvarjizuh raihtis bagme us swesamma akrana uskun&#254;s ist; ni auk us &#254;aurnum lisand[a] smakkans, nih &#254;an us aihvatundjai trudand[a] weinabasja.</p> 
<p><A NAME="an_6:45">6:45</A>&nbsp;[CA] &#254;iu&#254;eigs manna us &#254;iu&#254;eigamma huzda hairtins seinis usbairid &#254;iu&#254;, jah ubils manna us ubilamma hairtins seinis usbairid ubil: uzuh allis ufarfullein hairtins rodeid mun&#254;s is.</p> 
<p><A NAME="an_6:46">6:46</A>&nbsp;[CA] a&#254;&#254;an hva mik haitid frauja, frauja! jah ni taujid &#254;atei qi&#254;a?</p> 
<p><A NAME="an_6:47">6:47</A>&nbsp;[CA] hvazuh sa gaggands du mis jah hausjands waurda meina jah taujands &#254;o, ataugja izwis hvamma galeiks ist.</p> 
<p><A NAME="an_6:48">6:48</A>&nbsp;[CA] galeiks ist mann timrjandin razn, saei grob jah gadiupida jah gasatida grunduwaddjau ana staina. at garunjon &#254;an waur&#254;anai bistagq ahva bi jainamma razna jah ni mahta gawagjan ita; gasulid auk was ana &#254;amma staina.</p> 
<p><A NAME="an_6:49">6:49</A>&nbsp;[CA] i&#254; sa hausjands jah ni taujands galeiks ist mann timrjandin razn ana air&#254;ai inuh grunduwaddju, &#254;atei bistagq flodus, jah suns gadraus, jah war&#254; so uswalteins &#254;is raznis mikila.</p> 
<p><A NAME="an_7:1">7:1</A>&nbsp;[CA] Bi&#254;e &#254;an usfullida alla &#254;o waurda seina in hliumans manageins, galai&#254; in Kafarnaum.</p> 
<p><A NAME="an_7:2">7:2</A>&nbsp;[CA] hundafade &#254;an sumis skalks siukands swultawair&#254;ja , saei was imma swers.</p> 
<p><A NAME="an_7:3">7:3</A>&nbsp;[CA] gahausjands &#254;an bi Iesu insandida du imma sinistans Iudaie, bidjands ina ei qimi jah ganasidedi &#254;ana skalk is.</p> 
<p><A NAME="an_7:4">7:4</A>&nbsp;[CA] i&#254; eis qimandans at Iesua bedun ina usdaudo, qi&#254;andans &#254;atei wair&#254;s ist, &#254;ammei fragibis &#254;ata;</p> 
<p><A NAME="an_7:5">7:5</A>&nbsp;[CA] unte frijo&#254; &#254;iuda unsara, jah swnagogein is gatimrida unsis.</p> 
<p><A NAME="an_7:6">7:6</A>&nbsp;[CA] i&#254; Iesus iddjuh mi&#254; im. jah ju&#254;an ni fairra wisandin imma &#254;amma garda, insandida du imma sa hundafads frijonds, qi&#254;ands du imma: frauja, ni draibei &#254;uk, unte ni im wair&#254;s ei uf hrot mein inngaggais.</p> 
<p><A NAME="an_7:7">7:7</A>&nbsp;[CA] du&#254;ei ni mik silban wair&#254;ana rahnida at &#254;us qiman; ak qi&#254; waurda, jah gahailnid sa &#254;iumagus meins.</p> 
<p><A NAME="an_7:8">7:8</A>&nbsp;[CA] jah &#254;an auk ik manna im uf waldufnja gasatids, habands uf mis silbin gadrauhtins; jah qi&#254;a du &#254;amma: gagg, jah gaggid; jah an&#254;aramma: qim her, jah qimid; jah du skalka meinamma: tawei &#254;ata, jah taujid.</p> 
<p><A NAME="an_7:9">7:9</A>&nbsp;[CA] gahausjands &#254;an &#254;ata Iesus sildaleikida ina jah wandjands sik du &#254;izai afarlaistjandein sis managein qa&#254;: amen, qi&#254;a izwis, ni in Israela swalauda galaubein bigat.</p> 
<p><A NAME="an_7:10">7:10</A>&nbsp;[CA] jah gawandjandans sik &#254;ai insandidans du garda bigetun &#254;ana siukan skalk hailana.</p> 
<p><A NAME="an_7:11">7:11</A>&nbsp;[CA] jah war&#254; in &#254;amma afardaga, iddja in baurg namnida Naem; jah mididdjedun imma siponjos is ganohai jah manageins filu.</p> 
<p><A NAME="an_7:12">7:12</A>&nbsp;[CA] bi&#254;eh &#254;an nehva was daura &#254;izos baurgs, &#254;aruh sai, utbaurans was naus, sunus ainaha ai&#254;ein seinai, jah si silbo widowo, jah managei &#254;izos baurgs ganoha mi&#254; izai.</p> 
<p><A NAME="an_7:13">7:13</A>&nbsp;[CA] jah gasaihvands &#254;o frauja [Iesus] infeinoda du izai jah qa&#254; du izai: ni gret!</p> 
<p><A NAME="an_7:14">7:14</A>&nbsp;[CA] jah duatgaggands attaitok hvilftrjom; i&#254; &#254;ai bairandans gasto&#254;un; jah qa&#254;: juggalaud, du &#254;us qi&#254;a: urreis!</p> 
<p><A NAME="an_7:15">7:15</A>&nbsp;[CA] jah ussat sa naus jah dugann rodjan. jah atgaf ina ai&#254;ein is.</p> 
<p><A NAME="an_7:16">7:16</A>&nbsp;[CA] dissat &#254;an allans agis, jah mikilidedun gu&#254;, qi&#254;andans &#254;atei praufetus mikils urrais in unsis, jah &#254;atei gaweisoda gu&#254; manageins seinaizos.</p> 
<p><A NAME="an_7:17">7:17</A>&nbsp;[CA] jah usiddja &#254;ata waurd and alla Iudaia bi ina jah and allans bisitands.</p> 
<p><A NAME="an_7:18">7:18</A>&nbsp;[CA] jah gataihun Iohannen siponjos is bi alla &#254;o.</p> 
<p><A NAME="an_7:19">7:19</A>&nbsp;[CA] jah athaitands twans siponje seinaize Iohannes insandida ins du Iesua qi&#254;ands: &#254;&#251; is sa qimanda &#254;au an&#254;aranu wenjaima?</p> 
<p><A NAME="an_7:20">7:20</A>&nbsp;[CA] qimandans &#254;an at imma &#254;ai wairos qe&#254;un: Iohannes sa daupjands insandida ugkis du &#254;us, qi&#254;ands: &#254;&#251; is sa qimanda &#254;au an&#254;aranu wenjaima?</p> 
<p><A NAME="an_7:21">7:21</A>&nbsp;[CA] inuh &#254;an &#254;izai hveilai gahailida managans af sauhtim jah slahim jah ahmane ubilaize jah blindaim managaim fragaf siun.</p> 
<p><A NAME="an_7:22">7:22</A>&nbsp;[CA] jah andhafjands Iesus qa&#254; du im: gaggandans gateihats Iohannen &#254;atei gasehvuts jah gahausideduts, &#254;atei blindai ussaihvand, haltai gaggand, &#254;rutsfillai gahrainjanda, baudai gahausjand, naweis urreisand, unledai wailamerjanda;</p> 
<p><A NAME="an_7:23">7:23</A>&nbsp;[CA] jah audags ist sahvazuh saei ni gamarzjada in mis.</p> 
<p><A NAME="an_7:24">7:24</A>&nbsp;[CA] at galei&#254;andam &#254;an &#254;aim airum Iohannes dugann rodjan du manageim bi Iohannen: hva usiddjedu&#254; in au&#254;ida saihvan? raus fram winda wagid?</p> 
<p><A NAME="an_7:25">7:25</A>&nbsp;[CA] akei hva usiddjedu&#254; saihvan? mannan in hnasqjaim wastjom gawasidana? sai, &#254;ai in wastjom wul&#254;agaim jah fodeinai wisandans in &#254;iudangardjom sind.</p> 
<p><A NAME="an_7:26">7:26</A>&nbsp;[CA] akei hva usiddjedu&#254; saihvan? praufetu? jai, qi&#254;a izwis, jah mais praufetu.</p> 
<p><A NAME="an_7:27">7:27</A>&nbsp;[CA] sa ist, bi &#254;anei gamelid ist: sai, ik insandja aggilu meinana faura andwair&#254;ja &#254;einamma, saei gamanweid wig &#254;einana faura &#254;us.</p> 
<p><A NAME="an_7:28">7:28</A>&nbsp;[CA] qi&#254;a allis izwis, maiza in baurim qinono praufetus Iohanne &#254;amma daupjandin ainshun nist; i&#254; sa minniza [imma] in &#254;iudangardjai gudis maiza imma ist.</p> 
<p><A NAME="an_7:29">7:29</A>&nbsp;[CA] jah alla managei gahausjandei jah motarjos garaihtana domidedun gu&#254;, ufdaupidai daupeinai Iohannis.</p> 
<p><A NAME="an_7:30">7:30</A>&nbsp;[CA] i&#254; Fareisaieis jah witodafastjos runa gudis fraqe&#254;un ana sik, ni daupidai fram imma.</p> 
<p><A NAME="an_7:31">7:31</A>&nbsp;[CA] hve nu galeiko &#254;ans mans &#254;is kunjis, jah hve sijaina galeikai?</p> 
<p><A NAME="an_7:32">7:32</A>&nbsp;[CA] galeikai sind barnam &#254;aim in garunsai sitandam jah wopjandam seina misso jah qi&#254;andam: swiglodedum izwis jah ni plinsidedu&#254;, gaunodedum izwis jan~ni gaigrotu&#254;.</p> 
<p><A NAME="an_7:33">7:33</A>&nbsp;[CA] urrann raihtis Iohannes sa daupjands, nih hlaif matjands nih wein drigkands, jah qi&#254;i&#254;: unhul&#254;on habai&#254;.</p> 
<p><A NAME="an_7:34">7:34</A>&nbsp;[CA] urrann sunus mans matjands jah drigkands, jah qi&#254;i&#254;: sai, manna afetja jah weindrugkja, frijonds motarje jah frawaurhtaize.</p> 
<p><A NAME="an_7:35">7:35</A>&nbsp;[CA] jah gasunjoda war&#254; handugei fram barnam seinaim allaim.</p> 
<p><A NAME="an_7:36">7:36</A>&nbsp;[CA] ba&#254; &#254;an ina sums Fareisaie ei matidedi mi&#254; imma; jah atgaggands in gard &#254;is Fareisaiaus anakumbida.</p> 
<p><A NAME="an_7:37">7:37</A>&nbsp;[CA] &#254;aruh sai, qino in &#254;izai baurg, sei was frawaurhta, jah ufkunnandei &#254;atei anakumbida in razna &#254;is Fareisaiaus, briggandei alabalstraun balsanis</p> 
<p><A NAME="an_7:38">7:38</A>&nbsp;[CA] jah standandei faura fotum is aftaro greitandei, dugann natjan fotuns is tagram jah skufta haubidis seinis biswarb jah kukida fotum is jah gasalboda &#254;amma balsana.</p> 
<p><A NAME="an_7:39">7:39</A>&nbsp;[CA] gasaihvands &#254;an sa Fareisaius, saei haihait ina, rodida sis ains qi&#254;ands: sa i&#254; wesi praufetus, ufkun&#254;edi &#254;au, hvo jah hvileika so qino sei teki&#254; imma, &#254;atei frawaurhta ist.</p> 
<p><A NAME="an_7:40">7:40</A>&nbsp;[CA] jah andhafjands Iesus qa&#254; du Paitrau: Seimon, skal &#254;us hva qi&#254;an. i&#254; is qa&#254;: laisari, qi&#254;!</p> 
<p><A NAME="an_7:41">7:41</A>&nbsp;[CA] twai dulgis skulans wesun dulgahaitjin sumamma; ains skulda skatte fimf hunda, i&#254; an&#254;ar fimf tiguns.</p> 
<p><A NAME="an_7:42">7:42</A>&nbsp;[CA] ni habandam &#254;an <i> hva&#254;ro usgebeina, baim fragaf. hva&#254;ar nu &#254;ize, qi&#254;, mais ina frijod?</p> 
<p><A NAME="an_7:43">7:43</A>&nbsp;[CA] andhafjands &#254;an Seimon qa&#254;: &#254;ana gawenja &#254;ammei managizo fragaf. &#254;aruh is qa&#254; du imma: raihtaba stauides.</p> 
<p><A NAME="an_7:44">7:44</A>&nbsp;[CA] jah gawandjands sik du &#254;izai qinon qa&#254; du Seimona: gasaihvis &#254;o qinon? atgaggandin in gard &#254;einana wato mis ana fotuns meinans ni gaft; i&#254; si tagram seinaim ganatida meinans fotuns jah skufta seinamma biswarb.</p> 
<p><A NAME="an_7:45">7:45</A>&nbsp;[CA] ni kukides mis; i&#254; si, fram &#254;ammei innatiddja, ni swaif bikukjan fotuns meinans.</p> 
<p><A NAME="an_7:46">7:46</A>&nbsp;[CA] alewa haubid meinata ni salbodes; i&#254; si balsana gasalboda fotuns meinans.</p> 
<p><A NAME="an_7:47">7:47</A>&nbsp;[CA] in &#254;izei qi&#254;a &#254;us: afletanda frawaurhteis izos &#254;os managons, unte frijoda filu; i&#254; &#254;ammei leitil fraletada, leitil frijod.</p> 
<p><A NAME="an_7:48">7:48</A>&nbsp;[CA] qa&#254;uh &#254;an du izai: afletanda &#254;us frawaurhteis &#254;einos.</p> 
<p><A NAME="an_7:49">7:49</A>&nbsp;[CA] jah dugunnun &#254;ai mi&#254;anakumbjandans qi&#254;an in sis silbam: hvas sa ist saei  frawaurhtins afletai?</p> 
<p><A NAME="an_7:50">7:50</A>&nbsp;[CA] i&#254; is qa&#254; &#254;an du &#254;izai qinon: galaubeins &#254;eina ganasida &#254;uk, gagg in gawair&#254;i.</p> 
<p><A NAME="an_8:1">8:1</A>&nbsp;[CA] Jah war&#254; bi&#254;e [afar &#254;ata], ei jah is wratoda and baurgs jah haimos merjands jah wailaspillonds &#254;iudangardja gudis, jah &#254;ai twalib mi&#254; imma,</p> 
<p><A NAME="an_8:2">8:2</A>&nbsp;[CA] jah qinons &#254;ozei wesun galeikinodos ahmane ubilaize jah sauhte, jah Marja sei haitana was Magdalene, us &#254;izaiei usiddjedun unhul&#254;ons sibun,</p> 
<p><A NAME="an_8:3">8:3</A>&nbsp;[CA] jah Iohanna, qens Kusins, fauragaggjins Herodes, jah Susanna jah an&#254;aros managos, &#254;ozei andbahtededun im us aiginam seinaim.</p> 
<p><A NAME="an_8:4">8:4</A>&nbsp;[CA] gaqumanaim &#254;an hiumam managaim jah &#254;aim &#254;aiei us baurgim ga&#239;ddjedun du imma, qa&#254; &#254;airh gajukon:</p> 
<p><A NAME="an_8:5">8:5</A>&nbsp;[CA] urrann saiands du saian fraiwa seinamma; jah mi&#254;&#254;anei saiso, sum gadraus faur wig jah gatrudan war&#254;, jah fuglos himinis fretun &#254;ata.</p> 
<p><A NAME="an_8:6">8:6</A>&nbsp;[CA] jah an&#254;ar gadraus ana staina jah uskijanata ga&#254;aursnoda, in &#254;izei ni habaida qrammi&#254;a.</p> 
<p><A NAME="an_8:7">8:7</A>&nbsp;[CA] jah sum gadraus in midumai &#254;aurniwe, jah mi&#254;uskeinandans &#254;ai &#254;aurnjus afhvapidedun &#254;ata.</p> 
<p><A NAME="an_8:8">8:8</A>&nbsp;[CA] jah an&#254;ar gadraus ana air&#254;ai godai jah uskeinoda jah tawida akran taihuntaihundfal&#254;. &#254;ata &#254;an qi&#254;ands ufwopida: saei habai ausona du hausjan, gahausjai.</p> 
<p><A NAME="an_8:9">8:9</A>&nbsp;[CA] frehun &#254;an ina siponjos is qi&#254;andans, hva sijai so gajuko.</p> 
<p><A NAME="an_8:10">8:10</A>&nbsp;[CA] i&#254; is qa&#254;: izwis atgiban ist kunnan runos &#254;iudinassaus gudis; i&#254; &#254;aim an&#254;araim in gajukom, ei saihvandans ni gasaihvaina, jah gahausjandans ni fra&#254;jaina.</p> 
<p><A NAME="an_8:11">8:11</A>&nbsp;[CA] a&#254;&#254;an &#254;ata ist so gajuko: &#254;ata fraiw ist waurd gudis.</p> 
<p><A NAME="an_8:12">8:12</A>&nbsp;[CA] i&#254; &#254;ai wi&#254;ra wig sind &#254;ai hausjandans; &#254;a&#254;roh qimi&#254; diabulus jah usnimi&#254; &#254;ata waurd af hairtin ize, ei galaubjandans ni ganisaina.</p> 
<p><A NAME="an_8:13">8:13</A>&nbsp;[CA] i&#254; &#254;ai ana &#254;amma staina, ize &#254;an hausjand, mi&#254; faheidai andnimand &#254;ata waurd, jah &#254;ai waurtins ni haband, &#254;aiei du mela galaubjand jah in mela fraistubnjos afstandand.</p> 
<p><A NAME="an_8:14">8:14</A>&nbsp;[CA] i&#254; &#254;ata in &#254;aurnuns gadriusando &#254;ai sind &#254;ai[ei] gahausjandans jah af saurgom jah gabein jah gabaurjo&#254;um &#254;izos libainais gaggandans afhvapnand jah ni gawrisqand.</p> 
<p><A NAME="an_8:15">8:15</A>&nbsp;[CA] i&#254; &#254;ata ana &#254;izai godon air&#254;ai &#254;ai sind &#254;ai ize in hairtin godamma jah seljamma gahausjandans &#254;ata waurd gahaband jah akran bairand in &#254;ulainai.</p> 
<p><A NAME="an_8:16">8:16</A>&nbsp;[CA] a&#254;&#254;an ni manna lukarn tandjands dishulji&#254; ita kasa ai&#254;&#254;au uf ligr [ga]satji&#254;, ak ana lukarnasta&#254;in satji&#254;, ei &#254;ai inngaggandans saihvaina liuhad.</p> 
<p><A NAME="an_8:17">8:17</A>&nbsp;[CA] ni auk ist analaugn, &#254;atei swikun&#254; ni wair&#254;ai, nih fulgin, &#254;atei ni gakunnaidau jah in swekun&#254;amma qimai.</p> 
<p><A NAME="an_8:18">8:18</A>&nbsp;[CA] saihvi&#254; nu hvaiwa hausei&#254;; unte saei habai&#254;, gibada imma, jah saei ni habai&#254;, jah &#254;atei &#254;ugkei&#254; haban, afnimada af imma.</p> 
<p><A NAME="an_8:19">8:19</A>&nbsp;[CA] atiddjedun &#254;an du imma ai&#254;ei jah bro&#254;rjus is jah ni mahtedun andqi&#254;an imma faura managein.</p> 
<p><A NAME="an_8:20">8:20</A>&nbsp;[CA] jah gataihan war&#254; imma &#254;atei ai&#254;ei &#254;eina jah bro&#254;rjus &#254;einai standand uta gasaihvan &#254;uk gairnjandona.</p> 
<p><A NAME="an_8:21">8:21</A>&nbsp;[CA] i&#254; is andhafjands qa&#254; du im: ai&#254;ei meina jah bro&#254;rjus meinai &#254;ai sind, &#254;ai waurd gudis gahausjandans jah taujandans.</p> 
<p><A NAME="an_8:22">8:22</A>&nbsp;[CA] war&#254; &#254;an in ainamma &#254;ize dage, jah is galai&#254; in skip jah siponjos is, jah qa&#254; du im: galei&#254;am hindar &#254;ana marisaiw! jah gali&#254;un.</p> 
<p><A NAME="an_8:23">8:23</A>&nbsp;[CA] &#254;aruh &#254;an swe faridedun, anasaislep; jah atiddja skura windis in &#254;ana marisaiw, jah gafullnodedun jah birekjai waur&#254;un.</p> 
<p><A NAME="an_8:24">8:24</A>&nbsp;[CA] duatgaggandans &#254;an urraisidedun ina qi&#254;andans: talzjand, fraqistnam! i&#254; is urreisands gasok winda jah &#254;amma wega watins; jah anaslawaidedun jah war&#254; wis.</p> 
<p><A NAME="an_8:25">8:25</A>&nbsp;[CA] qa&#254; &#254;an du im: hvar ist galaubeins izwara? ogandans &#254;an sildaleikidedun qi&#254;andans du sis misso: hvas siai sa, ei jah windam faurbiudi&#254; jah watnam, jah ufhausjand imma?</p> 
<p><A NAME="an_8:26">8:26</A>&nbsp;[CA] jah atfaridedun in gawi Gaddarene, &#254;atei ist wi&#254;rawair&#254; Galeilaia.</p> 
<p><A NAME="an_8:27">8:27</A>&nbsp;[CA] usgaggandin &#254;an imma ana air&#254;a, gamotida imma wair sums us baurg saei habaida unhul&#254;ons mela lagga jah wastjom ni gawasi&#254;s was jah in garda ni gawas, ak in hlaiwasnom.</p> 
<p><A NAME="an_8:28">8:28</A>&nbsp;[CA] gasaihvands &#254;an Iesu jah ufhropjands draus du imma jah stibnai mikilai qa&#254;: hva mis jah &#254;us, Iesu, sunau gudis hauhistins? bidja &#254;uk, ni balwjais mis.</p> 
<p><A NAME="an_8:29">8:29</A>&nbsp;[CA] unte anabaud ahmin &#254;amma unhrainjin usgaggan af &#254;amma mann; manag auk mel frawalw ina, jah bundans was eisarnabandjom jah fotubandjom fastai&#254;s was, jah dishniupands &#254;os bandjos draibi&#254;s was fram &#254;amma unhul&#254;in ana au&#254;idos.</p> 
<p><A NAME="an_8:30">8:30</A>&nbsp;[CA] frah &#254;an ina Iesus qi&#254;ands: hva ist namo &#254;ein? &#254;aruh qa&#254;: harjis; unte unhul&#254;ons managos gali&#254;un in ina.</p> 
<p><A NAME="an_8:31">8:31</A>&nbsp;[CA] jah bad ina ei ni anabudi im in afgrundi&#254;a galei&#254;an.</p> 
<p><A NAME="an_8:32">8:32</A>&nbsp;[CA] wasu&#254;~&#254;an jainar hairda sweine managaize haldanaize in &#254;amma fairgunja; jah bedun ina ei uslaubidedi im in &#254;o galei&#254;an. jah uslaubida im.</p> 
<p><A NAME="an_8:33">8:33</A>&nbsp;[CA] usgaggandans &#254;an suns &#254;ai unhul&#254;ans af &#254;amma mann gali&#254;un in &#254;o sweina, jah rann sa wri&#254;us and driuson in &#254;ana marisaiw jah afhvapnodedun.</p> 
<p><A NAME="an_8:34">8:34</A>&nbsp;[CA] gasaihvandans &#254;an &#254;ai haldandans &#254;ata waur&#254;ano ga&#254;lauhun jah gataihun in baurg jah in weihsa.</p> 
<p><A NAME="an_8:35">8:35</A>&nbsp;[CA] usiddjedun &#254;an saihvan &#254;ata waur&#254;ano jah qemun at Iesua jah bigetun sitandan &#254;ana mannan af &#254;ammei unhul&#254;ons usiddjedun, gawasidana jah fra&#254;jandan faura fotum Iesuis, jah ohtedun.</p> 
<p><A NAME="an_8:36">8:36</A>&nbsp;[CA] gataihun &#254;an im jah &#254;ai gasaihvandans hvaiwa ganas sa daimonareis.</p> 
<p><A NAME="an_8:37">8:37</A>&nbsp;[CA] jah bedun ina allai gaujans &#254;ize Gaddarene galei&#254;an fairra sis, unte agisa mikilamma dishabaidai wesun. i&#254; is galei&#254;ands in skip gawandida sik.</p> 
<p><A NAME="an_8:38">8:38</A>&nbsp;[CA] ba&#254; &#254;an ina sa wair af &#254;ammei &#254;os unhul&#254;ons usiddjedun, ei wesi mi&#254; imma; fralailot &#254;an ina Iesus qi&#254;ands:</p> 
<p><A NAME="an_8:39">8:39</A>&nbsp;[CA] gawandei &#254;uk du garda &#254;einamma jah usspillo hvan filu gatawida &#254;us gu&#254;. jah galai&#254; and baurg alla merjands hvan filu gatawida imma Iesus.</p> 
<p><A NAME="an_8:40">8:40</A>&nbsp;[CA] war&#254; &#254;an, mi&#254;&#254;anei gawandida sik Iesus, andnam ina managei; wesun auk allai beidandans is.</p> 
<p><A NAME="an_8:41">8:41</A>&nbsp;[CA] jah sai, qam wair &#254;izei namo Iaeirus, sah faurama&#254;leis swnagogais was, jah driusands faura fotum Iesuis bad ina gaggan in gard seinana;</p> 
<p><A NAME="an_8:42">8:42</A>&nbsp;[CA] unte dauhtar ainoho was imma swe wintriwe twalibe, jah so swalt. mi&#254;&#254;anei &#254;an iddja is, manageins &#254;raihun ina.</p> 
<p><A NAME="an_8:43">8:43</A>&nbsp;[CA] jah qino wisandei in runa blo&#254;is jera twalif, soei in lekjans fraqam allamma aigina seinamma, jah ni mahta was fram ainomehun galeikinon,</p> 
<p><A NAME="an_8:44">8:44</A>&nbsp;[CA] atgaggandei du aftaro attaitok skauta wastjos is, jah suns gasto&#254; sa runs blo&#254;is izos.</p> 
<p><A NAME="an_8:45">8:45</A>&nbsp;[CA] jah qa&#254; Iesus: hvas sa tekands mis? laugnjandam &#254;an allaim qa&#254; Paitrus jah &#254;ai mi&#254; imma: talzjand, manageins bihvairband &#254;uk jah &#254;reihand, jah qi&#254;is: hvas sa tekands mis?</p> 
<p><A NAME="an_8:46">8:46</A>&nbsp;[CA] &#254;aruh is qa&#254;: taitok mis sums; ik auk ufkun&#254;a maht usgaggandein af mis.</p> 
<p><A NAME="an_8:47">8:47</A>&nbsp;[CA] gasaihvandei &#254;an so qino &#254;atei ni galaugnida, reirandei  jah atdriusandei du imma, in &#254;izei attaitok imma, gataih imma in andwair&#254;ja allaizos manageins jah hvaiwa gahailnoda suns.</p> 
<p><A NAME="an_8:48">8:48</A>&nbsp;[CA] i&#254; Iesus qa&#254; du izai: &#254;rafstei &#254;uk, dauhtar: galaubeins &#254;eina ganasida &#254;uk; gagg in gawair&#254;ja.</p> 
<p><A NAME="an_8:49">8:49</A>&nbsp;[CA] nauh&#254;an imma rodjandin gaggi&#254; sums manne fram &#254;is faurama&#254;leis swnagogais, qi&#254;ands du imma &#254;atei gadau&#254;noda dauhtar &#254;eina; ni draibei &#254;ana laisari.</p> 
<p><A NAME="an_8:50">8:50</A>&nbsp;[CA] i&#254; is gahausjands andhof imma qi&#254;ands: ni faurhtei; &#254;atainei galaubei, jah ganasjada.</p> 
<p><A NAME="an_8:51">8:51</A>&nbsp;[CA] qimands &#254;an in garda ni fralailot ainohun inngaggan, alja Paitru jah Iakobu jah Iohannen jah &#254;ana attan &#254;izos maujos jah ai&#254;ein.</p> 
<p><A NAME="an_8:52">8:52</A>&nbsp;[CA] gaigrotun &#254;an allai jah faiflokun &#254;o. &#254;aruh qa&#254;: ni greti&#254;, unte ni gaswalt, ak slepi&#254;.</p> 
<p><A NAME="an_8:53">8:53</A>&nbsp;[CA] jah bihlohun ina gasaihvandans &#254;atei gaswalt.</p> 
<p><A NAME="an_8:54">8:54</A>&nbsp;[CA] &#254;anuh is usdreibands allans ut jah fairgreipands handu izos wopida qi&#254;ands: mawi, urreis!</p> 
<p><A NAME="an_8:55">8:55</A>&nbsp;[CA] jah gawandida ahman izos, jah usto&#254; suns. jah anabaud izai giban mat.</p> 
<p><A NAME="an_8:56">8:56</A>&nbsp;[CA] jah usgeisnodedun fadrein izos; i&#254; is faurbaud im ei mann ni qi&#254;eina &#254;ata waur&#254;ano.</p> 
<p><A NAME="an_9:1">9:1</A>&nbsp;[CA] Gahaitands &#254;an &#254;ans twalif apaustauluns atgaf im maht jah waldufni ufar allaim unhul&#254;om jah sauhtins gahailjan.</p> 
<p><A NAME="an_9:2">9:2</A>&nbsp;[CA] jah insandida ins merjan &#254;iudangardja gudis jah gahailjan allans &#254;ans unhailans.</p> 
<p><A NAME="an_9:3">9:3</A>&nbsp;[CA] jah qa&#254; du im: ni waiht nimai&#254; in wig; nih waluns nih matibalg nih hlaib nih skattans, nih &#254;an tweihnos paidos haban.</p> 
<p><A NAME="an_9:4">9:4</A>&nbsp;[CA] jah in &#254;anei gard gaggai&#254;, &#254;ar salji&#254; jah &#254;a&#254;roh usgaggai&#254;.</p> 
<p><A NAME="an_9:5">9:5</A>&nbsp;[CA] jah swa managai swe ni andnimaina izwis, usgaggandans us &#254;izai baurg jainai jah mulda af fotum izwaraim afhrisjai&#254; du weitwodi&#254;ai ana ins.</p> 
<p><A NAME="an_9:6">9:6</A>&nbsp;[CA] usgaggandans &#254;an &#254;airhiddjedun and haimos wailamerjandans jah leikinondans and all.</p> 
<p><A NAME="an_9:7">9:7</A>&nbsp;[CA] gahausida &#254;an Herodis sa taitrarkes &#254;o waur&#254;anona fram imma alla jah &#254;ahta, unte qe&#254;un sumai &#254;atei Iohannes urrais us dau&#254;aim.</p> 
<p><A NAME="an_9:8">9:8</A>&nbsp;[CA] sumai &#254;an qe&#254;un  Helias ataugida sik; sumaiu&#254;~&#254;an &#254;atei praufetus sums &#254;ize airizane ussto&#254;.</p> 
<p><A NAME="an_9:9">9:9</A>&nbsp;[CA] jah qa&#254; Herodes: Iohannau ik haubi&#254; afmaimait, i&#254; hvas ist sa, bi &#254;anei ik hausja swaleik? jah sokida ina gasaihvan.</p> 
<p><A NAME="an_9:10">9:10</A>&nbsp;[CA] jah gawandjandans sik apaustauleis usspillodedun imma, swa filu swe gatawidedun. jah andnimands ins afiddja sundro ana sta&#254; au&#254;jana baurgs namnidaizos Baidsai&#239;dan.</p> 
<p><A NAME="an_9:11">9:11</A>&nbsp;[CA] i&#254; &#254;os manageins fin&#254;andeins laistidedun afar imma, jah andnimands ins rodida du im &#254;o bi &#254;iudangardja gudis jah &#254;ans &#254;arbans leikinassaus gahailida.</p> 
<p><A NAME="an_9:12">9:12</A>&nbsp;[CA] &#254;anuh dags ju&#254;an dugann hneiwan. atgaggandans &#254;an du imma &#254;ai twalif qe&#254;un du imma: fralet &#254;o managein, ei galei&#254;andans in &#254;os bisunjane haimos jah weihsa saljaina jah bugjaina sis matins, unte her in au&#254;jamma stada sium.</p> 
<p><A NAME="an_9:13">9:13</A>&nbsp;[CA] &#254;anuh qa&#254; du im: gibi&#254; im jus matjan. i&#254; eis qe&#254;un du imma: nist hindar uns maizo fimf hlaibam, jah fiskos twai, niba &#254;au &#254;atei weis gaggandans bugjaima allai &#254;izai manaseidai matins.</p> 
<p><A NAME="an_9:14">9:14</A>&nbsp;[CA] wesun auk swe fimf &#254;usundjos waire. qa&#254; &#254;an du siponjam seinaim: gawaurkei&#254; im anakumbjan kubituns, ana hvarjanoh fimf tiguns.</p> 
<p><A NAME="an_9:15">9:15</A>&nbsp;[CA] jah gatawidedun swa jah gatawidedun anakumbjan allans.</p> 
<p><A NAME="an_9:16">9:16</A>&nbsp;[CA] nimands &#254;an &#254;ans fimf hlaibans jah twans fiskans, insaihvands du himina ga&#254;iu&#254;ida ins jah gabrak jah gaf siponjam du faurlagjan &#254;izai managein.</p> 
<p><A NAME="an_9:17">9:17</A>&nbsp;[CA] jah matidedun jah sadai waur&#254;un allai; jah ushafan war&#254;, &#254;atei aflifnoda im gabruko, tainjons twalif.</p> 
<p><A NAME="an_9:18">9:18</A>&nbsp;[CA] jah war&#254;, mi&#254;&#254;anei was is bidjands sundro, gamotidedun imma siponjos is, jah frah ins qi&#254;ands: hvana mik qi&#254;and wisan &#254;os manageins?</p> 
<p><A NAME="an_9:19">9:19</A>&nbsp;[CA] i&#254; eis andhafjandans qe&#254;un: Iohannen &#254;ana daupjand, an&#254;arai &#254;an Heleian, sumai &#254;an &#254;atei praufetus sums &#254;ize airizane ussto&#254;.</p> 
<p><A NAME="an_9:20">9:20</A>&nbsp;[CA] qa&#254; &#254;an du im: a&#254;&#254;an jus hvana mik qi&#254;i&#254; wisan? andhafjands &#254;an Paitrus qa&#254;: &#254;u is Xristus, sunus gudis.</p> 
<p><A NAME="an_9:21">9:21</A>&nbsp;[CA] i&#254; is &#254;an gahvotjands im faurbau&#254; ei mann ni qi&#254;eina &#254;ata;</p> 
<p><A NAME="an_9:22">9:22</A>&nbsp;[CA] qi&#254;ands &#254;atei skal sunus mans manag winnan jah uskusans fram sinistam wair&#254;an jah gudjam jah bokarjam jah usqiman jah &#254;ridjin daga urreisan.</p> 
<p><A NAME="an_9:23">9:23</A>&nbsp;[CA] qa&#254; &#254;an du allaim: jabai hvas wili afar mis gaggan, afaikai sik silban jah nimai galgan seinana dag hvanoh jah laistjai mik.</p> 
<p><A NAME="an_9:24">9:24</A>&nbsp;[CA] saei allis wili saiwala seina nasjan, fraqistei&#254; izai; a&#254;&#254;an saei fraqistei&#254; saiwalai seinai in meina, ganasji&#254; &#254;o.</p> 
<p><A NAME="an_9:25">9:25</A>&nbsp;[CA] hvo allis &#254;aurfte gatauji&#254; sis manna, gageigands &#254;o manased alla, i&#254; sis silbin fraqistjands ai&#254;&#254;au gaslei&#254;jands?</p> 
<p><A NAME="an_9:26">9:26</A>&nbsp;[CA] saei allis skamai&#254; sik meina ai&#254;&#254;au meinaize waurde, &#254;izuh sunus mans skamaid sik, bi&#254;e qimi&#254; in wul&#254;u seinamma jah attins jah &#254;ize weihane aggele.</p> 
<p><A NAME="an_9:27">9:27</A>&nbsp;[CA] qi&#254;uh &#254;an izwis sunja: sind sumai &#254;ize her standandane, &#254;aiei ni kausjand dau&#254;au, unte gasaihvand &#254;iudinassau gudis.</p> 
<p><A NAME="an_9:28">9:28</A>&nbsp;[CA] waur&#254;un &#254;an afar &#254;o waurda swe dagos ahtau, ganimands Paitru jah Iakobu jah Iohannen usiddja in fairguni bidjan.</p> 
<p><A NAME="an_9:29">9:29</A>&nbsp;[CA] jah war&#254;, mi&#254;&#254;anei ba&#254; is, siuns andwair&#254;jis is an&#254;ara jah gawaseins is hveita skeinandei.</p> 
<p><A NAME="an_9:30">9:30</A>&nbsp;[CA] jah sai, wairos twai mi&#254;rodidedun imma, &#254;aiei wesun Moses jah Helias;</p> 
<p><A NAME="an_9:31">9:31</A>&nbsp;[CA] &#254;ai gasaihvanans in wul&#254;au qe&#254;un urruns is, &#254;oei skulda usfulljan in Iairusalem.</p> 
<p><A NAME="an_9:32">9:32</A>&nbsp;[CA] i&#254; Paitrus jah &#254;ai mi&#254; imma wesun kauridai slepa: gawaknandans &#254;an gasehvun wul&#254;u is jah &#254;ans twans wairans &#254;ans mi&#254;standandans imma.</p> 
<p><A NAME="an_9:33">9:33</A>&nbsp;[CA] jah war&#254;, mi&#254;&#254;anei afskaiskaidun sik af imma, qa&#254; Paitrus du Iesua: talzjand, god ist unsis her wisan, jah gawaurkjaima hlei&#254;ros &#254;rins, aina &#254;us jah aina Mose jah aina Helijin, ni witands hva qi&#254;i&#254;.</p> 
<p><A NAME="an_9:34">9:34</A>&nbsp;[CA] &#254;ata &#254;an imma qi&#254;andin war&#254; milhma jah ufarskadwida ins; faurhtidedun &#254;an in &#254;ammei jainai qemun in &#254;amma milhmin.</p> 
<p><A NAME="an_9:35">9:35</A>&nbsp;[CA] jah stibna war&#254; us &#254;amma milhmin qi&#254;andei: sa ist sunus meins sa liuba, &#254;amma hausjai&#254;.</p> 
<p><A NAME="an_9:36">9:36</A>&nbsp;[CA] jah mi&#254;&#254;anei war&#254; so stibna, bigitans war&#254; Iesus ains. jah eis &#254;ahaidedun jah mann ni gataihun in jainaim dagam ni waiht &#254;izei gasehvun.</p> 
<p><A NAME="an_9:37">9:37</A>&nbsp;[CA] war&#254; &#254;an in &#254;amma <a>daga, dala&#254; atgaggandam im af fairgunja, gamotida imma manageins filu.</p> 
<p><A NAME="an_9:38">9:38</A>&nbsp;[CA] jah sai, manna us &#254;izai managein ufwopida qi&#254;ands: laisari, bidja &#254;uk insaihvan du sunu meinamma, unte ainaha mis ist.</p> 
<p><A NAME="an_9:39">9:39</A>&nbsp;[CA] jah sai, ahma nimi&#254; ina unhrains jah anaks hropei&#254; jah tahji&#254; ina mi&#254; hva&#254;on jah halisaiw aflinni&#254; af imma gabrikands ina.</p> 
<p><A NAME="an_9:40">9:40</A>&nbsp;[CA] jah ba&#254; siponjans &#254;einans ei usdribeina imma, jah ni mahtedun.</p> 
<p><A NAME="an_9:41">9:41</A>&nbsp;[CA] andhafjands &#254;an Iesus qa&#254;: o kuni ungalaubjando jah inwindo, und hva siau at izwis jah &#254;ulau izwis? attiuh &#254;ana sunu &#254;einana hidrei.</p> 
<p><A NAME="an_9:42">9:42</A>&nbsp;[CA] &#254;aruh nauh&#254;an duatgaggandin imma, gabrak ina sa unhul&#254;a jah tahida. gahvotida &#254;an Iesus ahmin &#254;amma unhrainjin jah gahailida &#254;ana magu jah atgaf ina attin is.</p> 
<p><A NAME="an_9:43">9:43</A>&nbsp;[CA] usfilmans &#254;an waur&#254;un allai ana &#254;izai mikilein gudis. at allaim &#254;an sildaleikjandam bi alla &#254;oei gatawida Iesus [qa&#254; Paitrus: frauja, duhve weis ni mahtedum usdreiban &#254;amma? i&#254; Iesus qa&#254;: &#254;ata kuni ni usgaggi&#254;, nibai in bidom jah in fastubnja.] qa&#254; &#254;an du siponjam seinaim:</p> 
<p><A NAME="an_9:44">9:44</A>&nbsp;[CA] lagji&#254; jus in ausona izwara &#254;o waurda, unte sunus mans skulds ist atgiban in handuns manne.</p> 
<p><A NAME="an_9:45">9:45</A>&nbsp;[CA] i&#254; eis ni fro&#254;un &#254;amma waurda, jah was gahuli&#254; faura im, ei ni fro&#254;eina imma; jah ohtedun fraihnan ina bi &#254;ata waurd.</p> 
<p><A NAME="an_9:46">9:46</A>&nbsp;[CA] galai&#254; &#254;an mitons in ins, &#254;ata hvarjis &#254;au ize maists wesi.</p> 
<p><A NAME="an_9:47">9:47</A>&nbsp;[CA] i&#254; Iesus gasaihvands &#254;o miton hairtins ize, fairgreipands barn gasatida faura sis</p> 
<p><A NAME="an_9:48">9:48</A>&nbsp;[CA] jah qa&#254; du im: sahvazuh saei andnimi&#254; &#254;ata barn ana namin meinamma, mik andnimi&#254;; jah sahvazuh saei mik andnimi&#254;, andnimi&#254; &#254;ana sandjandan mik; unte sa minnista wisands in allaim izwis, sa wair&#254;i&#254; mikils.</p> 
<p><A NAME="an_9:49">9:49</A>&nbsp;[CA] andhafjands &#254;an Iohannes qa&#254;: talzjand, gasehvum sumana ana &#254;einamma namin usdreibandan unhul&#254;ons jah waridedun imma, unte ni laistei&#254; mi&#254; unsis.</p> 
<p><A NAME="an_9:50">9:50</A>&nbsp;[CA] jah qa&#254; du im Iesus: ni warji&#254;, unte saei nist wi&#254;ra izwis, faur izwis ist. [ni ainshun auk ist manne, saei ni gawaurkjai maht in namin meinamma.]</p> 
<p><A NAME="an_9:51">9:51</A>&nbsp;[CA] war&#254; &#254;an in &#254;ammei usfulnodedun dagos andanumtais is, jah is andwair&#254;i seinata gatulgida du gaggan in Iairusalem.</p> 
<p><A NAME="an_9:52">9:52</A>&nbsp;[CA] jah insandida airuns faura sis, jah gaggandans gali&#254;un in haim Samareite, swe manwjan imma.</p> 
<p><A NAME="an_9:53">9:53</A>&nbsp;[CA] jah ni andnemun ina, unte andwair&#254;i is was gaggando du Iairusalem.</p> 
<p><A NAME="an_9:54">9:54</A>&nbsp;[CA] gasaihvandans &#254;an siponjos is Iakobus jah Iohannes qe&#254;un: frauja, wileizu ei qi&#254;aima, fon atgaggai us himina jah fraqimai im, swe jah Heleias gatawida?</p> 
<p><A NAME="an_9:55">9:55</A>&nbsp;[CA] gawandjands &#254;an gasok im jah qa&#254; du im: niu witu&#254; hvis ahmane siju&#254;?</p> 
<p><A NAME="an_9:56">9:56</A>&nbsp;[CA] unte sunus mans ni qam saiwalom qistjan, ak nasjan. jah iddjedun in an&#254;ara haim.</p> 
<p><A NAME="an_9:57">9:57</A>&nbsp;[CA] war&#254; &#254;an gaggandam im in wiga qa&#254; sums du imma: laistja &#254;uk &#254;ishvaduh &#254;adei gaggis, frauja.</p> 
<p><A NAME="an_9:58">9:58</A>&nbsp;[CA] jah qa&#254; du imma Iesus: fauhons grobos aigun jah fuglos himinis sitlans; i&#254; sunus mans ni habai&#254; hvar haubi&#254; galagjai.</p> 
<p><A NAME="an_9:59">9:59</A>&nbsp;[CA] qa&#254; &#254;an du an&#254;aramma: laistei mik; i&#254; is qa&#254;: frauja, uslaubei mis galei&#254;an faur&#254;is jah usfilhan attan meinana.</p> 
<p><A NAME="an_9:60">9:60</A>&nbsp;[CA] qa&#254; &#254;an du imma Iesus: let &#254;ans dau&#254;ans usfilhan seinans nawins: i&#254; &#254;u gagg jah gaspillo &#254;iudangardja gudis.</p> 
<p><A NAME="an_9:61">9:61</A>&nbsp;[CA] qa&#254; &#254;an jah an&#254;ar: laistja &#254;uk, frauja; i&#254; faur&#254;is uslaubei mis andqi&#254;an &#254;aim &#254;aiei sind in garda meinamma.</p> 
<p><A NAME="an_9:62">9:62</A>&nbsp;[CA] qa&#254; &#254;an du imma Iesus: ni manna uslagjands handu seina ana hohan jah saihvands aftra, gatils ist in &#254;iudangardja gudis.</p> 
<p><A NAME="an_10:1">10:1</A>&nbsp;[CA] Afaru&#254;~&#254;an &#254;ata ustaiknida frauja jah an&#254;arans sibuntehund jah insandida ins twans hvanzuh faura andwair&#254;ja seinamma in all baurge jah stade, &#254;adei munaida is gaggan.</p> 
<p><A NAME="an_10:2">10:2</A>&nbsp;[CA] qa&#254;uh &#254;an du im: asans managa, i&#254; waurstwjans fawai; bidji&#254; nu fraujan asanais ei ussatjai waurstwjans in &#254;o asan seina.</p> 
<p><A NAME="an_10:3">10:3</A>&nbsp;[CA] gaggi&#254;, sai ik insandja izwis swe lamba in midumai wulfe.</p> 
<p><A NAME="an_10:4">10:4</A>&nbsp;[CA] ni bairai&#254; pugg nih matibalg nih gaskohi; ni mannanhun bi wig goljai&#254;.</p> 
<p><A NAME="an_10:5">10:5</A>&nbsp;[CA] in &#254;ane gardei inngaggai&#254;, frumist qi&#254;ai&#254;: gawair&#254;i &#254;amma garda.</p> 
<p><A NAME="an_10:6">10:6</A>&nbsp;[CA] jah jabai sijai jainar sunus gawair&#254;jis, gahveilai&#254; sik ana imma gawair&#254;i izwar; i&#254; jabai ni, du izwis gawandjai.</p> 
<p><A NAME="an_10:7">10:7</A>&nbsp;[CA] inuh &#254;an &#254;amma garda wisai&#254; matjandans jah driggkandans &#254;o at im; wair&#254;s auk ist waurstwja mizdons seinaizos. ni farai&#254; us garda in gard.</p> 
<p><A NAME="an_10:8">10:8</A>&nbsp;[CA] jah in &#254;oei baurge gaggai&#254; jah andnimaina izwis, matjai&#254; &#254;ata faurlagido izwis.</p> 
<p><A NAME="an_10:9">10:9</A>&nbsp;[CA] jah lekino&#254; &#254;ans in izai siukans jah qi&#254;i&#254; du im: atnehvida ana izwis &#254;iudangardi gudis.</p> 
<p><A NAME="an_10:10">10:10</A>&nbsp;[CA] i&#254; in &#254;oei baurge inngaggai&#254; jah ni andnimaina izwis, usgaggandans ana fauradaurja izos qi&#254;ai&#254;:</p> 
<p><A NAME="an_10:11">10:11</A>&nbsp;[CA] jah stubju &#254;ana gahaftnandan unsis us &#254;izai baurg izwarai ana fotuns unsarans afhrisjam izwis; swe&#254;auh &#254;ata witei&#254; &#254;atei atnehvida sik ana izwis &#254;iudangardi gudis.</p> 
<p><A NAME="an_10:12">10:12</A>&nbsp;[CA] qi&#254;a izwis &#254;atei Saudaumjam in jainamma daga sutizo wair&#254;i&#254; &#254;au &#254;izai baurg jainai.</p> 
<p><A NAME="an_10:13">10:13</A>&nbsp;[CA] wai &#254;us Kaurazein, wai &#254;us Bai&#254;sa&#239;dan! Unte i&#254; in Twrai jah Seidonai waur&#254;eina mahteis &#254;ozei waur&#254;un in izwis, airis &#254;au in sakkum jah azgon sitandeins ga&#239;dreigodedeina.</p> 
<p><A NAME="an_10:14">10:14</A>&nbsp;[CA] swe&#254;auh Twrai jah Seidonai sutizo wair&#254;i&#254; in daga stauos &#254;au izwis.</p> 
<p><A NAME="an_10:15">10:15</A>&nbsp;[CA] jah &#254;u Kafarnaum, &#254;u und himin ushauhido, und halja gadrausjaza.</p> 
<p><A NAME="an_10:16">10:16</A>&nbsp;[CA] saei hausei&#254; izwis, mis hausei&#254;, jah saei ufbriki&#254; izwis, mis ufbriki&#254;; i&#254; saei ufbriki&#254; mis, ufbriki&#254; &#254;amma sandjandin mik.</p> 
<p><A NAME="an_10:17">10:17</A>&nbsp;[CA] gawandidedun &#254;an sik &#254;ai sibuntehund mi&#254; fahedai qi&#254;andans: frauja, jah unhul&#254;ons ufhausjand unsis in namin &#254;einamma.</p> 
<p><A NAME="an_10:18">10:18</A>&nbsp;[CA] qa&#254; &#254;an du im: gasahv Satanan swe lauhmunja driusandan us himina.</p> 
<p><A NAME="an_10:19">10:19</A>&nbsp;[CA] sai, atgaf izwis waldufni trudan ufaro waurme jah skaurpjono jah ana allai mahtai fijandis, jah waihte ainohun izwis ni gaska&#254;ji&#254;.</p> 
<p><A NAME="an_10:20">10:20</A>&nbsp;[CA] swe&#254;auh &#254;amma ni fagino&#254;, ei &#254;ai ahmans izwis ufhausjand: i&#254; faginod in &#254;ammei namna izwara gamelida sind in himinam.</p> 
<p><A NAME="an_10:21">10:21</A>&nbsp;[CA] inuh &#254;izai hveilai swegnida ahmin Iesus jah qa&#254;: andhaita &#254;us, atta, frauja himinis jah air&#254;os, unte affalht &#254;o faura snutraim jah frodaim jah andhulides &#254;o niuklahaim. Jai, atta, unte swa war&#254; galeikai&#254; in andwair&#254;ja &#254;einamma. jah gawandi&#254;s du siponjam seinaim qa&#254;:</p> 
<p><A NAME="an_10:22">10:22</A>&nbsp;[CA] all mis atgiban ist fram attin meinamma, jah ni hvashun kann hvas ist sunus, alja atta, jah hvas ist atta, alja sunus, jah &#254;ammei wili sunus andhuljan.</p> 
<p><A NAME="an_10:23">10:23</A>&nbsp;[CA] jah gawandi&#254;s du siponjam seinaim sundro qa&#254;: audaga augona, &#254;oei saihvand &#254;oei jus saihvi&#254;.</p> 
<p><A NAME="an_10:24">10:24</A>&nbsp;[CA] qi&#254;a auk izwis &#254;atei managai praufeteis jah &#254;iudanos wildedun saihvan &#254;atei jus saihvi&#254; jah ni gasehvun, jah hausjan &#254;atei jus [ga]hausei&#254; jah ni hausidedun.</p> 
<p><A NAME="an_10:25">10:25</A>&nbsp;[CA] jah sai, witodafasteis sums usto&#254; fraisands ina jah qi&#254;ands: laisari, hva taujands libainais aiweinons arbja wair&#254;a?</p> 
<p><A NAME="an_10:26">10:26</A>&nbsp;[CA] &#254;aruh qa&#254; du imma: in witoda hva gameli&#254; ist? hvaiwa ussiggwis?</p> 
<p><A NAME="an_10:27">10:27</A>&nbsp;[CA] i&#254; is andhafjands qa&#254;: frijos fraujan gu&#254; &#254;einana us allamma hairtin &#254;einamma jah us allai saiwalai &#254;einai jah us allai mahtai &#254;einai jah us allai gahugdai &#254;einai, jah nehvundjan &#254;einana swe &#254;uk silban.</p> 
<p><A NAME="an_10:28">10:28</A>&nbsp;[CA] &#254;anuh qa&#254; du imma: raihtaba andhoft; &#254;ata tawei jah libais.</p> 
<p><A NAME="an_10:29">10:29</A>&nbsp;[CA] i&#254; is wiljands uswaurhtana sik domjan qa&#254; du Iesua: an hvas ist mis nehvundja?</p> 
<p><A NAME="an_10:30">10:30</A>&nbsp;[CA] andhafjands &#254;an Iesus qa&#254;: manna  galai&#254; af Iairusalem in Iaireikon jah in waidedjans frarann, &#254;aiei jah biraubodedun ina jah banjos analag(jandans) . . . .</p> 
<p><A NAME="an_14:9">14:9</A>&nbsp;[CA] . . . . (&#254;a)na aftumistan haban sta&#254;.</p> 
<p><A NAME="an_14:10">14:10</A>&nbsp;[CA] ak &#254;an haitaizau, atgaggands anakumbei ana &#254;amma aftumistin stada, ei bi&#254;e qimai saei haihait &#254;uk, qi&#254;ai du &#254;us: frijond, usgagg hauhis. &#254;anuh ist &#254;us hauhi&#254;a faura &#254;aim mi&#254;anakumbjandam &#254;us.</p> 
<p><A NAME="an_14:11">14:11</A>&nbsp;[CA] unte hvazuh saei hauhei&#254; sik silba, gahnaiwjada, jah saei hnaiwei&#254; sik silban, ushauhjada.</p> 
<p><A NAME="an_14:12">14:12</A>&nbsp;[CA] qa&#254;u&#254;~&#254;an jah &#254;amma haitandin sik: &#254;an waurkjais undaurnimat ai&#254;&#254;au nahtamat, ni haitais frijonds &#254;einans nih bro&#254;runs &#254;einans nih ni&#254;jans &#254;einans nih garaznans gabeigans, ibai aufto jah eis aftra haitaina &#254;uk jah wair&#254;i&#254; &#254;us usguldan;</p> 
<p><A NAME="an_14:13">14:13</A>&nbsp;[CA] ak &#254;an waurkjais dauht, hait unledans, gamaidans, haltans, blindans.</p> 
<p><A NAME="an_14:14">14:14</A>&nbsp;[CA] jah audags wair&#254;is, unte eis ni haband usgildan &#254;us; usgildada auk &#254;us in ustassai &#254;ize uswaurhtane.</p> 
<p><A NAME="an_14:15">14:15</A>&nbsp;[CA] gahausjands &#254;an sums &#254;izei anakumbjandane &#254;ata qa&#254; du imma: audags saei matji&#254; hlaif in &#254;iudangardjai gudis.</p> 
<p><A NAME="an_14:16">14:16</A>&nbsp;[CA] &#254;aruh qa&#254; imma frauja: manna sums gawaurhta nahtamat mikilana jah haihait managans.</p> 
<p><A NAME="an_14:17">14:17</A>&nbsp;[CA] jah insandida skalk seinana hveilai nahtamatis qi&#254;an &#254;aim haitanam: gaggi&#254;, unte ju manwu ist allata.</p> 
<p><A NAME="an_14:18">14:18</A>&nbsp;[CA] jah dugunnun suns faurqi&#254;an allai. sa frumista qa&#254;: land bauhta jah &#254;arf galei&#254;an jah saihvan &#254;ata; bidja &#254;uk, habai mik faurqi&#254;anana.</p> 
<p><A NAME="an_14:19">14:19</A>&nbsp;[CA] jah an&#254;ar qa&#254;: juka auhsne usbauhta fimf jah gagga kausjan &#254;ans; bidja &#254;uk, habai mik faurqi&#254;anana.</p> 
<p><A NAME="an_14:20">14:20</A>&nbsp;[CA] jah sums qa&#254;: qen liugaida jah du&#254;e ni mag qiman.</p> 
<p><A NAME="an_14:21">14:21</A>&nbsp;[CA] jah qimands sa skalks gataih fraujin seinamma &#254;ata. &#254;anuh &#254;wairhs sa gardawaldands qa&#254; du skalka seinamma: usgagg sprauto in gatwons jah staigos baurgs jah unledans jah gamaidans jah blindans jah haltans attiuh hidre.</p> 
<p><A NAME="an_14:22">14:22</A>&nbsp;[CA] jah qa&#254; sa skalks: frauja, war&#254; swe anabaust, jah nauh stads ist.</p> 
<p><A NAME="an_14:23">14:23</A>&nbsp;[CA] jah qa&#254; sa frauja du &#254;amma skalka: usgagg and wigans jah fa&#254;os jah nau&#254;ei innatgaggan, ei usfulnai gards meins.</p> 
<p><A NAME="an_14:24">14:24</A>&nbsp;[CA] qi&#254;a allis izwis &#254;atei ni ainshun manne jainaize &#254;ize faura haitanane kausei&#254; &#254;is nahtamatis meinis.</p> 
<p><A NAME="an_14:25">14:25</A>&nbsp;[CA] mi&#254;iddjedun &#254;an imma hiuhmans managai, jah gawandjands sik qa&#254; du im:</p> 
<p><A NAME="an_14:26">14:26</A>&nbsp;[CA] jabai hvas gaggi&#254; du mis jah ni fijai&#254; attan seinana jah ai&#254;ein jah qen jah barna jah bro&#254;runs jah swistruns, nauhu&#254;~&#254;an seina silbins saiwala, ni mag meins siponeis wisan.</p> 
<p><A NAME="an_14:27">14:27</A>&nbsp;[CA] jah saei ni bairi&#254; galgan seinana jah gaggai afar mis, ni mag wisan meins siponeis.</p> 
<p><A NAME="an_14:28">14:28</A>&nbsp;[CA] izwara hvas raihtis wiljands kelikn timbrjan, niu frumist gasitands rahnei&#254; manwi&#254;o habaiu  du ustiuhan;</p> 
<p><A NAME="an_14:29">14:29</A>&nbsp;[CA] ibai aufto, bi&#254;e gasatidedi grunduwaddju jah ni mahtedi ustiuhan, allai &#254;ai gasaihvandans duginnaina bilaikan ina,</p> 
<p><A NAME="an_14:30">14:30</A>&nbsp;[CA] qi&#254;andans &#254;atei sa manna dustodida timbrjan jah ni mahta ustiuhan.</p> 
<p><A NAME="an_14:31">14:31</A>&nbsp;[CA] ai&#254;&#254;au hvas &#254;iudans gaggands stigqan wi&#254;ra an&#254;arana &#254;iudan du wigan <i>na, niu gasitands faur&#254;is &#254;ankei&#254;, siaiu mahteigs mi&#254; taihun &#254;usundjom gamotjan &#254;amma mi&#254; twaim tigum &#254;usundjo gaggandin ana sik?</p> 
<p><A NAME="an_14:32">14:32</A>&nbsp;[CA] ai&#254;&#254;au [jabai nist mahteigs] nauh&#254;anuh fairra imma wisandin insandjands airu bidji&#254; gawair&#254;jis.</p> 
<p><A NAME="an_14:33">14:33</A>&nbsp;[CA] swah nu hvarjizuh izwara saei ni afqi&#254;i&#254; allamma aigina seinamma, ni mag wisan meins siponeis.</p> 
<p><A NAME="an_14:34">14:34</A>&nbsp;[CA] god salt; i&#254; jabai salt baud wair&#254;i&#254;, hve gasupoda?</p> 
<p><A NAME="an_14:35">14:35</A>&nbsp;[CA] nih du air&#254;ai, ni du maihstau fagr ist; ut uswairpand imma. saei habai ausona [ga]hausjandona, gahausjai.</p> 
<p><A NAME="an_15:1">15:1</A>&nbsp;[CA] Wesunu&#254;~&#254;an imma nehvjandans sik allai motarjos jah frawaurhtai hausjan imma.</p> 
<p><A NAME="an_15:2">15:2</A>&nbsp;[CA] jah birodidedun Fareisaieis jah bokarjos, qi&#254;andans &#254;atei sa frawaurhtans andnimi&#254; jah mi&#254;matji&#254; im.</p> 
<p><A NAME="an_15:3">15:3</A>&nbsp;[CA] qa&#254; &#254;an du im &#254;o gajukon qi&#254;ands:</p> 
<p><A NAME="an_15:4">15:4</A>&nbsp;[CA] hvas manna izwara aigands taihuntehund lambe jah fraliusands ainamma &#254;ize, niu bilei&#254;i&#254; &#254;o niuntehund jah niun ana au&#254;idai jah gaggi&#254; afar &#254;amma fralusanin, unte bigiti&#254; &#254;ata?</p> 
<p><A NAME="an_15:5">15:5</A>&nbsp;[CA] Jah bigitands uslagji&#254; ana amsans seinans faginonds,</p> 
<p><A NAME="an_15:6">15:6</A>&nbsp;[CA] jah qimands in garda gala&#254;o&#254; frijonds jah garaznans qi&#254;ands du im: fagino&#254; mi&#254; mis &#254;ammei bigat lamb mein &#254;ata fralusano.</p> 
<p><A NAME="an_15:7">15:7</A>&nbsp;[CA] qi&#254;a izwis &#254;atei swa faheds wair&#254;i&#254; in himina in ainis frawaurhtis idreigondins &#254;au in niuntehundis jah niune garaihtaize &#254;aiei ni &#254;aurbun idreigos.</p> 
<p><A NAME="an_15:8">15:8</A>&nbsp;[CA] ai&#254;&#254;au suma qino drakmans habandei taihun, jabai fraliusi&#254; drakmin ainamma, niu tandei&#254; lukarn jah usbaugei&#254; razn jah sokei&#254; glaggwaba, unte bigiti&#254;?</p> 
<p><A NAME="an_15:9">15:9</A>&nbsp;[CA] jah bigitandei gahaiti&#254; frijondjos jah garaznons qi&#254;andei: fagino&#254; mi&#254; mis, unte bigat drakman &#254;ammei fralaus.</p> 
<p><A NAME="an_15:10">15:10</A>&nbsp;[CA] swa qi&#254;a izwis, faheds wair&#254;i&#254; in andwair&#254;ja aggele gudis in ainis idreigondins frawaurhtis.</p> 
<p><A NAME="an_15:11">15:11</A>&nbsp;[CA] qa&#254;u&#254;~&#254;an: manne sums aihta twans sununs.</p> 
<p><A NAME="an_15:12">15:12</A>&nbsp;[CA] jah qa&#254; sa juhiza ize du attin: atta, gif mis, sei undrinnai mik dail aiginis; jah disdailida im swes sein.</p> 
<p><A NAME="an_15:13">15:13</A>&nbsp;[CA] jah afar ni managans dagans brahta samana allata sa juhiza sunus jah aflai&#254; in land fairra wisando jah jainar distahida &#254;ata swes seinata libands usstiuriba.</p> 
<p><A NAME="an_15:14">15:14</A>&nbsp;[CA] bi&#254;e &#254;an frawas allamma, war&#254; huhrus abrs and gawi jainata, jah is dugann ala&#254;arba wair&#254;an.</p> 
<p><A NAME="an_15:15">15:15</A>&nbsp;[CA] jah gaggands gahaftida sik sumamma baurgjane jainis gaujis, jah insandida ina hai&#254;jos seinaizos haldan sweina.</p> 
<p><A NAME="an_15:16">15:16</A>&nbsp;[CA] jah gairnida sad itan haurne, &#254;oei matidedun sweina, jah manna imma ni gaf.</p> 
<p><A NAME="an_15:17">15:17</A>&nbsp;[CA] qimands &#254;an in sis qa&#254;: hvan filu asnje attins meinis ufarassau haband hlaibe, i&#254; ik huhrau fraqistna.</p> 
<p><A NAME="an_15:18">15:18</A>&nbsp;[CA] usstandands gagga du attin meinamma jah qi&#254;a du imma: atta, frawaurhta mis in himin jah in andwair&#254;ja &#254;einamma;</p> 
<p><A NAME="an_15:19">15:19</A>&nbsp;[CA] ju &#254;anasei&#254;s ni im wair&#254;s ei haitaidau sunus &#254;eins; gatawei mik swe ainana asnje &#254;einaize.</p> 
<p><A NAME="an_15:20">15:20</A>&nbsp;[CA] jah usstandands qam at attin seinamma. nauh&#254;anuh &#254;an fairra wisandan gasahv ina atta is jah infeinoda jah &#254;ragjands draus ana hals is jah kukida imma.</p> 
<p><A NAME="an_15:21">15:21</A>&nbsp;[CA] jah qa&#254; imma sa sunus: atta, frawaurhta in himin jah in andwair&#254;ja &#254;einamma, ju &#254;anasei&#254;s ni im wair&#254;s ei haitaidau sunus &#254;eins.</p> 
<p><A NAME="an_15:22">15:22</A>&nbsp;[CA] qa&#254; &#254;an sa atta du skalkam seinaim: sprauto bringi&#254; wastja &#254;o frumiston jah gawasji&#254; ina jah gibi&#254; figgragul&#254; in handu is jah gaskohi ana fotuns is;</p> 
<p><A NAME="an_15:23">15:23</A>&nbsp;[CA] jah bringandans stiur &#254;ana alidan ufsnei&#254;i&#254;, jah matjandans wisam waila;</p> 
<p><A NAME="an_15:24">15:24</A>&nbsp;[CA] unte sa sunus meins dau&#254;s was jah gaqiunoda, jah fralusans was jah bigitans war&#254;; jah dugunnun wisan.</p> 
<p><A NAME="an_15:25">15:25</A>&nbsp;[CA] wasu&#254;~&#254;an sunus is sa al&#254;iza ana akra; jah qimands atiddja nehv razn jah gahausida saggwins jah laikins.</p> 
<p><A NAME="an_15:26">15:26</A>&nbsp;[CA] jah athaitands sumana magiwe frahuh hva wesi &#254;ata.</p> 
<p><A NAME="an_15:27">15:27</A>&nbsp;[CA] &#254;aruh is qa&#254; du imma &#254;atei bro&#254;ar &#254;eins qam, jah ufsnai&#254; atta &#254;eins stiur &#254;ana alidan, unte hailana ina andnam.</p> 
<p><A NAME="an_15:28">15:28</A>&nbsp;[CA] &#254;anuh modags war&#254; jah ni wilda inngaggan, i&#254; atta is usgaggands ut bad ina.</p> 
<p><A NAME="an_15:29">15:29</A>&nbsp;[CA] &#254;aruh is andhafjands qa&#254; du attin: sai, swa filu jere skalkinoda &#254;us jah ni hvanhun anabusn &#254;eina ufariddja, jah mis ni aiw atgaft gaitein, ei mi&#254; frijondam meinaim biwesjau;</p> 
<p><A NAME="an_15:30">15:30</A>&nbsp;[CA] i&#254; &#254;an sa sunus &#254;eins, saei fret &#254;ein swes mi&#254; kalkjom, qam, ufsnaist imma stiur &#254;ana alidan.</p> 
<p><A NAME="an_15:31">15:31</A>&nbsp;[CA] &#254;aruh qa&#254; du imma: barnilo, &#254;u sinteino mi&#254; mis [wast jah] is, jah all &#254;ata mein &#254;ein ist;</p> 
<p><A NAME="an_15:32">15:32</A>&nbsp;[CA] waila wisan jah faginon skuld was, unte bro&#254;ar &#254;eins dau&#254;s was jah gaqiunoda, jah fralusans jah bigitans war&#254;.</p> 
<p><A NAME="an_16:1">16:1</A>&nbsp;[CA] Qa&#254;u&#254;~&#254;an du siponjam seinaim: manne sums was gabeigs, saei aihta fauragaggjan, jah sa frawrohi&#254;s war&#254; du imma ei distahidedi aigin is.</p> 
<p><A NAME="an_16:2">16:2</A>&nbsp;[CA] jah atwopjands ina qa&#254; du imma: duhve &#254;ata hausja fram &#254;us? usgif ra&#254;jon fauragaggjis &#254;einis, ni magt auk ju &#254;anamais fauragaggja wisan.</p> 
<p><A NAME="an_16:3">16:3</A>&nbsp;[CA] qa&#254; &#254;an in sis sa fauragaggja: hva taujau, &#254;andei frauja meins afnimi&#254; fauragaggi af mis? graban ni mag, bidjan skama mik.</p> 
<p><A NAME="an_16:4">16:4</A>&nbsp;[CA] and&#254;ahta mik hva taujau, ei &#254;an, bi&#254;e afsatjaidau us fauragaggja, andnimaina mik in gardins seinans.</p> 
<p><A NAME="an_16:5">16:5</A>&nbsp;[CA] jah athaitands ainhvarjanoh faihuskulane fraujins seinis qa&#254; &#254;amma frumistin: hvan filu skalt fraujin meinamma?</p> 
<p><A NAME="an_16:6">16:6</A>&nbsp;[CA] &#254;aruh qa&#254;: taihuntaihund kase alewis. jah qa&#254; du imma: nim &#254;us bokos jah gasitands sprauto gamelei fim tiguns.</p> 
<p><A NAME="an_16:7">16:7</A>&nbsp;[CA] &#254;a&#254;roh &#254;an du an&#254;aramma qa&#254;: a&#254;&#254;an &#254;u, hvan filu skalt? i&#254; is qa&#254;: taihuntaihund mitade kaurnis. jah qa&#254; du imma: nim &#254;us bokos jah melei ahtautehund.</p> 
<p><A NAME="an_16:8">16:8</A>&nbsp;[CA] jah hazida sa frauja &#254;ana fauragaggjan inwindi&#254;os, unte frodaba gatawida; unte &#254;ai sunjos &#254;is aiwis frodozans sunum liuhadis in kunja seinamma sind.</p> 
<p><A NAME="an_16:9">16:9</A>&nbsp;[CA] jah ik izwis qi&#254;a: taujai&#254; izwis frijonds us faihu&#254;raihna inwindi&#254;os, ei &#254;an ufligai&#254;, andnimaina izwis in aiweinos hlei&#254;ros.</p> 
<p><A NAME="an_16:10">16:10</A>&nbsp;[CA] saei triggws ist in leitilamma jah in managamma triggws ist; jah sa in leitilamma untriggwa jah in managamma untriggws ist.</p> 
<p><A NAME="an_16:11">16:11</A>&nbsp;[CA] jabai nu in inwindamma faihu&#254;raihna triggwai ni waur&#254;u&#254;, &#254;ata sunjeino hvas izwis galaubei&#254;?</p> 
<p><A NAME="an_16:12">16:12</A>&nbsp;[CA] jah jabai in &#254;amma frama&#254;jin triggwai ni waur&#254;u&#254;, &#254;ata izwar hvas izwis gibi&#254;?</p> 
<p><A NAME="an_16:13">16:13</A>&nbsp;[CA] ni ainshun &#254;iwe mag twaim fraujam skalkinon; andizuh ainana fijai&#254; jah an&#254;arana frijo&#254;, ai&#254;&#254;au ainamma andtilo&#254;, i&#254; an&#254;aramma frakann; ni magu&#254; guda skalkinon jah faihu&#254;raihna.</p> 
<p><A NAME="an_16:14">16:14</A>&nbsp;[CA] gahausidedun &#254;an &#254;o alla jah &#254;ai Fareisaieis, faihufrikai wisandans, jah bimampidedun ina.</p> 
<p><A NAME="an_16:15">16:15</A>&nbsp;[CA] jah qa&#254; du im: jus siju&#254; juzei garaihtans domei&#254; izwis silbans in andwair&#254;ja manne; i&#254; gu&#254; kann hairtona izwara, unte &#254;ata hauho in mannam andaset in andwair&#254;ja gudis.</p> 
<p><A NAME="an_16:16">16:16</A>&nbsp;[CA] wito&#254; jah praufeteis und Iohannen; &#254;a&#254;roh &#254;iudangardi gudis wailamerjada jah hvazuh in izai nau&#254;jada.</p> 
<p><A NAME="an_16:17">16:17</A>&nbsp;[CA] i&#254; azetizo ist himin jah air&#254;a hindarlei&#254;an &#254;au witodis ainana writ gadriusan.</p> 
<p><A NAME="an_16:18">16:18</A>&nbsp;[CA] hvazuh sa afletands qen seina jah liugands an&#254;ara horino&#254;, jah hvazuh saei afleitana liugai&#254;, horino&#254;.</p> 
<p><A NAME="an_16:19">16:19</A>&nbsp;[CA] a&#254;&#254;an manne sums was gabigs jah gawasids was paurpaurai jah bwssaun jah waila wisands daga hvammeh bairhtaba.</p> 
<p><A NAME="an_16:20">16:20</A>&nbsp;[CA] i&#254; unleds sums was namin haitans Lazarus; sah atwaurpans was du daura is, banjo fulls.</p> 
<p><A NAME="an_16:21">16:21</A>&nbsp;[CA] jah gairnida sa&#254; itan drauhsno &#254;izo driusandeino af biuda &#254;is gabeigins, akei jah hundos atrinnandans bilaigodedun banjos is.</p> 
<p><A NAME="an_16:22">16:22</A>&nbsp;[CA] war&#254; &#254;an gaswiltan &#254;amma unledin jah briggan fram aggilum in barma Abrahamis; gaswalt &#254;an jah sa gabeiga jah gafulhans war&#254;.</p> 
<p><A NAME="an_16:23">16:23</A>&nbsp;[CA] jah in haljai ushafjands augona seina wisands in balweinim gasahv &#254;an Abraham fairra&#254;ro jah Lazzaru in barmim is.</p> 
<p><A NAME="an_16:24">16:24</A>&nbsp;[CA] jah is ufhropjands . . . .</p> 
<p><A NAME="an_17:3">17:3</A>&nbsp;[CA] . . . . jabai frawaurkjai bro&#254;ar &#254;eins, gasak imma; jah &#254;an jabai idreigo sik, fraletais imma.</p> 
<p><A NAME="an_17:4">17:4</A>&nbsp;[CA] jah jabai sibun sin&#254;am ana dag frawaurkjai du &#254;us, jah sibun sin&#254;am ana dag gawandjai sik qi&#254;ands: idreigo mik, fraletais imma.</p> 
<p><A NAME="an_17:5">17:5</A>&nbsp;[CA] jah qe&#254;un apaustauleis du fraujin: biauk uns galaubein.</p> 
<p><A NAME="an_17:6">17:6</A>&nbsp;[CA] qa&#254; &#254;an frauja: jabai habaidedei&#254; galaubein swe kaurno sinapis, ai&#254;&#254;au jus [jabai] qi&#254;ei&#254; du bairabagma &#254;amma: uslausei &#254;uk us waurtim jah ussatei &#254;uk in marein, jah andhausidedi &#254;au izwis.</p> 
<p><A NAME="an_17:7">17:7</A>&nbsp;[CA] hvas &#254;an izwara skalk aigands arjandan ai&#254;&#254;au haldandan, saei atgaggandin af hai&#254;jai qi&#254;ai: suns hindarlei&#254; anuhkumbei?</p> 
<p><A NAME="an_17:8">17:8</A>&nbsp;[CA] ak niu qi&#254;i&#254; du imma: manwei hva du naht matjau jah bigaurdans andbahtei mis, unte matja jah drigka, jah bi&#254;e gamatjis jah gadrigkais &#254;u?</p> 
<p><A NAME="an_17:9">17:9</A>&nbsp;[CA] iba &#254;ank &#254;u fairhaitis skalka jainamma, unte gatawida &#254;atei anabudan was? ni man.</p> 
<p><A NAME="an_17:10">17:10</A>&nbsp;[CA] swa jah jus, &#254;an taujai&#254; alla &#254;o anabudanona izwis, qi&#254;ai&#254; &#254;atei skalkos unbrukjai sijum, unte &#254;atei skuldedum taujan gatawidedum.</p> 
<p><A NAME="an_17:11">17:11</A>&nbsp;[CA] jah war&#254;, mi&#254;&#254;anei iddja is in Iairusalem, jah is &#254;airhiddja &#254;airh midja Samarian jah Galeilaian.</p> 
<p><A NAME="an_17:12">17:12</A>&nbsp;[CA] jah inngaggandin imma in suma haimo, gamotidedun imma taihun &#254;rutsfillai mans, &#254;aih gasto&#254;un fairra&#254;ro.</p> 
<p><A NAME="an_17:13">17:13</A>&nbsp;[CA] jah silbans ushofon stibna qi&#254;andans: Iesu, talzjand, armai unsis!</p> 
<p><A NAME="an_17:14">17:14</A>&nbsp;[CA] jah gaumjands qa&#254; du im: gaggandans ataugei&#254; izwis gudjam. jah war&#254;, mi&#254;&#254;anei gali&#254;un, gahrainidai waur&#254;un.</p> 
<p><A NAME="an_17:15">17:15</A>&nbsp;[CA] i&#254; ains &#254;an ize gaumjands &#254;ammei hrains war&#254;, gawandida sik mi&#254; stibnai mikilai hauhjands gu&#254;</p> 
<p><A NAME="an_17:16">17:16</A>&nbsp;[CA] jah draus ana andawleizn faura fotum is awiliudonds imma; sah was Samareites.</p> 
<p><A NAME="an_17:17">17:17</A>&nbsp;[CA] andhafjands &#254;an Iesus qa&#254;: niu taihun &#254;ai gahrainidai waur&#254;un? i&#254; &#254;ai niun hvar?</p> 
<p><A NAME="an_17:18">17:18</A>&nbsp;[CA] ni bigitanai waur&#254;un gawandjandans giban wul&#254;u guda, niba sa aljakunja?</p> 
<p><A NAME="an_17:19">17:19</A>&nbsp;[CA] jah qa&#254; du imma: usstandands gagg, galaubeins &#254;eina ganasida &#254;uk.</p> 
<p><A NAME="an_17:20">17:20</A>&nbsp;[CA] fraihans &#254;an fram Fareisaium: hvan qimi&#254; &#254;iudangardi gudis? andhof im jah qa&#254;: ni qimi&#254; &#254;iudangardi gudis mi&#254; atwitainai;</p> 
<p><A NAME="an_17:21">17:21</A>&nbsp;[CA] nih qi&#254;and: sai her, ai&#254;&#254;au sai jainar; sai auk, &#254;iudangardi gudis in izwis ist.</p> 
<p><A NAME="an_17:22">17:22</A>&nbsp;[CA] qa&#254; &#254;an du siponjam: a&#254;&#254;an qimand dagos, &#254;an gairnei&#254; ainana &#254;ize dage sunaus mans gasaihvan jah ni gasaihvi&#254;.</p> 
<p><A NAME="an_17:23">17:23</A>&nbsp;[CA] jah qi&#254;and izwis: sai her, ai&#254;&#254;au sai jainar; ni galei&#254;ai&#254; nih laistjai&#254;.</p> 
<p><A NAME="an_17:24">17:24</A>&nbsp;[CA] swaswe raihtis lauhmoni lauhatjandei us &#254;amma uf himina in &#254;ata uf himina skeini&#254;, swa wair&#254;i&#254; sunus mans in daga seinamma.</p> 
<p><A NAME="an_17:25">17:25</A>&nbsp;[CA] a&#254;&#254;an faur&#254;is skal manag ga&#254;ulan jah uskiusada fram &#254;amma kunja.</p> 
<p><A NAME="an_17:26">17:26</A>&nbsp;[CA] jah swaswe war&#254; in dagam Nauelis, swah wair&#254;i&#254; jah in dagam sunaus mans.</p> 
<p><A NAME="an_17:27">17:27</A>&nbsp;[CA] etun jah drugkun, liugaidedun jah liugaidos wesun, und &#254;anei dag galai&#254; Nauel in arka; jah qam midjasweipains jah fraqistida allans.</p> 
<p><A NAME="an_17:28">17:28</A>&nbsp;[CA] samaleiko jah swe war&#254; in dagam Lodis; etun jah drugkun, bauhtedun jah frabauhtedun, satidedun, timridedun;</p> 
<p><A NAME="an_17:29">17:29</A>&nbsp;[CA] i&#254; &#254;ammei daga usiddja Lod us Saudaumim, rignida swibla jah funin us himina jah fraqistida allaim.</p> 
<p><A NAME="an_17:30">17:30</A>&nbsp;[CA] bi &#254;amma wair&#254;i&#254; &#254;amma daga, ei sunus mans andhuljada.</p> 
<p><A NAME="an_17:31">17:31</A>&nbsp;[CA] in jainamma daga, saei sijai ana hrota jah kasa is in razna, ni atsteigai dala&#254; niman &#254;o; jah saei ana hai&#254;jai, samaleiko ni gawandjai sik ibukana.</p> 
<p><A NAME="an_17:32">17:32</A>&nbsp;[CA] gamunei&#254; qenais Lodis.</p> 
<p><A NAME="an_17:33">17:33</A>&nbsp;[CA] saei sokei&#254; saiwala seina ganasjan, fraqistei&#254; izai, jah saei fraqistei&#254; izai in meina, ganasji&#254; &#254;o.</p> 
<p><A NAME="an_17:34">17:34</A>&nbsp;[CA] qi&#254;a izwis &#254;atei &#254;izai naht twai wair&#254;and ana ligra samin, ains usnimada jah an&#254;ar bilei&#254;ada;</p> 
<p><A NAME="an_17:35">17:35</A>&nbsp;[CA] twos wair&#254;and malandeins samana, aina usnimada jah an&#254;ara bilei&#254;ada.</p> 
<p><A NAME="an_17:37">17:37</A>&nbsp;[CA] jah andhafjandans qe&#254;un du imma: hvar, frauja? i&#254; is qa&#254; im: &#254;arei leik, jaindre galisand sik arans.</p> 
<p><A NAME="an_18:1">18:1</A>&nbsp;[CA] Qa&#254;u&#254;~&#254;an jah gajukon im du &#254;ammei sinteino skulun bidjan jah ni wair&#254;an usgrudjans,</p> 
<p><A NAME="an_18:2">18:2</A>&nbsp;[CA] qi&#254;ands: staua was sums in sumai baurg, gu&#254; ni ogands jah mannan ni aistands.</p> 
<p><A NAME="an_18:3">18:3</A>&nbsp;[CA] wasu&#254;~&#254;an jah widuwo in &#254;izai baurg jainai jah atiddja du imma qi&#254;andei: fraweit mik ana andasta&#254;ja meinamma.</p> 
<p><A NAME="an_18:4">18:4</A>&nbsp;[CA] jah ni wilda laggai hveilai. Afaru&#254;~&#254;an &#254;ata qa&#254; in sis silbin: jabai jah gu&#254; ni og jah mannan ni aista,</p> 
<p><A NAME="an_18:5">18:5</A>&nbsp;[CA] i&#254; in &#254;izei us&#254;riuti&#254; mis so widuwo, fraweita &#254;o, ibai und andi qimandei usagljai mis.</p> 
<p><A NAME="an_18:6">18:6</A>&nbsp;[CA] qa&#254; &#254;an frauja: hausei&#254; hva staua inwindi&#254;os qi&#254;i&#254;.</p> 
<p><A NAME="an_18:7">18:7</A>&nbsp;[CA] i&#254; gu&#254; niu gawrikai &#254;ans gawalidans seinans, &#254;ans wopjandans du sis dagam jah nahtam, jah usbeidands ist ana im?</p> 
<p><A NAME="an_18:8">18:8</A>&nbsp;[CA] a&#254;&#254;an qi&#254;a izwis &#254;atei gawriki&#254; ins sprauto. i&#254; swe&#254;auh sunus mans qimands bi~u~gitai galaubein ana air&#254;ai?</p> 
<p><A NAME="an_18:9">18:9</A>&nbsp;[CA] qa&#254; &#254;an du sumaim, &#254;aiei silbans trauaidedun sis ei weseina garaihtai jah frakunnandans &#254;aim an&#254;araim, &#254;o gajukon:</p> 
<p><A NAME="an_18:10">18:10</A>&nbsp;[CA] mans twai usiddjedun in alh bidjan, ains Fareisaius jah an&#254;ar motareis.</p> 
<p><A NAME="an_18:11">18:11</A>&nbsp;[CA] sa Fareisaius standands sis &#254;o bad: gu&#254;, awiliudo &#254;us, unte ni im swaswe &#254;ai an&#254;arai mans, wilwans, inwindai, horos, ai&#254;&#254;au  swaswe sa motareis.</p> 
<p><A NAME="an_18:12">18:12</A>&nbsp;[CA] fasta twaim sin&#254;am sabbataus jah afdailja taihundon dail allis &#254;ize gastalda.</p> 
<p><A NAME="an_18:13">18:13</A>&nbsp;[CA] jah sa motareis fairra&#254;ro standands ni wilda nih augona seina ushafjan du himina, ak sloh in brusts seinos qi&#254;ands: gu&#254;, hul&#254;s sijais mis frawaurhtamma.</p> 
<p><A NAME="an_18:14">18:14</A>&nbsp;[CA] qi&#254;a izwis: atiddja sa garaihtoza gataihans du garda seinamma &#254;au raihtis jains; unte sahvazuh saei hauhei&#254; sik silba, gahnaiwjada, i&#254; saei hnaiwei&#254; sik silba, ushauhjada.</p> 
<p><A NAME="an_18:15">18:15</A>&nbsp;[CA] berun &#254;an du imma barna, ei im attaitoki. gasaihvandans &#254;an siponjos andbitun ins.</p> 
<p><A NAME="an_18:16">18:16</A>&nbsp;[CA] i&#254; Iesus athaitands ins qa&#254;: leti&#254; &#254;o barna gaggan du mis jah ni warji&#254; &#254;o, unte &#254;ize swaleikaize ist &#254;iudangardi gudis.</p> 
<p><A NAME="an_18:17">18:17</A>&nbsp;[CA] amen, qi&#254;a izwis, saei ni andnimi&#254; &#254;iudangardja gudis swe barn, ni qimi&#254; in izai.</p> 
<p><A NAME="an_18:18">18:18</A>&nbsp;[CA] jah frah ina sums reike qi&#254;ands: laisari &#254;iu&#254;eiga, hva taujands libainais aiweinons arbja wair&#254;au?</p> 
<p><A NAME="an_18:19">18:19</A>&nbsp;[CA] qa&#254; &#254;an du imma Iesus: hva mik qi&#254;is &#254;iu&#254;eigana? ni ainshun &#254;iu&#254;eigs niba ains gu&#254;.</p> 
<p><A NAME="an_18:20">18:20</A>&nbsp;[CA] &#254;os anabusnins kant: ni horinos; ni maur&#254;rjais; ni hlifais; ni galiugaweitwods sijais; swerai attan &#254;einana jah ai&#254;ein.</p> 
<p><A NAME="an_18:21">18:21</A>&nbsp;[CA] i&#254; is qa&#254;uh: &#254;ata allata gafastaida us jundai meinai.</p> 
<p><A NAME="an_18:22">18:22</A>&nbsp;[CA] gahausjands &#254;an &#254;ata Iesus qa&#254; du imma: nauh ainis &#254;us wan ist: all &#254;atei habais frabugei jah gadailei unledaim, jah habais huzd in himina, jah hiri laistjan mik.</p> 
<p><A NAME="an_18:23">18:23</A>&nbsp;[CA] i&#254; is gahausjands &#254;ata gaurs war&#254;; was auk gabeigs filu.</p> 
<p><A NAME="an_18:24">18:24</A>&nbsp;[CA] gasaihvands &#254;an ina Iesus gaurana waur&#254;anana qa&#254;: hvaiwa agluba &#254;ai faihu habandans inngalei&#254;and in &#254;iudangardja gudis!</p> 
<p><A NAME="an_18:25">18:25</A>&nbsp;[CA] ra&#254;izo allis ist ulbandau &#254;airh &#254;airko ne&#254;los &#254;airhlei&#254;an &#254;au gabigamma in &#254;iudangardja gudis galei&#254;an.</p> 
<p><A NAME="an_18:26">18:26</A>&nbsp;[CA] qe&#254;un &#254;an &#254;ai gahausjandans: an hvas mag ganisan?</p> 
<p><A NAME="an_18:27">18:27</A>&nbsp;[CA] i&#254; is qa&#254;: &#254;ata unmahteigo at mannam mahteig ist at guda.</p> 
<p><A NAME="an_18:28">18:28</A>&nbsp;[CA] qa&#254; &#254;an Paitrus: sai, weis aflailotum allata jah laistidedum &#254;uk.</p> 
<p><A NAME="an_18:29">18:29</A>&nbsp;[CA] i&#254; is qa&#254;uh du im: amen, qi&#254;a izwis &#254;atei ni ainshun ist &#254;ize afletandane gard ai&#254;&#254;au fadrein ai&#254;&#254;au bro&#254;runs ai&#254;&#254;au qen ai&#254;&#254;au barna in &#254;iudangardjos gudis,</p> 
<p><A NAME="an_18:30">18:30</A>&nbsp;[CA] saei ni andnimai managfal&#254; in &#254;amma mela jah in aiwa &#254;amma qimandin libain aiweinon.</p> 
<p><A NAME="an_18:31">18:31</A>&nbsp;[CA] ganimands &#254;an &#254;ans &#183;ib&#183; qa&#254; du im: sai, usgaggam in Iairusalem, jah ustiuhada all &#254;ata gamelido &#254;airh praufetuns bi sunu mans.</p> 
<p><A NAME="an_18:32">18:32</A>&nbsp;[CA] atgibada auk &#254;iudom jah bilaikada jah anamahtjada jah bispeiwada,</p> 
<p><A NAME="an_18:33">18:33</A>&nbsp;[CA] jah usbliggwandans usqimand imma, jah &#254;ridjin daga usstandi&#254;.</p> 
<p><A NAME="an_18:34">18:34</A>&nbsp;[CA] jah eis ni waihtai &#254;is fro&#254;un, jah was &#254;ata waurd gafulgin af im, jah ni wissedun &#254;o qi&#254;anona.</p> 
<p><A NAME="an_18:35">18:35</A>&nbsp;[CA] war&#254; &#254;an, mi&#254;&#254;anei nehva was is Iaireikon, blinda sums sat faur wig du aihtron.</p> 
<p><A NAME="an_18:36">18:36</A>&nbsp;[CA] gahausjands &#254;an managein faurgaggandein frah hva wesi &#254;ata.</p> 
<p><A NAME="an_18:37">18:37</A>&nbsp;[CA] gataihun &#254;an imma &#254;atei Iesus Nazoraius &#254;airhgaggi&#254;.</p> 
<p><A NAME="an_18:38">18:38</A>&nbsp;[CA] i&#254; is ubuhwopida qi&#254;ands: Iesu, sunu Daweidis, armai mik!</p> 
<p><A NAME="an_18:39">18:39</A>&nbsp;[CA] jah &#254;ai faur<a>gaggandans andbitun ina ei &#254;ahaidedi: i&#254; is und filu mais hropida: sunau Daweidis, armai mik!</p> 
<p><A NAME="an_18:40">18:40</A>&nbsp;[CA] gastandands &#254;an Iesus haihait ina tiuhan du sis. bi&#254;e nehva was &#254;an imma, frah ina</p> 
<p><A NAME="an_18:41">18:41</A>&nbsp;[CA] qi&#254;ands: hva &#254;us wileis ei taujau? i&#254; is qa&#254;: frauja, ei ussaihvau.</p> 
<p><A NAME="an_18:42">18:42</A>&nbsp;[CA] jah Iesus qa&#254; du imma: ussaihv, galaubeins &#254;eina ganasida &#254;uk.</p> 
<p><A NAME="an_18:43">18:43</A>&nbsp;[CA] jah suns ussahv jah laistida ina awiliudonds guda. jah alla managei gasaihvandei gaf hazein guda.</p> 
<p><A NAME="an_19:1">19:1</A>&nbsp;[CA] Jah inngalei&#254;ands &#254;airhlai&#254; Iaireikon.</p> 
<p><A NAME="an_19:2">19:2</A>&nbsp;[CA] jah sai, guma namin haitans Zakkaius, sah was faurama&#254;leis motarje jah was gabigs,</p> 
<p><A NAME="an_19:3">19:3</A>&nbsp;[CA] jah sokida gasaihvan Iesu, hvas wesi, jah ni mahta faura managein, unte wahstau leitils was.</p> 
<p><A NAME="an_19:4">19:4</A>&nbsp;[CA] jah bi&#254;ragjands faur usstaig ana smakkabagm, ei gasehvi ina, unte is and &#254;ata munaida &#254;airhgaggan.</p> 
<p><A NAME="an_19:5">19:5</A>&nbsp;[CA] jah bi&#254;e qam ana &#254;amma stada, insaihvands iup Iesus gasahv ina jah qa&#254; du imma: Zakkaiu, sniumjands dala&#254; atsteig: himma daga auk in garda &#254;einamma skal ik wisan.</p> 
<p><A NAME="an_19:6">19:6</A>&nbsp;[CA] jah sniumjands atstaig jah andnam ina faginonds.</p> 
<p><A NAME="an_19:7">19:7</A>&nbsp;[CA] jah gasaihvandans allai birodidedun, qi&#254;andans &#254;atei du frawaurhtis mans galai&#254; [in gard] ussaljan.</p> 
<p><A NAME="an_19:8">19:8</A>&nbsp;[CA] standands &#254;an Zakkaius qa&#254; du fraujin: sai, halbata aiginis meinis, frauja, gadailja unledaim, jah jabai hvis hva afholoda, fidurfal&#254; fragilda.</p> 
<p><A NAME="an_19:9">19:9</A>&nbsp;[CA] qa&#254; &#254;an du imma Iesus &#254;atei himma daga naseins &#254;amma garda war&#254;, unte jah sa sunus Abrahamis ist;</p> 
<p><A NAME="an_19:10">19:10</A>&nbsp;[CA] qam auk sunus mans sokjan jah nasjan &#254;ans fralusanans.</p> 
<p><A NAME="an_19:11">19:11</A>&nbsp;[CA] at gahausjandam &#254;an im &#254;ata, biaukands qa&#254; gajukon, bi &#254;atei nehva Iairusalem was, jah &#254;uhta im ei suns skulda wesi &#254;iudangardi gudis gaswikun&#254;jan.</p> 
<p><A NAME="an_19:12">19:12</A>&nbsp;[CA] qa&#254; &#254;an: manna sums godakunds gaggida landis franiman sis &#254;iudangardja jah gawandida sik.</p> 
<p><A NAME="an_19:13">19:13</A>&nbsp;[CA] athaitands &#254;an taihun skalkans seinans atgaf im taihun dailos jah qa&#254; du im: kaupo&#254;, unte ik qimau.</p> 
<p><A NAME="an_19:14">19:14</A>&nbsp;[CA] i&#254; baurgjans is fijaidedun ina jah insandidedun airu afar imma qi&#254;andans: ni wileima &#254;ana &#254;iudanon ufar unsis.</p> 
<p><A NAME="an_19:15">19:15</A>&nbsp;[CA] jah war&#254;, bi&#254;e atwandida sik aftra, andnimands &#254;iudangardja jah haihait wopjan du sis &#254;ans skalkans &#254;aimei atgaf &#254;ata silubr, ei gakunnaidedi hva hvarjizuh gawaurhtedi.</p> 
<p><A NAME="an_19:16">19:16</A>&nbsp;[CA] qam &#254;an sa frumista qi&#254;ands: frauja, skatts &#254;eins gawaurhta taihun skattans.</p> 
<p><A NAME="an_19:17">19:17</A>&nbsp;[CA] jah qa&#254; du imma: waila, goda skalk, unte in leitilamma wast triggws, sijais waldufni habands ufar taihun baurgim.</p> 
<p><A NAME="an_19:18">19:18</A>&nbsp;[CA] jah qam an&#254;ar qi&#254;ands: frauja, skatts &#254;eins gawaurhta fimf skattans.</p> 
<p><A NAME="an_19:19">19:19</A>&nbsp;[CA] qa&#254; &#254;an jah du &#254;amma: jah &#254;u sijais ufaro fimf baurgim.</p> 
<p><A NAME="an_19:20">19:20</A>&nbsp;[CA] jah sums qam qi&#254;ands: frauja, sai, sa skatts &#254;eins &#254;anei habaida galagidana in fanin;</p> 
<p><A NAME="an_19:21">19:21</A>&nbsp;[CA] ohta mis auk &#254;uk, unte manna hardus is. nimis &#254;atei ni lagides jah snei&#254;is &#254;atei ni saisost.</p> 
<p><A NAME="an_19:22">19:22</A>&nbsp;[CA] jah qa&#254; du imma: us mun&#254;a &#254;einamma stoja &#254;uk, unselja skalk jah lata. wisseis &#254;atei ik manna hardus im, nimands &#254;atei ni lagida jah snei&#254;ands &#254;atei ni saiso;</p> 
<p><A NAME="an_19:23">19:23</A>&nbsp;[CA] jah duhve ni atlagides &#254;ata silubr mein du skattjam? jah <i> qimands mi&#254; wokra galausidedjau &#254;ata.</p> 
<p><A NAME="an_19:24">19:24</A>&nbsp;[CA] jah du &#254;aim faurastandandam qa&#254;: nimi&#254; af imma &#254;ana skatt jah gibi&#254; &#254;amma &#254;os taihun dailos habandin.</p> 
<p><A NAME="an_19:25">19:25</A>&nbsp;[CA] jah qe&#254;un du imma: frauja, habai&#254; taihun dailos.</p> 
<p><A NAME="an_19:26">19:26</A>&nbsp;[CA] qi&#254;a allis izwis &#254;atei hvarjammeh habandane gibada, i&#254; af &#254;amma unhabandin jah &#254;atei habai&#254; afnimada af imma.</p> 
<p><A NAME="an_19:27">19:27</A>&nbsp;[CA] a&#254;&#254;an swe&#254;auh fijands meinans jainans, &#254;aiei ni wildedun mik &#254;iudanon ufar sis, briggi&#254; her jah usqimi&#254; faura mis.</p> 
<p><A NAME="an_19:28">19:28</A>&nbsp;[CA] jah qi&#254;ands &#254;ata iddja fram, usgaggands in Iairusaulwma.</p> 
<p><A NAME="an_19:29">19:29</A>&nbsp;[CA] jah war&#254;, bi&#254;e nehva was Be&#254;sfagein jah Be&#254;anijin, at fairgunja &#254;atei haitada alewjo, insandida twans siponje seinaize</p> 
<p><A NAME="an_19:30">19:30</A>&nbsp;[CA] qi&#254;ands: gaggats in &#254;o wi&#254;rawair&#254;on haim, in &#254;izaiei inngaggandans bigitats fulan asilaus gabundanana, ana &#254;ammei ni ainshun aiw manne sat; andbindandans ina attiuhi&#254;.</p> 
<p><A NAME="an_19:31">19:31</A>&nbsp;[CA] jah jabai hvas inqis fraihnai: duhve andbindi&#254;? swa qi&#254;aits du imma &#254;atei frauja &#254;is gairnei&#254;.</p> 
<p><A NAME="an_19:32">19:32</A>&nbsp;[CA] galei&#254;andans &#254;an &#254;ai insandidans bigetun, swaswe qa&#254; du im.</p> 
<p><A NAME="an_19:33">19:33</A>&nbsp;[CA] andbindandam &#254;an im  qe&#254;un &#254;ai fraujans &#254;is du im: duhve andbindats &#254;ana fulan?</p> 
<p><A NAME="an_19:34">19:34</A>&nbsp;[CA] i&#254; eis qe&#254;un: fraujin &#254;aurfts &#254;is ist.</p> 
<p><A NAME="an_19:35">19:35</A>&nbsp;[CA] jah attauhun &#254;ana fulan Iesua jah uswairpandans wastjos seinos ana &#254;ana fulan ussatidedun Iesu.</p> 
<p><A NAME="an_19:36">19:36</A>&nbsp;[CA] gaggandin &#254;an imma ufstrawidedun wastjom seinaim ana wiga.</p> 
<p><A NAME="an_19:37">19:37</A>&nbsp;[CA] bi&#254;e &#254;an is nehva was, ju&#254;an at ibdaljin &#254;is fairgunjis alewabagme, dugunnun alakjo managei siponje faginondans hazjan gu&#254; stibnai mikilai in allaizo &#254;oze sehvun mahte,</p> 
<p><A NAME="an_19:38">19:38</A>&nbsp;[CA] qi&#254;andans: &#254;iu&#254;ida sa qimanda &#254;iudans in namin fraujins; gawair&#254;i in himina jah wul&#254;us in hauhistjam.</p> 
<p><A NAME="an_19:39">19:39</A>&nbsp;[CA] jah sumai Fareisaie us &#254;izai managein qe&#254;un du imma: laisari, sak &#254;aim siponjam &#254;einaim.</p> 
<p><A NAME="an_19:40">19:40</A>&nbsp;[CA] jah andhafjands qa&#254; du im: qi&#254;a izwis &#254;atei jabai &#254;ai slawand, stainos hropjand.</p> 
<p><A NAME="an_19:41">19:41</A>&nbsp;[CA] jah sunsei nehva was, gasaihvands &#254;o baurg gaigrot bi &#254;o, qi&#254;ands:</p> 
<p><A NAME="an_19:42">19:42</A>&nbsp;[CA] &#254;atei i&#254; wissedeis jah &#254;u in &#254;amma daga &#254;einamma &#254;o du gawair&#254;ja &#254;einamma! i&#254; nu gafulgin ist faura augam &#254;einaim,</p> 
<p><A NAME="an_19:43">19:43</A>&nbsp;[CA] &#254;atei qimand dagos ana &#254;us, jah bigraband fijands &#254;einai grabai &#254;uk jah bistandand &#254;uk jah biwaibjand &#254;uk alla&#254;ro.</p> 
<p><A NAME="an_19:44">19:44</A>&nbsp;[CA] jah air&#254;ai &#254;uk ga&#239;bnjand jah barna &#254;eina in &#254;us jah ni letand in &#254;us stain ana staina, in &#254;izei ni ufkun&#254;es &#254;ata mel niuhseinais &#254;einaizos.</p> 
<p><A NAME="an_19:45">19:45</A>&nbsp;[CA] jah galei&#254;ands in alh dugann uswairpan &#254;ans frabugjandans in izai jah bugjandans,</p> 
<p><A NAME="an_19:46">19:46</A>&nbsp;[CA] qi&#254;ands du im: gameli&#254; ist &#254;atei gards meins gards bido ist; i&#254; jus ina gatawidedu&#254; du filegrja &#254;iube.</p> 
<p><A NAME="an_19:47">19:47</A>&nbsp;[CA] jah was laisjands daga hvammeh in &#254;izai alh: i&#254; &#254;ai auhmistans gudjans jah bokarjos sokidedun ina usqistjan jah &#254;ai frumistans manageins.</p> 
<p><A NAME="an_19:48">19:48</A>&nbsp;[CA] jah ni bigetun hva gatawidedeina; managei auk alakjo hahaida du hausjan imma.</p> 
<p><A NAME="an_20:1">20:1</A>&nbsp;[CA] Jah war&#254; in sumamma dage jainaize at laisjandin imma &#254;o managein in alh jah wailamerjandin, atsto&#254;un &#254;ai gudjans jah bokarjos mi&#254; &#254;aim sinistam</p> 
<p><A NAME="an_20:2">20:2</A>&nbsp;[CA] jah qe&#254;un du imma qi&#254;andans: qi&#254; unsis, in hvamma waldufnje &#254;ata taujis, ai&#254;&#254;au hvas ist saei gaf &#254;us &#254;ata waldufni?</p> 
<p><A NAME="an_20:3">20:3</A>&nbsp;[CA] andhafjands &#254;an qa&#254; du im: fraihna izwis jah ik ainis waurdis jah qi&#254;i&#254; mis:</p> 
<p><A NAME="an_20:4">20:4</A>&nbsp;[CA] daupeins Iohannis uzuh himina was &#254;au uzuh mannam?</p> 
<p><A NAME="an_20:5">20:5</A>&nbsp;[CA] i&#254; eis &#254;ahtedun mi&#254; sis misso qi&#254;andans &#254;atei jabai qi&#254;am: us himina, qi&#254;i&#254;: a&#254;&#254;an duhve ni galaubidedu&#254; imma?</p> 
<p><A NAME="an_20:6">20:6</A>&nbsp;[CA] i&#254; jabai qi&#254;am: us mannam, alla so managei stainam afwairpi&#254; unsis; triggwaba galaubjand auk allai Iohannen praufetu wisan.</p> 
<p><A NAME="an_20:7">20:7</A>&nbsp;[CA] jah andhofun ei ni wissedeina hva&#254;ro.</p> 
<p><A NAME="an_20:8">20:8</A>&nbsp;[CA] jah Iesus qa&#254; im: ni ik izwis qi&#254;a, in hvamma waldufnje &#254;ata tauja.</p> 
<p><A NAME="an_20:9">20:9</A>&nbsp;[CA] dugann &#254;an du managein qi&#254;an &#254;o gajukon: manna ussatida weinagard, jah anafalh ina waurstwjam jah aflai&#254; jera ganoha.</p> 
<p><A NAME="an_20:10">20:10</A>&nbsp;[CA] jah in mela insandida du &#254;aim aurtjam skalk, ei akranis &#254;is weinagardis gebeina imma. i&#254; &#254;ai aurtjans usbliggwandans ina insandidedun lausana.</p> 
<p><A NAME="an_20:11">20:11</A>&nbsp;[CA] jah anaaiauk sandjan an&#254;arana skalk; i&#254; eis jah jainana bliggwandans jah unswerandans insandidedun lausana.</p> 
<p><A NAME="an_20:12">20:12</A>&nbsp;[CA] jah anaaiauk sandjan &#254;ridjan; i&#254; eis jah &#254;ana gawondondans uswaurpun.</p> 
<p><A NAME="an_20:13">20:13</A>&nbsp;[CA] qa&#254; &#254;an sa frauja &#254;is weinagardis: hva taujau? sandja sunu meinana &#254;ana liuban; aufto &#254;ana gasaihvandans aistand.</p> 
<p><A NAME="an_20:14">20:14</A>&nbsp;[CA] gasaihvandans &#254;an ina &#254;ai aurtjans &#254;ahtedun mi&#254; sis misso qi&#254;andans, sa ist sa arbinumja; afslaham ina, ei uns wair&#254;ai &#254;ata arbi.</p> 
<p><A NAME="an_20:15">20:15</A>&nbsp;[CA] jah uswairpandans ina ut us &#254;amma weinagarda usqemun. hva nu taujai im frauja &#254;is weinagardis?</p> 
<p><A NAME="an_20:16">20:16</A>&nbsp;[CA] qimi&#254; jah usqistei&#254; aurtjam &#254;aim jah gibi&#254; &#254;ana weinagard an&#254;araim. gahausjandans qe&#254;un &#254;an: nis~sijai.</p> 
<p><A NAME="an_20:17">20:17</A>&nbsp;[CA] i&#254; is insaihvands du im qa&#254;: a&#254;&#254;an hva ist &#254;ata gamelido: stains &#254;ammei uskusun timrjans, sah war&#254; du haubida waihstins?</p> 
<p><A NAME="an_20:18">20:18</A>&nbsp;[CA] hvazuh saei driusi&#254; ana &#254;ana stain, gakrotuda; i&#254; ana &#254;anei driusi&#254;, diswin&#254;ei&#254; ina.</p> 
<p><A NAME="an_20:19">20:19</A>&nbsp;[CA] jah sokidedun &#254;ai bokarjos jah auhumistans gudjans uslagjan ana ina handuns in &#254;izai hveilai jah ohtedun &#254;o managein; fro&#254;un auk &#254;atei du im &#254;o gajukon qa&#254;.</p> 
<p><A NAME="an_20:20">20:20</A>&nbsp;[CA] jah aflei&#254;andans insandidedun ferjans, &#254;ans us liutein taiknjandans sik garaihtans wisan, ei gafaifaheina is waurdei jah atgebeina ina reikja jah waldufnja kindinis.</p> 
<p><A NAME="an_20:21">20:21</A>&nbsp;[CA] jah frehun ina qi&#254;andans: laisari, witum &#254;atei raihtaba rodeis jah laiseis jah ni andsaihvis andwair&#254;i, ak bi sunjai wig gudis laiseis:</p> 
<p><A NAME="an_20:22">20:22</A>&nbsp;[CA] skuldu ist unsis kaisara gild giban &#254;au niu?</p> 
<p><A NAME="an_20:23">20:23</A>&nbsp;[CA] bisaihvands &#254;an ize unselein Iesus qa&#254; du im: hva mik fraisi&#254;?</p> 
<p><A NAME="an_20:24">20:24</A>&nbsp;[CA] ataugei&#254; mis skatt: hvis habai&#254; manleikan jah ufarmeli? andhafjandans &#254;an qe&#254;un: kaisaris.</p> 
<p><A NAME="an_20:25">20:25</A>&nbsp;[CA] i&#254; is qa&#254;uh du im: us~nu~gibi&#254; &#254;o kaisaris kaisara jah &#254;o gudis guda.</p> 
<p><A NAME="an_20:26">20:26</A>&nbsp;[CA] jah ni mahtedun gafahan is waurde in andwair&#254;ja manageins jah sildaleikjandans andawaurde is ga&#254;ahaidedun.</p> 
<p><A NAME="an_20:27">20:27</A>&nbsp;[CA] du atgaggandans &#254;an sumai Saddukaie, &#254;aiei qi&#254;and usstass ni wisan, frehun ina</p> 
<p><A NAME="an_20:28">20:28</A>&nbsp;[CA] qi&#254;andans: laisari, Moses gamelida uns, jabai hvis bro&#254;ar gadau&#254;nai aigands qen, jah sa unbarnahs gadau&#254;nai, ei nimai bro&#254;ar is &#254;o qen jah urraisjai fraiw bro&#254;r seinamma.</p> 
<p><A NAME="an_20:29">20:29</A>&nbsp;[CA] sibun nu bro&#254;rjus wesun, jah sa frumista nimands qen gadau&#254;noda unbarnahs.</p> 
<p><A NAME="an_20:30">20:30</A>&nbsp;[CA] jah nam an&#254;ar &#254;o qen, jah sa gaswalt unbarnahs.</p> 
<p><A NAME="an_20:31">20:31</A>&nbsp;[CA] jah &#254;ridja nam &#254;o samaleiko; samaleiko &#254;an jah &#254;ai sibun, jah ni bili&#254;un barne jah gaswultun.</p> 
<p><A NAME="an_20:32">20:32</A>&nbsp;[CA] Spedista allaize gadau&#254;noda jah so qens.</p> 
<p><A NAME="an_20:33">20:33</A>&nbsp;[CA] in &#254;izai usstassai nu, hvarjis &#254;ize wair&#254;i&#254; qens? &#254;ai auk sibun aihtedun &#254;o du qenai.</p> 
<p><A NAME="an_20:34">20:34</A>&nbsp;[CA] jah andhafjands qa&#254; du im Iesus: &#254;ai sunjus &#254;is aiwis liugand jah liuganda;</p> 
<p><A NAME="an_20:35">20:35</A>&nbsp;[CA] i&#254; &#254;aiei wair&#254;ai sind jainis aiwis niutan jah usstassais us dau&#254;aim, ni liugand ni liuganda;</p> 
<p><A NAME="an_20:36">20:36</A>&nbsp;[CA] nih allis gaswiltan &#254;anasei&#254;s magun, ibnans aggilum auk sind jah sunjus sind gudis, usstassais sunjus wisandans.</p> 
<p><A NAME="an_20:37">20:37</A>&nbsp;[CA] a&#254;&#254;an &#254;atei urreisand dau&#254;ans, jah Moses bandwida ana aihvatundjai, swe qi&#254;i&#254;: sahv fraujan gu&#254; Abrahamis jah gu&#254; Isakis jah gu&#254; Iakobis.</p> 
<p><A NAME="an_20:38">20:38</A>&nbsp;[CA] a&#254;&#254;an gu&#254; nist dau&#254;aize, ak qiwaize; allai auk imma liband.</p> 
<p><A NAME="an_20:39">20:39</A>&nbsp;[CA] andhafjandans &#254;an sumai &#254;ize bokarje qe&#254;un: laisari, waila qast.</p> 
<p><A NAME="an_20:40">20:40</A>&nbsp;[CA] ni&#254;~&#254;an &#254;anasei&#254;s gadaurstedun fraihnan ina ni waihtais.</p> 
<p><A NAME="an_20:41">20:41</A>&nbsp;[CA] qa&#254; &#254;an du im: hvaiwa qi&#254;and Xristu sunu Daweidis wisan?</p> 
<p><A NAME="an_20:42">20:42</A>&nbsp;[CA] jah silba Daweid qi&#254;i&#254; in bokom psalmo: qa&#254; frauja du fraujin meinamma: sit af taihswon meinai,</p> 
<p><A NAME="an_20:43">20:43</A>&nbsp;[CA] unte ik galagja fijands &#254;einans fotubaurd fotiwe &#254;einaize.</p> 
<p><A NAME="an_20:44">20:44</A>&nbsp;[CA] Daweid ina fraujan haiti&#254;, jah hvaiwa sunus imma ist?</p> 
<p><A NAME="an_20:45">20:45</A>&nbsp;[CA] at gahausjandein &#254;an allai managein qa&#254; du siponjam seinaim:</p> 
<p><A NAME="an_20:46">20:46</A>&nbsp;[CA] atsaihvi&#254; faura bokarjam &#254;aim wiljandam gaggan in hveitaim . . . .</p> 
<p><HR>
<CENTER>
<A HREF="joh">Next: John</A></CENTER>
</BODY>
</HTML>
