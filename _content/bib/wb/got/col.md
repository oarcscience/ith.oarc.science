[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](phi)  [Next](th1) 

------------------------------------------------------------------------

### Gothic Bible: Colossians

<span id="an_1:6">1:6</span> \[B\] . . . . in sunjai;

<span id="an_1:7">1:7</span> \[B\] swaswe ganemuþ at Aipafrin þamma
liubin gaskalkja unsaramma, saei ist triggws faur izwis andbahts
Xristaus Iesuis,

<span id="an_1:8">1:8</span> \[B\] saei jah gakannida uns izwara friaþwa
in ahmin.

<span id="an_1:9">1:9</span> \[B\] duþþe jah weis, fram þamma daga ei
hausidedum, ni hveilaidedum faur izwis bidjandans jah aihtrondans, ei
fullnaiþ kunþjis wiljins is in allai handugein jah frodein ahmeinai;

<span id="an_1:10">1:10</span> \[A\] . . . . wairþaba fraujins in
allamma þatei galeikai, in allamma waurstwe godaize akran bairandans jah
wahsjandans in ufkunþja gudis,

<span id="an_1:10">1:10</span> \[B\] ei gaggaiþ wairþaba fraujins in
allamma þatei galeikai, in allamma waurstwe godaize akran bairandans jah
wahsjandans in ufkunþja gu(dis),

<span id="an_1:11">1:11</span> \[A\] in allai mahtai gaswinþidai bi
mahtai wulþaus is, in allai usþulainai jah usbeisnai miþ fahedai,

<span id="an_1:11">1:11</span> \[B\] in allai mahtai gaswinþidai bi
mahtai wulþaus is, in allai usþulainai jah usbeisnai miþ fahedai,

<span id="an_1:12">1:12</span> \[A\] awiliudondans attin saei laþoda
izwis du dailai hlautis weihaize in liuhada\[i\],

<span id="an_1:12">1:12</span> \[B\] awiliudondans attin saei laþoda
izwis du dailai hlautis weihaize in liuhada,

<span id="an_1:13">1:13</span> \[A\] saei galausida izwis us waldufnja
riqizis jah atnam in þiudangardja sunus friaþwos seinaizos,

<span id="an_1:13">1:13</span> \[B\] saei galausida izwis us waldufnja
riqizis jah atnam in þiudangardja sunaus friaþwos seinaizos,

<span id="an_1:14">1:14</span> \[A\] in þammei habam faurbauht, fralet
frawaurhte,

<span id="an_1:14">1:14</span> \[B\] in þammei habam faurbauht, fralet
frawaurhte,

<span id="an_1:15">1:15</span> \[A\] saei ist frisahts gudis
ungasaihvanis, frumabaur allaizos gaskaftais;

<span id="an_1:15">1:15</span> \[B\] saei ist frisahts gudis
ungasaihvanis, frumabaur allaizos gaskaftais;

<span id="an_1:16">1:16</span> \[A\] unte in imma gaskapana waurþun alla
in himinam jah ana airþai, þo gasaihvanona jaþ\~þo ungasaihvanona, jaþþe
sitlos jaþþe fraujinassjus, jaþþe reikja jaþþe waldufnja, alla þairh ina
jah in imma gaskapana sind.

<span id="an_1:16">1:16</span> \[B\] unte in imma gaskapana waurþun alla
in himinam jah ana airþai, þo gasaihvanona jah þo ungasaihvanona, jaþþe
sitlos jaþþe fraujinassjus, jaþþe reikja jaþþe waldufnja, alla þairh ina
jah in imma gaskapana sind.

<span id="an_1:17">1:17</span> \[A\] jah is ist faura allaim jah alla in
imma ussatida sind.

<span id="an_1:17">1:17</span> \[B\] jah is ist faura allaim jah alla in
imma ussatida sind.

<span id="an_1:18">1:18</span> \[A\] jah is ist haubiþ leikis,
aikklesjons, saei ist anastodeins, frumabaur us dauþaim, ei sijai in
allaim is frumadein habands;

<span id="an_1:18">1:18</span> \[B\] jah is ist haubiþ leikis,
aikklesjons, saei ist anastodeins, frumabaur us dauþaim, ei sijai in
allaim is frumadein habands;

<span id="an_1:19">1:19</span> \[A\] unte in imma galeikaida alla fullon
bauan,

<span id="an_1:19">1:19</span> \[B\] unte in imma galeikaida alla fullon
bauan,

<span id="an_1:20">1:20</span> \[A\] jah þairh ina gafriþon alla in
imma, gawairþi taujands þairh bloþ galgins is þairh ina, jaþþe þo ana
airþai jaþþe þo ana himinam.

<span id="an_1:20">1:20</span> \[B\] jah þairh ina gafriþon alla in
imma, gawairþi taujands þairh bloþ galgins is þairh ina, jaþþe þo ana
airþai jaþþe þo ana himinam.

<span id="an_1:21">1:21</span> \[A\] jah i(zwis) simle wisandans
framaþidans jah fijands gahugdai in waurstwam ubilaim, iþ nu gafriþodai

<span id="an_1:21">1:21</span> \[B\] jah izwis simle wisandans
framaþidans jah fijands gahugdai in waurstwam ubilaim, iþ nu gafriþodai

<span id="an_1:22">1:22</span> \[A\] in leika mammons is þairh dauþu du
atsatjan izwis weihans jah unwammans jah usfairinans faura imma,

<span id="an_1:22">1:22</span> \[B\] in leika mammons is þairh dauþu du
atsatjan izwis weihans jah unwammans jah usfairinans faura imma,

<span id="an_1:23">1:23</span> \[A\] jabai sweþauh þairhwisiþ in
galaubeinai gaþwastidai jah gatulgidai jah ni afwagidai af wenai
aiwaggeljons, þoei hausideduþ, sei merida ist in alla gaskaft þo uf
himina, þizozei warþ ik Pawlus andbahts;

<span id="an_1:23">1:23</span> \[B\] jabai sweþauh þairhwisiþ in
galaubeinai gaþwastidai jah gatulgidai jah ni afwagidai af wenai
aiwaggeljons, þoei hausideduþ, sei merida ist in alla gaskaft þo uf
himina, þizozei warþ ik Pawlus andbahts;

<span id="an_1:24">1:24</span> \[A\] \[saei\] nu fagino in þaimei winna
faur izwis jah usfullja gaidwa aglono Xristaus in leika meinamma faur
leik is, þatei ist aikklesjo,

<span id="an_1:24">1:24</span> \[B\] \[saei\] nu fagino in þaimei winna
faur izwis jah usfullja gaiwa aglono Xristaus in leika meinamma faur
leik is, þatei ist aikklesjo,

<span id="an_1:25">1:25</span> \[A\] þizozei warþ ik andbahts bi ragina
gudis, þatei giban ist mis in izwis du usfulljan waurd gudis,

<span id="an_1:25">1:25</span> \[B\] þizozei warþ ik andbahts bi ragina
gudis, þatei giban ist mis in izwis du usfulljan waurd gudis,

<span id="an_1:26">1:26</span> \[A\] runa sei gafulgina was fram aiwam
jah fram aldim, iþ nu gaswikunþida warþ þaim weiham is,

<span id="an_1:26">1:26</span> \[B\] runa sei gafulgina was fram aiwam
jah fram aldim, iþ nu gaswikunþida warþ þaim weiham is,

<span id="an_1:27">1:27</span> \[A\] þaimei wilda guþ gakannjan gabein
wulþaus þizos runos in þiudom, þatei ist Xristus in izwis, wens wulþaus,

<span id="an_1:27">1:27</span> \[B\] þaimei wilda guþ gakannjan gabein
wulþaus þizos runos in þiudom, þatei ist Xristus in izwis, wens wulþaus,

<span id="an_1:28">1:28</span> \[A\] þanei weis gateiham talzjandans all
manne jah laisjandans all manne in allai handugein, ei atsatjaima all
manne fullawitan in Xristau Iesu,

<span id="an_1:28">1:28</span> \[B\] þanei weis gateiham talzjandans all
manne jah laisjandans all manne in allai handugein, ei atsatjaima all
manne fullawitan in Xristau Iesu,

<span id="an_1:29">1:29</span> \[A\] du þammei arbaidja usdaudjands bi
waurstwa sei inna uswaurkeiþ in mis in mahtai . . . .

<span id="an_1:29">1:29</span> \[B\] du þammei arbaidja usdaudjands bi .
. . .

<span id="an_2:11">2:11</span> \[B\] . . . . frawaurhte leikis, in
bimaita Xristaus,

<span id="an_2:12">2:12</span> \[B\] miþ ganawistrodai imma in
daupeinai, in þizaiei jah miþurrisuþ þairh galaubein waurstwis gudis,
saei urraisida in(a) us dauþaim.

<span id="an_2:13">2:13</span> \[B\] jah izwis dauþans wisandans
missadedim jah unbimaita leikis izwaris miþgaqiwida miþ imma, fragibands
uns allos missadedins,

<span id="an_2:14">2:14</span> \[B\] afswairbands þos ana uns wadjabokos
raginam seinaim, þatei was andaneiþo uns, jah þata usnam us midumai
ganagljands ita du galgin,

<span id="an_2:15">2:15</span> \[B\] andhamonds sik leika, reikja jah
waldufnja gatarhida balþaba, gablauþjands þo bairhtaba in sis.

<span id="an_2:16">2:16</span> \[B\] ni manna nu izwis bidomjai in mata
aiþþau in draggka aiþþau in dailai dagis dulþais aiþþau fulliþe aiþþau
sabbatum,

<span id="an_2:17">2:17</span> \[B\] þatei ist skadus þize anawairþane,
iþ leik Xristaus.

<span id="an_2:18">2:18</span> \[B\] ni hvashun izwis gajiukai, wiljands
in hauneinai jah blotinassau aggile þatei ni sahv ushafjands sik, sware
ufblesans fram fraþja leikis seinis,

<span id="an_2:19">2:19</span> \[B\] jah ni habands haubiþ, us þammei
all leik þairh gawissins jah gabindos auknando jah þeihando wahseiþ du
wahstau gudis.

<span id="an_2:20">2:20</span> \[A\] . . . . þis fairhvaus, hva\[n\]
þanaseiþs swe qiwai in þamma fairhvau urrediþ?

<span id="an_2:20">2:20</span> \[B\] jabai gaswultuþ miþ Xristau af
stabim þis fairhvaus, hva þanaseiþs swe qiwai in þamma fairhvau urrediþ?

<span id="an_2:21">2:21</span> \[A\] ni teikais, nih atsnarpjais, nih
kausjais!

<span id="an_2:21">2:21</span> \[B\] ni teikais, ni atsnarpjais, ni
kausjais!

<span id="an_2:22">2:22</span> \[A\] þatei ist all du riurein, þairh
þatei is brukjaidau bi anabusnim jah laiseinim manne,

<span id="an_2:22">2:22</span> \[B\] þatei ist all du riurein, þairh
þatei is brukjaidau b(i) anabusnim jah laiseinim manne,

<span id="an_2:23">2:23</span> \[A\] þoei sind sweþauh waurd habandona
handugeins \[þuhtaus\] in fastubnja jah hauneinai hairtins jah
unfreideinai leikis, ni in sweriþo hvizai du soþa leikis.

<span id="an_2:23">2:23</span> \[B\] þoei sind sweþa(uh) waurd habandona
handug(eins) \[(þ)uhtaus\] in fastubnja jah hauneinai hairtins jah
unfreidei leikis, ni in sweriþo hvizai du soþa leikis.

<span id="an_3:1">3:1</span> \[A\] Jabai nu miþurrisuþ Xristau, þoei
iupa sind sokeiþ, þarei Xristus ist in taihswai gudis sitands.

<span id="an_3:1">3:1</span> \[B\] Jabai nu miþurrisuþ Xristau, þoei
iupa sind sokeiþ, þarei Xristus ist in taihswai gudis sitands.

<span id="an_3:2">3:2</span> \[A\] þaimei iupa sind fraþjaiþ, ni þaim
þoei ana airþai sind.

<span id="an_3:2">3:2</span> \[B\] þaimei iupa sind fraþjaiþ, ni þaim
þoei ana airþai sind.

<span id="an_3:3">3:3</span> \[A\] unte gadauþnodeduþ jah libains izwara
gafulgina ist miþ Xristau in guda.

<span id="an_3:3">3:3</span> \[B\] unte gadauþnodeduþ jah libains izwara
gafulgina ist miþ Xristau in guda.

<span id="an_3:4">3:4</span> \[A\] þan Xristus swikunþs wairþiþ, libains
izwara, þanuh jah jus bairhtai wairþiþ miþ imma in wulþau.

<span id="an_3:4">3:4</span> \[B\] þan Xristus swikunþs wairþiþ, libains
izwara, (þan)uh jah jus bairhtai wair(þiþ) miþ imma in wulþau.

<span id="an_3:5">3:5</span> \[A\] dauþeiþ nu liþuns izwarans, þans
þaiei sind ana airþai, horinassau, unhrainein, winna, lustau ubilana jah
faihugeiron, s(o)ei ist galiugagude skalkinassus;

<span id="an_3:5">3:5</span> \[B\] da(uþ)eiþ nu liþuns izwarans, þans
þaiei sind ana airþai, horinassu, unhrainein, winnon, lustu ubila(na)
jah faihugeiron, sei ist galiuga(gu)de skalkinassus;

<span id="an_3:6">3:6</span> \[A\] þairh þoei qimiþ hatis gudis ana
sunum ungalaubeinais,

<span id="an_3:6">3:6</span> \[B\] þairh þoei qimiþ hatis gudis ana
sunum ungalaubeinais,

<span id="an_3:7">3:7</span> \[A\] in þaimei jah jus iddjeduþ simle, þan
libaideduþ in þaim.

<span id="an_3:7">3:7</span> \[B\] in þaimei jah jus iddjeduþ simle, þan
libaideduþ in þaim.

<span id="an_3:8">3:8</span> \[A\] iþ nu aflagjiþ jah jus þo alla,
hatis, þwairhein, unselein, anaqiss, aglaitiwaurdein; us munþa izwaramma
ni \[ni\] . . . .

<span id="an_3:8">3:8</span> \[B\] iþ nu aflagjiþ jah jus þo alla,
hatis, þwairhein, unselein, anaqiss, aglaitiwaurdein; us munþa izwaramma
ni usgaggai.

<span id="an_3:9">3:9</span> \[B\] ni liugaiþ izwis misso,
afslaupjandans izwis þana fairnjan mannan miþ tojam is,

<span id="an_3:10">3:10</span> \[B\] jah gahamoþ niujamma, þamma
ananiwidin du ufkunþja (bi) (fr)isahtai þis, saei gaskop ina;

<span id="an_3:11">3:11</span> \[B\] þarei nist Kreks jah Judaius,
bimait jah faurafilli, barbar(us) (jah) (S)kwþus, skalks jah freis, ak
alla jah in allaim Xristus.

<span id="an_3:12">3:12</span> \[B\] gahamoþ izwis nu swe gawali(d)ai
gudis, weihans jah walisans, brusts bleiþein, \[arma(hai)rtein\],
sele(in), haunein a(hins), qairrein, usbeisnein.

<span id="an_3:13">3:13</span> \[B\] þulandans iz(wis) misso jah
fragibandans s(ilban)s, jabai hvas wiþra hvana habai fairina; swaswe jah
Xristus fragaf izwis, swa jah jus taujaiþ.

<span id="an_3:14">3:14</span> \[B\] aþþan ufar alla friaþwa, sei ist
gabindi ainamundiþos.

<span id="an_3:15">3:15</span> \[B\] jah gawairþi gudis swignjai\[þ\]
i(n) hairtam izwaraim, in þammei jah laþodai wesuþ in ainamma leika, jah
awiliudondans wairþaiþ.

<span id="an_3:16">3:16</span> \[B\] waurd Xristaus bauai in izwis
gabigaba, in allai handugein jah frodein ah(mei)nai laisjandans jah
talz(ja)ndans izwis silbans psalmom, hazeinim, saggwim ahmeinaim, in
(an)stai sigg(w)andans in hair(t)am izwaraim f(raujin).

<span id="an_3:17">3:17</span> \[B\] all þishvah þatei tau(jai)þ in
waur(da) aiþþau in waurstwa, (a)ll in namin fraujins Iesuis,
awiliudondans guda attin þairh ina.

<span id="an_3:18">3:18</span> \[B\] jus qinons, ufhausjaiþ wairam
izwaraim, swe gaqimiþ in fraujin.

<span id="an_3:19">3:19</span> \[B\] wairos, frijoþ qenins izwaros jah
ni sijaiþ baitrai (w)iþra þos.

<span id="an_3:20">3:20</span> \[B\] barna, ufhausjaiþ fadreinam bi all;
unte þata waila galeikaiþ ist in fraujin.

<span id="an_3:21">3:21</span> \[B\] jus attans, ni gramjaiþ barna
izwara du þwairhein, ei ni wairþaina in unlustau.

<span id="an_3:22">3:22</span> \[B\] þewisa, ufhausjaiþ bi all leika
fraujam, ni in augam skalkinondans, swe mannam samjandans, ak in
ainfalþein hairtins, ogandans guþ.

<span id="an_3:23">3:23</span> \[B\] þishvah þatei taujaiþ, us saiwalai
waurkjaiþ swe fraujin, ni mannam,

<span id="an_3:24">3:24</span> \[B\] witandans þatei af fraujin nimiþ
andalauni arbjis; unte fraujin Xristau skalkinoþ.

<span id="an_3:25">3:25</span> \[B\] sa auk skaþaila andnimiþ þatei
skoþ, jah nist wiljahalþein at guda.

<span id="an_4:1">4:1</span> \[B\] Jus fraujans, garaiht jah ibnassu
þewisam atkunnaiþ, witandans þatei aihuþ jah jus fraujan in himinam.

<span id="an_4:2">4:2</span> \[B\] bidai ha(f)tjandans izwis, wakandans
in izai in awiliudam;

<span id="an_4:3">4:3</span> \[B\] bidjandans samana jah bi uns ei guþ
uslukai unsis haurd waurdis du rodjan runa Xristaus, in þizozei jah
gabundans im,

<span id="an_4:4">4:4</span> \[A\] . . . . þo, swaswe skuljau rodjan.

<span id="an_4:4">4:4</span> \[B\] ei gabairhtjau þo, swaswe skuljau
rodjan.

<span id="an_4:5">4:5</span> \[A\] in handugein gaggaiþ du þaim uta, mel
usbugjandans.

<span id="an_4:5">4:5</span> \[B\] in handugein gaggaiþ du þaim uta,
þata mel usbugjandans.

<span id="an_4:6">4:6</span> \[A\] waurd izwar sinteino in anstai salta
gasupoþ sijai, ei witeiþ hvaiwa skuleiþ ainhvarjammeh andhafjan.

<span id="an_4:6">4:6</span> \[B\] waurd izwar sinteino in anstai salta
gasupoþ siai, ei witeiþ hvaiwa skuleiþ ainhvarjammeh andhafjan.

<span id="an_4:7">4:7</span> \[A\] þatei bi mik ist, all gakanneiþ izwis
Twkeikus, sa liuba broþar jah triggwa andbahts jah gaskalki in fraujin,

<span id="an_4:7">4:7</span> \[B\] þatei bi mik ist, all gakanneiþ izwis
Twkekus, sa liuba broþar jah triggwa andbahts jah gaskalki in fraujin,

<span id="an_4:8">4:8</span> \[A\] þanei insandida du izwis duþe ei
kunnja(i) hva bi izwis ist, jah gaþrafstjai hairtona izwara,

<span id="an_4:8">4:8</span> \[B\] þanei insandida du izwis duþþe ei
kunnjai hva bi izwis ist, jah gaþrafstjai hairtona izwara,

<span id="an_4:9">4:9</span> \[A\] miþ Aunisimau þamma liubin jah
triggwin broþr, saei ist us izwis, þaiei all izwis gakannjand þatei her
ist.

<span id="an_4:9">4:9</span> \[B\] miþ Aunisimau þamma liubin jah
triggwin broþr, saei ist us izwis, þaiei all izwis gakannjand þatei her
ist.

<span id="an_4:10">4:10</span> \[A\] goleiþ izwis Ari\[a\]starkus, sa
miþfrahunþana mis, jah Markus gadiliggs Barnabins, bi þanei nemuþ
anabusnins, ei jabai qimai at izwis, andnimaiþ ina;

<span id="an_4:10">4:10</span> \[B\] goleiþ izwis Areistarkus, sa
miþfrahunþana mis, jah Markus gadiliggs Barnabins, bi þanei nemuþ
anabusnins, ei jabai qimai at izwis, andnimaiþ ina;

<span id="an_4:11">4:11</span> \[A\] jah Iesus, saei haitada Justus,
þaiei sind us bimaita. þai ainai gawaurstwans sind þiudangardjos gudis,
þaiei wesun mis du gaþrafsteinai.

<span id="an_4:11">4:11</span> \[B\] jah Iesus, saei haitada Justus,
þaiei sind us bimaita. þai ainai gawaurstwans sind þiudangardjos gudis,
þaiei wesun mis du gaþrafsteinai.

<span id="an_4:12">4:12</span> \[A\] goleiþ izwis Aipafras, sa us izwis,
skalks Iesuis Xristaus, sa sinteino usdaudjands bi izwis in bidom, ei
standaiþ allawaurstwans jah fullawitans in allamma wiljin gudis.

<span id="an_4:12">4:12</span> \[B\] goleiþ izwis Aipafras, sa us izwis,
skalks Xristaus Iesuis, sinteino usdaudjands bi izwis in bidom, ei
standaiþ allawaurstwans jah fullawitans in allamma wiljin gudis.

<span id="an_4:13">4:13</span> \[A\] weitwodja auk imma þatei habaiþ
manag aljan bi izwis jah bi þans þaiei sind . . . .

<span id="an_4:13">4:13</span> \[B\] weitwodja auk imma þatei habaiþ
manag aljan bi izwis jah bi þans þaiei sind in Laudeikaia jah
Iairaupaulein.

<span id="an_4:14">4:14</span> \[B\] goleiþ izwis Lukas, leikeis sa
liuba.

<span id="an_4:15">4:15</span> \[B\] goleiþ þans in Laudeikaia broþruns
jah Nwmfan jah þo ingardjon is aikklesjon.

<span id="an_4:16">4:16</span> \[B\] jah þan ussiggwaidau at izwis so
aipistaule, taujaiþ ei jah in Laudekaion aikklesjon ussiggwaidau, jah
þoei ist us Laudeikaion, jus ussiggwaid.

<span id="an_4:17">4:17</span> \[B\] jah qiþaiþ Arkippau: saihv þata
andbahti þatei andnamt in fraujin, ei ita usfulljais.

<span id="an_4:18">4:18</span> \[B\] goleins meinai handau Pawlaus.

<span id="an_4:19">4:19</span> \[B\] gamuneiþ meinaizos bandjos. ansts
miþ izwis, amen.

<span id="an_4:255">4:255</span> \[B\] du Kaulaussaium ustauh.

------------------------------------------------------------------------

[Next: 1 Thessalonians](th1)
