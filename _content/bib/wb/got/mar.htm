<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Gothic Bible (partial), full text etext at Intangible Textual Heritage">
<TITLE>Gothic Bible (partial): Mark</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="mat">Previous</A>&nbsp;
<A HREF="luk">Next</A>&nbsp;
</CENTER>
<HR>
</p> <h3 align="center" align="center">Gothic Bible: Mark</h3> 
<p><A NAME="an_1:0">1:0</A>&nbsp;[CA] Aiwaggeljo &#254;airh Marku anastodei&#254;.</p> 
<p><A NAME="an_1:1">1:1</A>&nbsp;[CA] Anastodeins aiwaggeljons Iesuis Xristaus sunaus gudis.</p> 
<p><A NAME="an_1:2">1:2</A>&nbsp;[CA] swe gameli&#254; ist in Esa&#239;in praufetau: sai, ik insandja aggilu meinana faura &#254;us, saei gamanwei&#254; wig &#254;einana faura &#254;us.</p> 
<p><A NAME="an_1:3">1:3</A>&nbsp;[CA] Stibna wopjandins in au&#254;idai: manwei&#254; wig fraujins, raihtos waurkei&#254; staigos gudis unsaris.</p> 
<p><A NAME="an_1:4">1:4</A>&nbsp;[CA] was Iohannes daupjands in au&#254;idai jah merjands daupein idreigos du aflageinai frawaurhte.</p> 
<p><A NAME="an_1:5">1:5</A>&nbsp;[CA] jah usiddjedun du imma all Iudaialand jah Iairusaulwmeis, jah daupidai wesun allai in Iaurdane ahvai fram imma, andhaitandans frawaurhtim seinaim.</p> 
<p><A NAME="an_1:6">1:6</A>&nbsp;[CA] wasu&#254;~&#254;an Iohannes gawasi&#254;s taglam ulbandaus jah gairda filleina bi hup seinana jah matida &#254;ramsteins jah mili&#254; hai&#254;iwisk.</p> 
<p><A NAME="an_1:7">1:7</A>&nbsp;[CA] jah merida qi&#254;ands: qimi&#254; swin&#254;oza mis sa afar mis, &#254;izei ik ni im wair&#254;s anahneiwands andbindan skaudaraip skohe is.</p> 
<p><A NAME="an_1:8">1:8</A>&nbsp;[CA] a&#254;&#254;an ik daupja izwis in watin, i&#254; is daupei&#254; izwis in ahmin weihamma.</p> 
<p><A NAME="an_1:9">1:9</A>&nbsp;[CA] jah war&#254; in jainaim dagam, qam Iesus fram Nazarai&#254; Galeilaias jah daupi&#254;s was fram Iohanne in Iaurdane.</p> 
<p><A NAME="an_1:10">1:10</A>&nbsp;[CA] jah suns usgaggands us &#254;amma watin gasahv usluknans himinans jah ahman swe ahak atgaggandan ana ina.</p> 
<p><A NAME="an_1:11">1:11</A>&nbsp;[CA] jah stibna qam us himinam: &#254;u is sunus meins sa liuba, in &#254;uzei waila galeikaida.</p> 
<p><A NAME="an_1:12">1:12</A>&nbsp;[CA] jah suns sai, ahma ina ustauh in au&#254;ida.</p> 
<p><A NAME="an_1:13">1:13</A>&nbsp;[CA] jah was in &#254;izai au&#254;idai dage fidwor tiguns fraisans fram Satanin, jah was mi&#254; diuzam, jah aggileis andbahtidedun imma.</p> 
<p><A NAME="an_1:14">1:14</A>&nbsp;[CA] i&#254; afar &#254;atei atgibans war&#254; Iohannes, qam Iesus in Galeilaia merjands aiwaggeljon &#254;iudangardjos gudis,</p> 
<p><A NAME="an_1:15">1:15</A>&nbsp;[CA] qi&#254;ands &#254;atei usfullnoda &#254;ata mel jah atnehvida sik &#254;iudangardi gudis: idreigo&#254; jah galaubei&#254; in aiwaggeljon.</p> 
<p><A NAME="an_1:16">1:16</A>&nbsp;[CA] jah hvarbonds faur marein Galeilaias gasahv Seimonu jah Andraian bro&#254;ar is, &#254;is Seimonis, wairpandans nati in marein; wesun auk fiskjans.</p> 
<p><A NAME="an_1:17">1:17</A>&nbsp;[CA] jah qa&#254; im Iesus: hirjats afar mis, jah gatauja igqis wair&#254;an nutans manne.</p> 
<p><A NAME="an_1:18">1:18</A>&nbsp;[CA] jah suns afletandans &#254;o natja seina laistidedun afar imma.</p> 
<p><A NAME="an_1:19">1:19</A>&nbsp;[CA] jah jain&#254;ro inngaggands framis leit<i>a gasahv Iakobu &#254;ana Zaibaidaiaus jah Iohanne bro&#254;ar is, jah &#254;ans in skipa manwjandans natja.</p> 
<p><A NAME="an_1:20">1:20</A>&nbsp;[CA] jah suns haihait ins. jah afletandans attan seinana Zaibaidaiu in &#254;amma skipa mi&#254; asnjam, gali&#254;un afar imma.</p> 
<p><A NAME="an_1:21">1:21</A>&nbsp;[CA] jah gali&#254;un in Kafarnaum, jah suns sabbato daga galei&#254;ands in swnagogen laisida ins.</p> 
<p><A NAME="an_1:22">1:22</A>&nbsp;[CA] jah usfilmans waur&#254;un ana &#254;izai laiseinai is; unte was laisjands ins swe waldufni habands jah ni swaswe &#254;ai bokarjos.</p> 
<p><A NAME="an_1:23">1:23</A>&nbsp;[CA] jah was in &#254;izai swnagogen ize manna in unhrainjamma ahmin jah ufhropida</p> 
<p><A NAME="an_1:24">1:24</A>&nbsp;[CA] qi&#254;ands: fralet, hva uns jah &#254;us, Iesu Nazorenai, qamt fraqistjan uns? kann &#254;uk, hvas &#254;u is, sa weiha gudis.</p> 
<p><A NAME="an_1:25">1:25</A>&nbsp;[CA] jah andbait ina Iesus qi&#254;ands: &#254;ahai jah usgagg ut us &#254;amma, ahma unhrainja.</p> 
<p><A NAME="an_1:26">1:26</A>&nbsp;[CA] jah tahida ina ahma sa unhrainja jah hropjands stibnai mikilai usiddja us imma.</p> 
<p><A NAME="an_1:27">1:27</A>&nbsp;[CA] jah afslau&#254;nodedun allai sildaleikjandans, swaei sokidedun mi&#254; sis misso qi&#254;andans: hva sijai &#254;ata? hvo so laiseino so niujo, ei mi&#254; waldufnja jah ahmam &#254;aim unhrainjam anabiudi&#254; jah ufhausjand imma?</p> 
<p><A NAME="an_1:28">1:28</A>&nbsp;[CA] usiddja &#254;an meri&#254;a is suns and allans bisitands Galeilaias.</p> 
<p><A NAME="an_1:29">1:29</A>&nbsp;[CA] jah suns us &#254;izai swnagogen usgaggandans qemun in garda Seimonis jah Andraiins mi&#254; Iakobau jah Iohannen.</p> 
<p><A NAME="an_1:30">1:30</A>&nbsp;[CA] i&#254; swaihro Seimonis lag in brinnon: jah suns qe&#254;un imma bi ija.</p> 
<p><A NAME="an_1:31">1:31</A>&nbsp;[CA] jah duatgaggands urraisida &#254;o undgreipands handu izos, jah aflailot &#254;o so brinno suns, jah andbahtida im.</p> 
<p><A NAME="an_1:32">1:32</A>&nbsp;[CA] andanahtja &#254;an waur&#254;anamma, &#254;an gasaggq sauil, berun du imma allans &#254;ans ubil habandans jah unhul&#254;ons habandans.</p> 
<p><A NAME="an_1:33">1:33</A>&nbsp;[CA] jah so baurgs alla garunnana was at daura.</p> 
<p><A NAME="an_1:34">1:34</A>&nbsp;[CA] jah gahailida managans ubil habandans missaleikaim sauhtim jah unhul&#254;ons managos uswarp jah ni fralailot rodjan &#254;os unhul&#254;ons, unte kun&#254;edun ina.</p> 
<p><A NAME="an_1:35">1:35</A>&nbsp;[CA] jah air uhtwon usstandands usiddja jah galai&#254; ana au&#254;jana sta&#254; jah jainar ba&#254;.</p> 
<p><A NAME="an_1:36">1:36</A>&nbsp;[CA] jah galaistans waur&#254;un imma Seimon jah &#254;ai mi&#254; imma.</p> 
<p><A NAME="an_1:37">1:37</A>&nbsp;[CA] jah bigitandans ina qe&#254;un du imma &#254;atei allai &#254;uk sokjand.</p> 
<p><A NAME="an_1:38">1:38</A>&nbsp;[CA] jah qa&#254; du im: gaggam du &#254;aim bisunjane haimom jah baurgim, ei jah jainar merjau, unte du&#254;e qam.</p> 
<p><A NAME="an_1:39">1:39</A>&nbsp;[CA] jah was merjands in swnagogim ize and alla Galeilaian jah unhul&#254;ons uswairpands.</p> 
<p><A NAME="an_1:40">1:40</A>&nbsp;[CA] jah qam at imma &#254;rutsfill habands, bidjands ina jah kniwam knussjands jah qi&#254;ands du imma &#254;atei jabai wileis, magt mik gahrainjan.</p> 
<p><A NAME="an_1:41">1:41</A>&nbsp;[CA] i&#254; Iesus infeinands, ufrakjands handu seina attaitok imma jah qa&#254; imma: wiljau, wair&#254; hrains.</p> 
<p><A NAME="an_1:42">1:42</A>&nbsp;[CA] jah bi&#254;e qa&#254; &#254;ata Iesus, suns &#254;ata &#254;rutsfill aflai&#254; af imma, jah hrains war&#254;.</p> 
<p><A NAME="an_1:43">1:43</A>&nbsp;[CA] jah gahvotjands imma suns ussandida ina</p> 
<p><A NAME="an_1:44">1:44</A>&nbsp;[CA] jah qa&#254; du imma: saihv ei mannhun ni qi&#254;ais waiht; ak gagg &#254;uk silban ataugjan gudjin jah atbair fram gahraineinai &#254;einai &#254;atei anabau&#254; Moses du weitwodi&#254;ai im.</p> 
<p><A NAME="an_1:45">1:45</A>&nbsp;[CA] i&#254; is usgaggands dugann merjan filu jah usqi&#254;an &#254;ata waurd, swaswe is ju&#254;an ni mahta andaugjo in baurg galei&#254;an, ak uta ana au&#254;jaim stadim was; jah iddjedun du imma alla&#254;ro.</p> 
<p><A NAME="an_2:1">2:1</A>&nbsp;[CA] Jah galai&#254; aftra in Kafarnaum afar dagans, jah gafrehun &#254;atei in garda ist.</p> 
<p><A NAME="an_2:2">2:2</A>&nbsp;[CA] jah suns gaqemun managai, swaswe ju&#254;an ni gamostedun nih at daura, jah rodida im waurd.</p> 
<p><A NAME="an_2:3">2:3</A>&nbsp;[CA] jah qemun at imma usli&#254;an bairandans, hafanana fram fidworim.</p> 
<p><A NAME="an_2:4">2:4</A>&nbsp;[CA] jah ni magandans nehva qiman imma faura manageim, andhulidedun hrot &#254;arei was Iesus jah usgrabandans insailidedun &#254;ata badi [jah fralailotun] ana &#254;ammei lag sa usli&#254;a.</p> 
<p><A NAME="an_2:5">2:5</A>&nbsp;[CA] gasaihvands &#254;an Iesus galaubein ize qa&#254; du &#254;amma usli&#254;in: barnilo, afletanda &#254;us frawaurhteis &#254;einos.</p> 
<p><A NAME="an_2:6">2:6</A>&nbsp;[CA] wesunuh &#254;an sumai &#254;ize bokarje jainar sitandans jah &#254;agkjandans sis in hairtam seinaim:</p> 
<p><A NAME="an_2:7">2:7</A>&nbsp;[CA] hva sa swa rodei&#254; naiteinins? hvas mag afletan frawaurhtins, niba ains gu&#254;?</p> 
<p><A NAME="an_2:8">2:8</A>&nbsp;[CA] jah suns ufkunnands Iesus ahmin seinamma &#254;atei swa &#254;ai mitodedun sis, qa&#254; du im: duhve mito&#254; &#254;ata in hairtam izwaraim?</p> 
<p><A NAME="an_2:9">2:9</A>&nbsp;[CA] hva&#254;ar ist azetizo du qi&#254;an &#254;amma usli&#254;in: afletanda &#254;us frawaurhteis &#254;einos, &#254;au qi&#254;an: urreis jah nim &#254;ata badi &#254;einata jah gagg?</p> 
<p><A NAME="an_2:10">2:10</A>&nbsp;[CA] a&#254;&#254;an ei witei&#254; &#254;atei waldufni habai&#254; sunus mans ana air&#254;ai afletan frawaurhtins, qa&#254; du &#254;amma usli&#254;in:</p> 
<p><A NAME="an_2:11">2:11</A>&nbsp;[CA] &#254;us qi&#254;a: urreis nimuh &#254;ata badi &#254;ein jah gagg du garda &#254;einamma.</p> 
<p><A NAME="an_2:12">2:12</A>&nbsp;[CA] jah urrais suns jah ushafjands badi usiddja faura andwair&#254;ja allaize, swaswe usgeisnodedun allai jah hauhidedun mikiljandans gu&#254;, qi&#254;andans &#254;atei aiw swa ni gasehvun.</p> 
<p><A NAME="an_2:13">2:13</A>&nbsp;[CA] jah galai&#254; aftra faur marein, jah all manageins iddjedun du imma, jah laisida ins.</p> 
<p><A NAME="an_2:14">2:14</A>&nbsp;[CA] jah hvarbonds gasahv Laiwwi &#254;ana Alfaiaus sitandan at motai jah qa&#254; du imma: gagg afar mis. Jah usstandands iddja afar imma.</p> 
<p><A NAME="an_2:15">2:15</A>&nbsp;[CA] jah war&#254;, bi&#254;e is anakumbida in garda is, jah managai motarjos jah frawaurhtai mi&#254;anakumbidedun Iesua jah siponjam is; wesun auk managai jah iddjedun afar imma.</p> 
<p><A NAME="an_2:16">2:16</A>&nbsp;[CA] jah &#254;ai bokarjos jah Fareisaieis gasaihvandans ina matjandan mi&#254; &#254;aim motarjam jah frawaurhtaim, qe&#254;un du &#254;aim siponjam is: hva ist &#254;atei mi&#254; motarjam jah frawaurhtaim matji&#254; jah driggki&#254;?</p> 
<p><A NAME="an_2:17">2:17</A>&nbsp;[CA] jah gahausjands Iesus qa&#254; du im: ni &#254;aurbun swin&#254;ai lekeis, ak &#254;ai ubilaba habandans; ni qam la&#254;on uswaurhtans, ak frawaurhtans.</p> 
<p><A NAME="an_2:18">2:18</A>&nbsp;[CA] jah wesun siponjos Iohannis jah Fareisaieis fastandans; jah atiddjedun jah qe&#254;un du imma: duhve siponjos Iohannes jah Fareisaieis fastand, i&#254; &#254;ai &#254;einai siponjos ni fastand?</p> 
<p><A NAME="an_2:19">2:19</A>&nbsp;[CA] jah qa&#254; im Iesus: ibai magun sunjus bru&#254;fadis, und &#254;atei mi&#254; im ist bru&#254;fa&#254;s, fastan? swa lagga hveila swe mi&#254; sis haband bru&#254;fad, ni magun fastan.</p> 
<p><A NAME="an_2:20">2:20</A>&nbsp;[CA] a&#254;&#254;an atgaggand dagos &#254;an afnimada af im sa bru&#254;fa&#254;s, jah &#254;an fastand in jainamma daga.</p> 
<p><A NAME="an_2:21">2:21</A>&nbsp;[CA] ni manna plat fanins niujis siuji&#254; ana snagan fairnjana; ibai afnimai fullon af &#254;amma sa niuja &#254;amma fairnjin, jah wairsiza gataura wair&#254;i&#254;.</p> 
<p><A NAME="an_2:22">2:22</A>&nbsp;[CA] ni manna giuti&#254; wein juggata in balgins fairnjans; ibai aufto distairai wein &#254;ata niujo &#254;ans balgins, jah wein usgutni&#254;, jah &#254;ai balgeis fraqistnand; ak wein juggata in balgins niujans giutand.</p> 
<p><A NAME="an_2:23">2:23</A>&nbsp;[CA] jah war&#254; &#254;airhgaggan imma sabbato daga &#254;airh atisk, jah dugunnun siponjos is skewjandans raupjan ahsa.</p> 
<p><A NAME="an_2:24">2:24</A>&nbsp;[CA] jah Fareisaieis qe&#254;un du imma: sai, hva taujand siponjos &#254;einai sabbatim &#254;atei ni skuld ist?</p> 
<p><A NAME="an_2:25">2:25</A>&nbsp;[CA] jah is qa&#254; du im: niu ussuggwu&#254; aiw hva gatawida Daweid, &#254;an &#254;aurfta jah gredags was, is jah &#254;ai mi&#254; imma?</p> 
<p><A NAME="an_2:26">2:26</A>&nbsp;[CA] hvaiwa galai&#254; in gard gudis uf Abia&#254;ara gudjin jah hlaibans faurlageinais matida, &#254;anzei ni skuld ist matjan niba ainaim gudjam, jah gaf jah &#254;aim mi&#254; sis wisandam?</p> 
<p><A NAME="an_2:27">2:27</A>&nbsp;[CA] jah qa&#254; im: sabbato in mans war&#254; gaskapans, ni manna in sabbato dagis;</p> 
<p><A NAME="an_2:28">2:28</A>&nbsp;[CA] swaei frauja ist sa sunus mans jah &#254;amma sabbato.</p> 
<p><A NAME="an_3:1">3:1</A>&nbsp;[CA] Jah galai&#254; aftra in swnagogen, jah was jainar manna ga&#254;aursana habands handu.</p> 
<p><A NAME="an_3:2">3:2</A>&nbsp;[CA] jah witaidedun imma hailidediu sabbato daga, ei wrohidedeina ina.</p> 
<p><A NAME="an_3:3">3:3</A>&nbsp;[CA] jah qa&#254; du &#254;amma mann &#254;amma ga&#254;aursana habandin handu: urreis in midumai.</p> 
<p><A NAME="an_3:4">3:4</A>&nbsp;[CA] jah qa&#254; du im: skuldu ist in sabbatim &#254;iu&#254; taujan ai&#254;&#254;au un&#254;iu&#254; taujan, saiwala nasjan ai&#254;&#254;au usqistjan? i&#254; eis &#254;ahaidedun.</p> 
<p><A NAME="an_3:5">3:5</A>&nbsp;[CA] jah ussaihvands ins mi&#254; moda, gaurs in daubi&#254;os hairtins ize qa&#254; du &#254;amma mann: ufrakei &#254;o handu &#254;eina! jah ufrakida, jah gasto&#254; aftra so handus is.</p> 
<p><A NAME="an_3:6">3:6</A>&nbsp;[CA] jah gaggandans &#254;an Fareisaieis sunsaiw mi&#254; &#254;aim Herodianum garuni gatawidedun bi ina, ei imma usqemeina.</p> 
<p><A NAME="an_3:7">3:7</A>&nbsp;[CA] jah Iesus aflai&#254; mi&#254; siponjam seinaim du marein, jah filu manageins us Galeilaia laistidedun afar imma,</p> 
<p><A NAME="an_3:8">3:8</A>&nbsp;[CA] jah us Iudaia jah us Iairusaulwmim jah us Idumaia jah hindana Iaurdanaus; jah &#254;ai bi Twra jah Seidona, manageins filu, gahausjandans hvan filu is tawida, qemun at imma.</p> 
<p><A NAME="an_3:9">3:9</A>&nbsp;[CA] jah qa&#254; &#254;aim siponjam seinaim ei skip habai&#254; wesi at imma in &#254;izos manageins, ei ni &#254;raiheina ina.</p> 
<p><A NAME="an_3:10">3:10</A>&nbsp;[CA] managans auk gahailida, swaswe drusun ana ina ei imma attaitokeina, jah swa managai swe habaidedun wundufnjos</p> 
<p><A NAME="an_3:11">3:11</A>&nbsp;[CA] jah ahmans unhrainjans, &#254;aih &#254;an ina gasehvun, drusun du imma jah hropidedun qi&#254;andans &#254;atei &#254;u is sunus gudis.</p> 
<p><A NAME="an_3:12">3:12</A>&nbsp;[CA] jah filu andbait ins ei ina ni gaswikun&#254;idedeina.</p> 
<p><A NAME="an_3:13">3:13</A>&nbsp;[CA] jah ustaig in fairguni jah athaihait &#254;anzei wilda is, jah gali&#254;un du imma.</p> 
<p><A NAME="an_3:14">3:14</A>&nbsp;[CA] jah gawaurhta twalif du wisan mi&#254; sis, jah ei insandidedi ins merjan</p> 
<p><A NAME="an_3:15">3:15</A>&nbsp;[CA] jah haban waldufni du hailjan sauhtins jah uswairpan unhul&#254;ons.</p> 
<p><A NAME="an_3:16">3:16</A>&nbsp;[CA] jah gasatida Seimona namo Paitrus;</p> 
<p><A NAME="an_3:17">3:17</A>&nbsp;[CA] jah Iakobau &#254;amma Zaibaidaiaus jah Iohanne bro&#254;r Iakobaus jah gasatida im namna Bauanairgais, &#254;atei ist: sunjus &#254;eihvons;</p> 
<p><A NAME="an_3:18">3:18</A>&nbsp;[CA] jah Andraian jah Filippu jah Bar&#254;aulaumaiu jah Mat&#254;aiu jah &#222;oman jah Iakobu &#254;ana Alfaiaus jah &#222;addaiu jah Seimona &#254;ana Kananeiten</p> 
<p><A NAME="an_3:19">3:19</A>&nbsp;[CA] jah Iudan Iskarioten, saei jah galewida ina.</p> 
<p><A NAME="an_3:20">3:20</A>&nbsp;[CA] jah atiddjedun in gard, jah ga&#239;ddja sik <a> managei, swaswe ni mahtedun nih hlaif matjan.</p> 
<p><A NAME="an_3:21">3:21</A>&nbsp;[CA] jah hausjandans fram imma bokarjos jah an&#254;arai usiddjedun gahaban ina; qe&#254;un auk &#254;atei usgaisi&#254;s ist.</p> 
<p><A NAME="an_3:22">3:22</A>&nbsp;[CA] jah bokarjos &#254;ai af Iairusaulwmai qimandans qe&#254;un &#254;atei Baiailzaibul habai&#254;, jah &#254;atei in &#254;amma reikistin unhul&#254;ono uswairpi&#254; &#254;aim unhul&#254;om.</p> 
<p><A NAME="an_3:23">3:23</A>&nbsp;[CA] jah athaitands ins in gajukom qa&#254; du im: hvaiwa mag Satanas Satanan uswairpan?</p> 
<p><A NAME="an_3:24">3:24</A>&nbsp;[CA] jah jabai &#254;iudangardi wi&#254;ra sik gadailjada, ni mag standan so &#254;iudangardi jaina.</p> 
<p><A NAME="an_3:25">3:25</A>&nbsp;[CA] jah jabai gards wi&#254;ra sik gadailjada, ni mag standan sa gards jains.</p> 
<p><A NAME="an_3:26">3:26</A>&nbsp;[CA] jah jabai Satana ussto&#254; ana sik silban jah gadaili&#254;s war&#254;, ni mag gastandan, ak andi habai&#254;.</p> 
<p><A NAME="an_3:27">3:27</A>&nbsp;[CA] ni manna mag kasa swin&#254;is galei&#254;ands in gard is wilwan, niba faur&#254;is &#254;ana swin&#254;an gabindi&#254;; jah  &#254;ana gard is diswilwai.</p> 
<p><A NAME="an_3:28">3:28</A>&nbsp;[CA] amen, qi&#254;a izwis, &#254;atei allata afletada &#254;ata frawaurhte sunum manne, jah naiteinos swa managos swaswe wajamerjand;</p> 
<p><A NAME="an_3:29">3:29</A>&nbsp;[CA] a&#254;&#254;an saei wajamerei&#254; ahman weihana ni habai&#254; fralet aiw, ak skula ist aiweinaizos frawaurhtais.</p> 
<p><A NAME="an_3:30">3:30</A>&nbsp;[CA] unte qe&#254;un: ahman unhrainjana habai&#254;.</p> 
<p><A NAME="an_3:31">3:31</A>&nbsp;[CA] jah qemun &#254;an ai&#254;ei is jah bro&#254;rjus is jah uta standandona insandidedun du imma, haitandona ina.</p> 
<p><A NAME="an_3:32">3:32</A>&nbsp;[CA] jah setun bi ina managei; qe&#254;un &#254;an du imma: sai, ai&#254;ei &#254;eina jah bro&#254;rjus &#254;einai jah swistrjus &#254;einos uta sokjand &#254;uk.</p> 
<p><A NAME="an_3:33">3:33</A>&nbsp;[CA] jah andhof im qi&#254;ands: hvo ist so ai&#254;ei meina ai&#254;&#254;au &#254;ai bro&#254;rjus meinai?</p> 
<p><A NAME="an_3:34">3:34</A>&nbsp;[CA] jah bisaihvands bisunjane &#254;ans bi sik sitandans qa&#254;: sai, ai&#254;ei meina jah &#254;ai bro&#254;rjus meinai.</p> 
<p><A NAME="an_3:35">3:35</A>&nbsp;[CA] saei allis waurkei&#254; wiljan gudis, sa jah bro&#254;ar meins jah swistar jah ai&#254;ei ist.</p> 
<p><A NAME="an_4:1">4:1</A>&nbsp;[CA] Jah aftra [Iesus] dugann laisjan at marein, jah galesun sik du imma manageins filu, swaswe ina galei&#254;an in skip gasitan in marein; jah alla so managei wi&#254;ra marein ana sta&#254;a was.</p> 
<p><A NAME="an_4:2">4:2</A>&nbsp;[CA] jah laisida ins in gajukom manag jah qa&#254; im in laiseinai seinai:</p> 
<p><A NAME="an_4:3">4:3</A>&nbsp;[CA] hausei&#254;! sai, urrann sa saiands du saian fraiwa seinamma.</p> 
<p><A NAME="an_4:4">4:4</A>&nbsp;[CA] jah war&#254;, mi&#254;&#254;anei saiso, sum raihtis gadraus faur wig, jah qemun fuglos jah fretun &#254;ata.</p> 
<p><A NAME="an_4:5">4:5</A>&nbsp;[CA] an&#254;aru&#254;~&#254;an gadraus ana stainahamma, &#254;arei ni habaida air&#254;a managa, jah suns urrann, in &#254;izei ni habaida diupaizos air&#254;os;</p> 
<p><A NAME="an_4:6">4:6</A>&nbsp;[CA] at sunnin &#254;an urrinnandin ufbrann, jah unte ni habaida waurtins, ga&#254;aursnoda.</p> 
<p><A NAME="an_4:7">4:7</A>&nbsp;[CA] jah sum gadraus in &#254;aurnuns; jah ufarstigun &#254;ai &#254;aurnjus jah afhvapidedun &#254;ata, jah akran ni gaf.</p> 
<p><A NAME="an_4:8">4:8</A>&nbsp;[CA] jah sum gadraus in air&#254;a goda jah gaf akran urrinnando jah wahsjando, jah bar ain &#183;l&#183; jah ain &#183;j&#183; jah ain &#183;r&#183;</p> 
<p><A NAME="an_4:9">4:9</A>&nbsp;[CA] jah qa&#254;: saei habai ausona hausjandona, gahausjai.</p> 
<p><A NAME="an_4:10">4:10</A>&nbsp;[CA] i&#254; bi&#254;e war&#254; sundro, frehun ina &#254;ai bi ina mi&#254; &#254;aim twalibim &#254;izos gajukons.</p> 
<p><A NAME="an_4:11">4:11</A>&nbsp;[CA] jah qa&#254; im: izwis atgiban ist kunnan runa &#254;iudangardjos gudis, i&#254; jainaim &#254;aim uta in gajukom allata wair&#254;i&#254;,</p> 
<p><A NAME="an_4:12">4:12</A>&nbsp;[CA] ei saihvandans saihvaina jah ni gaumjaina, jah hausjandans hausjaina jah ni fra&#254;jaina, ibai hvan gawandjaina sik jah afletaindau im frawaurhteis.</p> 
<p><A NAME="an_4:13">4:13</A>&nbsp;[CA] jah qa&#254; du im: ni witu&#254; &#254;o gajukon, jah hvaiwa allos &#254;os gajukons kunnei&#254;?</p> 
<p><A NAME="an_4:14">4:14</A>&nbsp;[CA] sa saijands waurd saiji&#254;.</p> 
<p><A NAME="an_4:15">4:15</A>&nbsp;[CA] a&#254;&#254;an &#254;ai wi&#254;ra wig sind, &#254;arei saiada &#254;ata waurd, jah &#254;an gahausjand unkarjans, suns qimi&#254; Satanas jah usnimi&#254; waurd &#254;ata insaiano in hairtam ize.</p> 
<p><A NAME="an_4:16">4:16</A>&nbsp;[CA] jah  sind samaleiko &#254;ai ana stainahamma saianans, &#254;aiei &#254;an hausjand &#254;ata waurd, suns mi&#254; fahedai nimand ita</p> 
<p><A NAME="an_4:17">4:17</A>&nbsp;[CA] jah ni haband waurtins in sis, ak hveilahvairbai sind; &#254;a&#254;roh, bi&#254;e qimi&#254; aglo ai&#254;&#254;au wrakja in &#254;is waurdis, suns gamarzjanda.</p> 
<p><A NAME="an_4:18">4:18</A>&nbsp;[CA] jah &#254;ai sind &#254;ai in &#254;aurnuns saianans, &#254;ai waurd hausjandans,</p> 
<p><A NAME="an_4:19">4:19</A>&nbsp;[CA] jah saurgos &#254;izos libainais jah afmarzeins gabeins jah &#254;ai bi &#254;ata an&#254;ar lustjus innatgaggandans afhvapjand &#254;ata waurd, jah akranalaus wair&#254;i&#254;.</p> 
<p><A NAME="an_4:20">4:20</A>&nbsp;[CA] jah &#254;ai sind &#254;ai ana air&#254;ai &#254;izai godon saianans, &#254;aiei hausjand &#254;ata waurd jah andnimand jah akran bairand, ain &#183;l&#183; jah ain &#183;j&#183; jah ain &#183;r&#183;</p> 
<p><A NAME="an_4:21">4:21</A>&nbsp;[CA] jah qa&#254; du im: ibai lukarn qimi&#254; du&#254;e ei uf melan satjaidau ai&#254;&#254;au undar ligr? niu ei ana lukarnasta&#254;an satjaidau?</p> 
<p><A NAME="an_4:22">4:22</A>&nbsp;[CA] nih allis ist hva fulginis &#254;atei ni gabairhtjaidau: nih war&#254; analaugn, ak ei swikun&#254; wair&#254;ai.</p> 
<p><A NAME="an_4:23">4:23</A>&nbsp;[CA] jabai hvas habai ausona hausjandona, gahausjai.</p> 
<p><A NAME="an_4:24">4:24</A>&nbsp;[CA] jah qa&#254; du im: saihvi&#254;, hva hausei&#254;! in &#254;izaiei mita&#254; miti&#254;, mitada izwis jah biaukada izwis &#254;aim galaubjandam.</p> 
<p><A NAME="an_4:25">4:25</A>&nbsp;[CA] unte &#254;ishvammeh saei habai&#254; gibada imma; jah saei ni habai&#254; jah &#254;atei habai&#254; afnimada imma.</p> 
<p><A NAME="an_4:26">4:26</A>&nbsp;[CA] jah qa&#254;: swa ist &#254;iudangardi gudis, swaswe jabai manna wairpi&#254; fraiwa ana air&#254;a.</p> 
<p><A NAME="an_4:27">4:27</A>&nbsp;[CA] jah slepi&#254; jah urreisi&#254; naht jah daga, jah &#254;ata fraiw keini&#254; jah liudi&#254; swe ni wait is.</p> 
<p><A NAME="an_4:28">4:28</A>&nbsp;[CA] silbo auk air&#254;a akran bairi&#254;: frumist gras, &#254;a&#254;roh ahs, &#254;a&#254;roh fulli&#254; kaurnis in &#254;amma ahsa.</p> 
<p><A NAME="an_4:29">4:29</A>&nbsp;[CA] &#254;anuh bi&#254;e atgibada akran, suns insandei&#254; gil&#254;a, unte atist asans.</p> 
<p><A NAME="an_4:30">4:30</A>&nbsp;[CA] jah qa&#254;: hve galeikom &#254;iudangardja gudis, ai&#254;&#254;au in hvileikai gajukon gabairam &#254;o?</p> 
<p><A NAME="an_4:31">4:31</A>&nbsp;[CA] swe kaurno sinapis, &#254;atei &#254;an saiada ana air&#254;a, minnist allaize fraiwe ist &#254;ize ana air&#254;ai;</p> 
<p><A NAME="an_4:32">4:32</A>&nbsp;[CA] jah &#254;an saiada, urrinni&#254; jah wair&#254;i&#254; allaize grase maist jah gatauji&#254; astans mikilans, swaswe magun uf skadau is fuglos himinis gabauan.</p> 
<p><A NAME="an_4:33">4:33</A>&nbsp;[CA] jah swaleikaim managaim gajukom rodida du im &#254;ata waurd, swaswe mahtedun hausjon.</p> 
<p><A NAME="an_4:34">4:34</A>&nbsp;[CA] i&#254; inuh gajukon ni rodida im, i&#254; sundro siponjam seinaim andband allata.</p> 
<p><A NAME="an_4:35">4:35</A>&nbsp;[CA] jah qa&#254; du im in jainamma daga at andanahtja &#254;an waur&#254;anamma: uslei&#254;am jainis stadis.</p> 
<p><A NAME="an_4:36">4:36</A>&nbsp;[CA] jah afletandans &#254;o managein andnemun ina swe was in skipa; jah &#254;an an&#254;ara skipa wesun mi&#254; imma.</p> 
<p><A NAME="an_4:37">4:37</A>&nbsp;[CA] jah war&#254; skura windis mikila jah wegos waltidedun in skip, swaswe ita ju&#254;an gafullnoda.</p> 
<p><A NAME="an_4:38">4:38</A>&nbsp;[CA] jah was is ana notin ana waggarja slepands, jah urraisidedun ina jah qe&#254;un du imma: laisari, niu kara &#254;uk &#254;izei fraqistnam?</p> 
<p><A NAME="an_4:39">4:39</A>&nbsp;[CA] jah urreisands gasok winda jah qa&#254; du marein: gaslawai, afdumbn! jah anasilaida sa winds jah war&#254; wis mikil.</p> 
<p><A NAME="an_4:40">4:40</A>&nbsp;[CA] jah qa&#254; du im: duhve faurhtai siju&#254; swa? hvaiwa ni nauh habai&#254; galaubein?</p> 
<p><A NAME="an_4:41">4:41</A>&nbsp;[CA] jah ohtedun sis agis mikil jah qe&#254;un du sis misso: hvas &#254;annu sa sijai, unte jah winds jah marei ufhausjand imma?</p> 
<p><A NAME="an_5:1">5:1</A>&nbsp;[CA] Jah qemun hindar marein in landa Gaddarene.</p> 
<p><A NAME="an_5:2">5:2</A>&nbsp;[CA] jah usgaggandin imma us skipa suns gamotida imma manna us aurahjom in ahmin unhrainjamma,</p> 
<p><A NAME="an_5:3">5:3</A>&nbsp;[CA] saei bauain habaida in aurahjom: jah ni naudibandjom eisarneinaim manna mahta ina gabindan.</p> 
<p><A NAME="an_5:4">5:4</A>&nbsp;[CA] unte is ufta eisarnam bi fotuns gabuganaim jah naudibandjom eisarneinaim gabundans was jah galausida af sis &#254;os naudibandjos jah &#254;o ana fotum eisarna gabrak, jah manna ni mahta ina gatamjan.</p> 
<p><A NAME="an_5:5">5:5</A>&nbsp;[CA] jah sinteino nahtam jah dagam in aurahjom jah in fairgunjam was hropjands jah bliggwands sik stainam.</p> 
<p><A NAME="an_5:6">5:6</A>&nbsp;[CA] gasaihvands &#254;an Iesu fairra&#254;ro rann jah inwait ina</p> 
<p><A NAME="an_5:7">5:7</A>&nbsp;[CA] jah hropjands stibnai mikilai qa&#254;: hva mis jah &#254;us, Iesu, sunau gudis &#254;is hauhistins? biswara &#254;uk bi guda, ni balwjais mis!</p> 
<p><A NAME="an_5:8">5:8</A>&nbsp;[CA] unte qa&#254; imma: usgagg, ahma unhrainja, us &#254;amma mann!</p> 
<p><A NAME="an_5:9">5:9</A>&nbsp;[CA] jah frah ina: hva namo &#254;ein? jah qa&#254; du imma: namo mein Laigaion, unte managai sijum.</p> 
<p><A NAME="an_5:10">5:10</A>&nbsp;[CA] jah ba&#254; ina filu ei ni usdrebi im us landa.</p> 
<p><A NAME="an_5:11">5:11</A>&nbsp;[CA] wasuh &#254;an jainar hairda sweine haldana at &#254;amma fairgunja.</p> 
<p><A NAME="an_5:12">5:12</A>&nbsp;[CA] jah bedun ina allos &#254;os unhul&#254;ons qi&#254;andeins: insandei unsis in &#254;o sweina, ei in &#254;o galei&#254;aima.</p> 
<p><A NAME="an_5:13">5:13</A>&nbsp;[CA] jah uslaubida im Iesus suns. jah usgaggandans ahmans &#254;ai unhrainjans gali&#254;un in &#254;o sweina, jah rann so hairda and driuson in marein; wesunu&#254;~&#254;an swe twos &#254;usundjos, jah afhvapnodedun in marein.</p> 
<p><A NAME="an_5:14">5:14</A>&nbsp;[CA] jah &#254;ai haldandans &#254;o sweina ga&#254;lauhun jah gataihun in baurg jah in haimom, jah qemun saihvan hva wesi &#254;ata waur&#254;ano.</p> 
<p><A NAME="an_5:15">5:15</A>&nbsp;[CA] jah atiddjedun du Iesua jah gasaihvand &#254;ana wodan sitandan jah gawasidana jah fra&#254;jandan &#254;ana saei habaida laigaion, jah ohtedun.</p> 
<p><A NAME="an_5:16">5:16</A>&nbsp;[CA] jah spillodedun im &#254;aiei gasehvun, hvaiwa war&#254; bi &#254;ana wodan jah bi &#254;o sweina.</p> 
<p><A NAME="an_5:17">5:17</A>&nbsp;[CA] jah dugunnun bidjan ina galei&#254;an hindar markos seinos.</p> 
<p><A NAME="an_5:18">5:18</A>&nbsp;[CA] jah inngaggandan ina in skip ba&#254; ina, saei was wods, ei mi&#254; imma wesi.</p> 
<p><A NAME="an_5:19">5:19</A>&nbsp;[CA] jah ni lailot ina, ak qa&#254; du imma: gagg du garda &#254;einamma du &#254;einaim jah gateih im, hvan filu &#254;us frauja gatawida jah gaarmaida &#254;uk.</p> 
<p><A NAME="an_5:20">5:20</A>&nbsp;[CA] jah galai&#254; jah dugann merjan in Daikapaulein, hvan filu gatawida imma Iesus; jah allai sildaleikidedun.</p> 
<p><A NAME="an_5:21">5:21</A>&nbsp;[CA] jah uslei&#254;andin Iesua in skipa aftra hindar marein, gaqemun sik manageins filu du imma, jah was faura marein.</p> 
<p><A NAME="an_5:22">5:22</A>&nbsp;[CA] jah sai, qimi&#254; ains &#254;ize swnagogafade namin Jaeirus; jah saihvands ina gadraus du fotum Iesuis</p> 
<p><A NAME="an_5:23">5:23</A>&nbsp;[CA] jah ba&#254; ina filu, qi&#254;ands &#254;atei dauhtar meina aftumist habai&#254;, ei qimands lagjais ana &#254;o handuns, ei ganisai jah libai.</p> 
<p><A NAME="an_5:24">5:24</A>&nbsp;[CA] jah galai&#254; mi&#254; imma, jah iddjedun afar imma manageins filu jah &#254;raihun ina.</p> 
<p><A NAME="an_5:25">5:25</A>&nbsp;[CA] jah qinono suma wisandei in runa blo&#254;is jera twalif</p> 
<p><A NAME="an_5:26">5:26</A>&nbsp;[CA] jah manag ga&#254;ulandei fram managaim lekjam jah fraqimandei allamma seinamma jah ni waihtai botida, ak mais wairs habaida,</p> 
<p><A NAME="an_5:27">5:27</A>&nbsp;[CA] gahausjandei bi Iesu, atgaggandei in managein aftana attaitok wastjai is.</p> 
<p><A NAME="an_5:28">5:28</A>&nbsp;[CA] unte qa&#254; &#254;atei jabai wastjom is atteka, ganisa.</p> 
<p><A NAME="an_5:29">5:29</A>&nbsp;[CA] jah sunsaiw ga&#254;aursnoda sa brunna blo&#254;is izos, jah ufkun&#254;a ana leika &#254;atei gahailnoda af &#254;amma slaha.</p> 
<p><A NAME="an_5:30">5:30</A>&nbsp;[CA] jah sunsaiw Iesus ufkun&#254;a in sis silbin &#254;o us sis maht usgaggandein; gawandjands sik in managein qa&#254;: hvas mis taitok wastjom?</p> 
<p><A NAME="an_5:31">5:31</A>&nbsp;[CA] jah qe&#254;un du imma siponjos is: saihvis &#254;o managein &#254;reihandein &#254;uk jah qi&#254;is: hvas mis taitok?</p> 
<p><A NAME="an_5:32">5:32</A>&nbsp;[CA] jah wlaitoda saihvan &#254;o &#254;ata taujandein.</p> 
<p><A NAME="an_5:33">5:33</A>&nbsp;[CA] i&#254; so qino ogandei jah reirandei, witandei &#254;atei war&#254; bi ija, qam jah draus du imma jah qa&#254; imma alla &#254;o sunja.</p> 
<p><A NAME="an_5:34">5:34</A>&nbsp;[CA] i&#254; is qa&#254; du izai: dauhtar, galaubeins &#254;eina ganasida &#254;uk, gagg in gawair&#254;i jah sijais haila af &#254;amma slaha &#254;einamma.</p> 
<p><A NAME="an_5:35">5:35</A>&nbsp;[CA] nauh&#254;anuh imma rodjandin qemun fram &#254;amma swnagogafada, qi&#254;andans &#254;atei dauhtar &#254;eina gaswalt; hva &#254;anamais draibeis &#254;ana laisari?</p> 
<p><A NAME="an_5:36">5:36</A>&nbsp;[CA] i&#254; Iesus sunsaiw gahausjands &#254;ata waurd rodi&#254;, qa&#254; du &#254;amma swnagogafada: ni faurhtei, &#254;atainei galaubei.</p> 
<p><A NAME="an_5:37">5:37</A>&nbsp;[CA] jah ni fralailot ainohun ize mi&#254; sis afargaggan, nibai Paitru jah Iakobu jah Iohannen bro&#254;ar Iakobis.</p> 
<p><A NAME="an_5:38">5:38</A>&nbsp;[CA] jah galai&#254; in gard &#254;is swnagogafadis jah gasahv auhjodu jah gretandans jah waifairhvjandans filu.</p> 
<p><A NAME="an_5:39">5:39</A>&nbsp;[CA] jah innatgaggands qa&#254; du im: hva auhjo&#254; jah greti&#254;? &#254;ata barn ni gadau&#254;noda, ak slepi&#254;.</p> 
<p><A NAME="an_5:40">5:40</A>&nbsp;[CA] jah bihlohun ina. i&#254; is uswairpands allaim ganimi&#254; attan &#254;is barnis jah ai&#254;ein jah &#254;ans mi&#254; sis jah galai&#254; inn &#254;arei was &#254;ata barn ligando.</p> 
<p><A NAME="an_5:41">5:41</A>&nbsp;[CA] jah fairgraip bi handau &#254;ata barn qa&#254;uh du izai: talei&#254;a kumei, &#254;atei ist gaskeiri&#254;: mawilo, du &#254;us qi&#254;a: urreis.</p> 
<p><A NAME="an_5:42">5:42</A>&nbsp;[CA] jah suns urrais so mawi jah iddja; was auk jere twalibe; jah usgeisnodedun faurhtein mikilai.</p> 
<p><A NAME="an_5:43">5:43</A>&nbsp;[CA] jah anabau&#254; im filu ei manna ni fun&#254;i &#254;ata; jah haihait izai giban matjan.</p> 
<p><A NAME="an_6:1">6:1</A>&nbsp;[CA] Jah ussto&#254; jain&#254;ro jah qam in landa seinamma, jah laistidedun afar imma siponjos is.</p> 
<p><A NAME="an_6:2">6:2</A>&nbsp;[CA] jah bi&#254;e war&#254; sabbato, dugann in swnagoge laisjan, jah managai hausjandans sildaleikidedun qi&#254;andans: hva&#254;ro &#254;amma &#254;ata, jah hvo so handugeino so gibano imma, ei mahteis swaleikos &#254;airh handuns is wair&#254;and?</p> 
<p><A NAME="an_6:3">6:3</A>&nbsp;[CA] niu &#254;ata ist sa timrja, sa sunus Marjins, i&#254; bro&#254;ar Iakoba<u> jah Iuse jah Iudins jah Seimonis? jah niu sind swistrjus is her at unsis? jah gamarzidai waur&#254;un in &#254;amma.</p> 
<p><A NAME="an_6:4">6:4</A>&nbsp;[CA] qa&#254; &#254;an im Iesus &#254;atei nist praufetus unswers, niba in gabaur&#254;ai seinai jah in gani&#254;jam jah in garda seinamma.</p> 
<p><A NAME="an_6:5">6:5</A>&nbsp;[CA] jah ni mahta jainar ainohun mahte gataujan, niba fawaim siukaim handuns galagjands gahailida.</p> 
<p><A NAME="an_6:6">6:6</A>&nbsp;[CA] jah sildaleikida in ungalaubeinais ize jah bitauh weihsa bisunjane laisjands.</p> 
<p><A NAME="an_6:7">6:7</A>&nbsp;[CA] jah athaihait &#254;ans twalif jah dugann ins insandjan twans hvanzuh jah gaf im waldufni ahmane unhrainjaize.</p> 
<p><A NAME="an_6:8">6:8</A>&nbsp;[CA] jah faurbau&#254; im ei waiht ni nemeina in wig, niba hrugga aina, nih matibalg nih hlaif nih in gairdos aiz,</p> 
<p><A NAME="an_6:9">6:9</A>&nbsp;[CA] ak gaskohai suljom: jah ni wasjai&#254; twaim paidom.</p> 
<p><A NAME="an_6:10">6:10</A>&nbsp;[CA] jah qa&#254; du im: &#254;ishvaduh &#254;ei gaggai&#254; in gard, &#254;ar saljai&#254;, unte usgaggai&#254; jain&#254;ro.</p> 
<p><A NAME="an_6:11">6:11</A>&nbsp;[CA] jah swa managai swe ni andnimaina izwis nih hausjaina izwis, usgaggandans jain&#254;ro ushrisjai&#254; mulda &#254;o undaro fotum izwaraim du weitwodi&#254;ai im. amen, qi&#254;a izwis: sutizo ist Saudaumjam ai&#254;&#254;au Gaumaurjam in daga stauos &#254;au &#254;izai baurg jainai.</p> 
<p><A NAME="an_6:12">6:12</A>&nbsp;[CA] jah usgaggandans meridedun ei idreigodedeina.</p> 
<p><A NAME="an_6:13">6:13</A>&nbsp;[CA] jah unhul&#254;ons managos usdribun jah gasalbodedun alewa managans siukans jah gahailidedun.</p> 
<p><A NAME="an_6:14">6:14</A>&nbsp;[CA] jah gahausida &#254;iudans Herodes, swikun&#254; allis war&#254; namo is, jah qa&#254; &#254;atei Iohannis sa daupjands us dau&#254;aim urrais,  du&#254;&#254;e waurkjand &#254;os mahteis in imma.</p> 
<p><A NAME="an_6:15">6:15</A>&nbsp;[CA] an&#254;arai &#254;an qe&#254;un &#254;atei Helias ist; an&#254;arai &#254;an qe&#254;un &#254;atei praufetes ist swe ains &#254;ize praufete.</p> 
<p><A NAME="an_6:16">6:16</A>&nbsp;[CA] gahausjands &#254;an Herodes qa&#254; &#254;atei &#254;ammei ik haubi&#254; afmaimait Iohanne, sa ist: sah urrais us dau&#254;aim.</p> 
<p><A NAME="an_6:17">6:17</A>&nbsp;[CA] sa auk raihtis Herodes insandjands gahabaida Iohannen jah gaband ina in karkarai in Hairodiadins qenais Filippaus bro&#254;rs seinis, unte &#254;o galiugaida.</p> 
<p><A NAME="an_6:18">6:18</A>&nbsp;[CA] qa&#254; auk Iohannes du Heroda &#254;atei ni skuld ist &#254;us haban qen bro&#254;rs &#254;einis.</p> 
<p><A NAME="an_6:19">6:19</A>&nbsp;[CA] i&#254; so Herodia naiw imma jah wilda imma usqiman jah ni mahta;</p> 
<p><A NAME="an_6:20">6:20</A>&nbsp;[CA] unte Herodis ohta sis Iohannen, kunnands ina wair garaihtana jah weihana, jah witaida imma jah hausjands imma manag gatawida jah gabaurjaba imma andhausida.</p> 
<p><A NAME="an_6:21">6:21</A>&nbsp;[CA] jah waur&#254;ans dags gatils, &#254;an Herodis mela gabaur&#254;ais seinaizos nahtamat waurhta &#254;aim maistam seinaize jah &#254;usundifadim jah &#254;aim frumistam Galeilaias,</p> 
<p><A NAME="an_6:22">6:22</A>&nbsp;[CA] jah atgaggandein inn dauhtar Herodiadins jah plinsjandein jah galeikandein Heroda jah &#254;aim mi&#254;anakumbjandam, qa&#254; &#254;iudans du &#254;izai maujai: bidei mik &#254;ishvizuh &#254;ei wileis, jah giba &#254;us.</p> 
<p><A NAME="an_6:23">6:23</A>&nbsp;[CA] jah swor izai &#254;atei &#254;ishvah &#254;ei bidjais mik, giba &#254;us und halba &#254;iudangardja meina.</p> 
<p><A NAME="an_6:24">6:24</A>&nbsp;[CA] i&#254; si usgaggandei qa&#254; du ai&#254;ein seinai: hvis bidjau? i&#254; si qa&#254;: haubidis Iohannis &#254;is daupjandins.</p> 
<p><A NAME="an_6:25">6:25</A>&nbsp;[CA] jah atgaggandei sunsaiw sniumundo du &#254;amma &#254;iudana ba&#254; qi&#254;andei: wiljau ei mis gibais ana mesa haubi&#254; Iohannis &#254;is daupjandins.</p> 
<p><A NAME="an_6:26">6:26</A>&nbsp;[CA] jah gaurs waur&#254;ans sa &#254;iudans in &#254;ize ai&#254;e jah in &#254;ize mi&#254;anakumbjandane ni wilda izai ufbrikan.</p> 
<p><A NAME="an_6:27">6:27</A>&nbsp;[CA] jah suns insandjands sa &#254;iudans spaikulatur, anabau&#254; briggan haubi&#254; is. i&#254; is galei&#254;ands afmaimait imma haubi&#254; in karkarai</p> 
<p><A NAME="an_6:28">6:28</A>&nbsp;[CA] jah atbar &#254;ata haubi&#254; is ana mesa jah atgaf ita &#254;izai maujai, jah so mawi atgaf ita ai&#254;ein seinai.</p> 
<p><A NAME="an_6:29">6:29</A>&nbsp;[CA] jah gahausjandans siponjos is qemun jah usnemun leik is jah galagidedun ita in hlaiwa.</p> 
<p><A NAME="an_6:30">6:30</A>&nbsp;[CA] jah ga&#239;ddjedun apaustauleis du Iesua jah gataihun imma allata jah swa filu swe gatawide(dun) . . . .</p> 
<p><A NAME="an_6:53">6:53</A>&nbsp;[CA] . . . . jah duatsniwun.</p> 
<p><A NAME="an_6:54">6:54</A>&nbsp;[CA] jah usgaggandam im us skipa, sunsaiw ufkunnandans ina,</p> 
<p><A NAME="an_6:55">6:55</A>&nbsp;[CA] birinnandans all &#254;ata gawi dugunnun ana badjam &#254;ans ubil habandans bairan, &#254;adei hausidedun ei is wesi.</p> 
<p><A NAME="an_6:56">6:56</A>&nbsp;[CA] jah &#254;ishvaduh &#254;adei iddja in haimos ai&#254;&#254;au baurgs ai&#254;&#254;au in weihsa, ana gagga lagidedun siukans jah bedun ina ei &#254;au skauta wastjos is attaitokeina; jah swa managai swe attaitokun imma, ganesun.</p> 
<p><A NAME="an_7:1">7:1</A>&nbsp;[CA] Jah gaqemun sik du imma Fareisaieis jah sumai &#254;ize bokarje, qimandans us Iairusaulwmim.</p> 
<p><A NAME="an_7:2">7:2</A>&nbsp;[CA] jah gasaihvandans sumans &#254;ize siponje is gamainjaim handum, &#254;at~ist un&#254;wahanaim, matjandans hlaibans;</p> 
<p><A NAME="an_7:3">7:3</A>&nbsp;[CA] i&#254; Fareisaieis jah allai Iudaieis, niba ufta &#254;wahand handuns, ni matjand, habandans anafilh &#254;ize sinistane,</p> 
<p><A NAME="an_7:4">7:4</A>&nbsp;[CA] jah af ma&#254;la niba daupjand ni matjand, jah an&#254;ar ist manag &#254;atei andnemun du haban: daupeinins stikle jah aurkje jah katile jah ligre;</p> 
<p><A NAME="an_7:5">7:5</A>&nbsp;[CA] &#254;a&#254;roh &#254;an frehun ina &#254;ai Fareisaieis jah &#254;ai bokarjos: duhve &#254;ai siponjos &#254;einai ni gaggand bi &#254;ammei anafulhun &#254;ai sinistans, ak un&#254;wahanaim handum matjand hlaif?</p> 
<p><A NAME="an_7:6">7:6</A>&nbsp;[CA] i&#254; is andhafjands qa&#254; du im &#254;atei waila praufetida Esa&#239;as bi izwis &#254;ans liutans, swe gameli&#254; ist: so managei wairilom mik swerai&#254;, i&#254; hairto ize fairra habai&#254; sik mis.</p> 
<p><A NAME="an_7:7">7:7</A>&nbsp;[CA] i&#254; sware mik blotand, laisjandans laiseinins, anabusnins manne;</p> 
<p><A NAME="an_7:8">7:8</A>&nbsp;[CA] afletandans raihtis anabusn gudis habai&#254; &#254;atei anafulhun mannans, daupeinins aurkje jah stikle jah an&#254;ar galeik swaleikata manag tauji&#254;.</p> 
<p><A NAME="an_7:9">7:9</A>&nbsp;[CA] jah qa&#254; du im: waila inwidi&#254; anabusn gudis, ei &#254;ata anafulhano izwar fastai&#254;.</p> 
<p><A NAME="an_7:10">7:10</A>&nbsp;[CA] Moses auk raihtis qa&#254;: swerai attan &#254;einana jah ai&#254;ein &#254;eina; jah: saei ubil qi&#254;ai attin seinamma ai&#254;&#254;au ai&#254;ein seinai, dau&#254;au afdau&#254;jaidau.</p> 
<p><A NAME="an_7:11">7:11</A>&nbsp;[CA] i&#254; jus qi&#254;i&#254;: jabai qi&#254;ai manna attin seinamma ai&#254;&#254;au ai&#254;ein: kaurban, &#254;atei ist mai&#254;ms, &#254;ishvah &#254;atei us mis gabatnis;</p> 
<p><A NAME="an_7:12">7:12</A>&nbsp;[CA] jah ni fraleti&#254; ina ni waiht taujan attin seinamma ai&#254;&#254;au ai&#254;ein seinai,</p> 
<p><A NAME="an_7:13">7:13</A>&nbsp;[CA] blau&#254;jandans waurd gudis &#254;izai anabusnai izwarai, &#254;oei anafulhu&#254;; jah galeik swaleikata manag tauji&#254;.</p> 
<p><A NAME="an_7:14">7:14</A>&nbsp;[CA] jah athaitands alla &#254;o managein qa&#254; im: hausei&#254; mis allai jah fra&#254;jai&#254;.</p> 
<p><A NAME="an_7:15">7:15</A>&nbsp;[CA] ni waihts ist uta&#254;ro mans inngaggando in ina &#254;atei magi ina gamainjan; ak &#254;ata utgaggando us mann &#254;ata ist &#254;ata gamainjando mannan.</p> 
<p><A NAME="an_7:16">7:16</A>&nbsp;[CA] jabai hvas habai ausona hausjandona, gahausjai.</p> 
<p><A NAME="an_7:17">7:17</A>&nbsp;[CA] jah &#254;an galai&#254; in gard us &#254;izai managein, frehun ina siponjos is bi &#254;o gajukon.</p> 
<p><A NAME="an_7:18">7:18</A>&nbsp;[CA] jah qa&#254; du im: swa jah jus unwitans siju&#254;? ni fra&#254;ji&#254; &#254;ammei all &#254;ata uta&#254;ro inngaggando in mannan ni mag ina gamainjan:</p> 
<p><A NAME="an_7:19">7:19</A>&nbsp;[CA] unte ni galei&#254;i&#254; imma in hairto, ak in wamba, jah in urrunsa usgaggi&#254;, gahrainei&#254; allans matins.</p> 
<p><A NAME="an_7:20">7:20</A>&nbsp;[CA] qa&#254;u&#254;~&#254;an &#254;atei &#254;ata us mann usgaggando &#254;ata gamainei&#254; mannan.</p> 
<p><A NAME="an_7:21">7:21</A>&nbsp;[CA] inna&#254;ro auk us hairtin manne mitoneis ubilos usgaggand: kalkinassjus, horinassjus, maur&#254;ra,</p> 
<p><A NAME="an_7:22">7:22</A>&nbsp;[CA] &#254;iubja, faihufrikeins, unseleins, liutei, aglaitei, augo unsel, wajamereins, hauhhairtei, unwiti.</p> 
<p><A NAME="an_7:23">7:23</A>&nbsp;[CA] &#254;o alla ubilona inna&#254;ro usgaggand jah gagamainjand mannan.</p> 
<p><A NAME="an_7:24">7:24</A>&nbsp;[CA] jah jain&#254;ro usstandands galai&#254; in markos Twre jah Seidone jah galei&#254;ands in gard ni wilda witan mannan jah ni mahta galaugnjan.</p> 
<p><A NAME="an_7:25">7:25</A>&nbsp;[CA] gahausjandei raihtis qino bi ina, &#254;izozei habaida dauhtar ahman unhrainjana, qimandei draus du fotum is.</p> 
<p><A NAME="an_7:26">7:26</A>&nbsp;[CA] wasu&#254;~&#254;an so qino hai&#254;no, Saurini fwnikiska gabaur&#254;ai, jah ba&#254; ina ei &#254;o unhul&#254;on uswaurpi us dauhtr izos.</p> 
<p><A NAME="an_7:27">7:27</A>&nbsp;[CA] i&#254; Iesus qa&#254; du izai: let faur&#254;is sada wair&#254;an barna, unte ni go&#254; ist niman hlaib barne jah wairpan hundam.</p> 
<p><A NAME="an_7:28">7:28</A>&nbsp;[CA] i&#254; si andhof imma jah qa&#254; du imma: jai frauja; jah auk hundos undaro biuda matjand af drauhsnom barne.</p> 
<p><A NAME="an_7:29">7:29</A>&nbsp;[CA] jah qa&#254; du izai: in &#254;is waurdis gagg, usiddja unhul&#254;o us dauhtr &#254;einai.</p> 
<p><A NAME="an_7:30">7:30</A>&nbsp;[CA] jah galei&#254;andei du garda seinamma bigat unhul&#254;on usgaggana jah &#254;o dauhtar ligandein ana ligra.</p> 
<p><A NAME="an_7:31">7:31</A>&nbsp;[CA] jah aftra galei&#254;ands af markom Twre jah Seidone qam at marein Galeilaie mi&#254; tweihnaim markom Daikapaulaios.</p> 
<p><A NAME="an_7:32">7:32</A>&nbsp;[CA] jah berun du imma baudana stammana jah bedun ina ei lagidedi imma handau.</p> 
<p><A NAME="an_7:33">7:33</A>&nbsp;[CA] jah afnimands ina af managein sundro, lagida figgrans seinans in ausona imma jah spewands attaitok tuggon is</p> 
<p><A NAME="an_7:34">7:34</A>&nbsp;[CA] jah ussaihvands du himina gaswogida jah qa&#254; du imma: aiffa&#254;a, &#254;atei ist: uslukn.</p> 
<p><A NAME="an_7:35">7:35</A>&nbsp;[CA] jah sunsaiw usluknodedun imma hliumans, jah andbundnoda bandi tuggons is jah rodida raihtaba.</p> 
<p><A NAME="an_7:36">7:36</A>&nbsp;[CA] jah anabau&#254; im ei mann ni qe&#254;eina. hvan filu is im anabau&#254;, mais &#254;amma eis meridedun</p> 
<p><A NAME="an_7:37">7:37</A>&nbsp;[CA] jah ufarassau sildaleikidedun qi&#254;andans: waila allata gatawida jah baudans gatauji&#254; gahausjan jah unrodjandans rodjan.</p> 
<p><A NAME="an_8:1">8:1</A>&nbsp;[CA] In jainaim &#254;an dagam aftra at filu managai managein wisandein jah ni habandam hva matidedeina, athaitands siponjans qa&#254;uh du im:</p> 
<p><A NAME="an_8:2">8:2</A>&nbsp;[CA] infeinoda du &#254;izai managein, unte ju dagans &#254;rins mi&#254; mis wesun jah ni haband hva matjaina;</p> 
<p><A NAME="an_8:3">8:3</A>&nbsp;[CA] jah jabai fraleta ins lausqi&#254;rans du garda ize, ufligand ana wiga; sumai raihtis ize fairra&#254;ro qemun.</p> 
<p><A NAME="an_8:4">8:4</A>&nbsp;[CA] jah andhofun imma siponjos is: hva&#254;ro &#254;ans mag hvas gaso&#254;jan hlaibam ana au&#254;idai?</p> 
<p><A NAME="an_8:5">8:5</A>&nbsp;[CA] jah frah ins: hvan managans habai&#254; hlaibans? i&#254; eis qe&#254;un: sibun.</p> 
<p><A NAME="an_8:6">8:6</A>&nbsp;[CA] jah anabau&#254; &#254;izai managein anakumbjan ana air&#254;ai; jah nimands &#254;ans sibun hlaibans jah awiliudonds gabrak jah atgaf siponjam seinaim, ei atlagidedeina faur; jah atlagidedun faur &#254;o managein.</p> 
<p><A NAME="an_8:7">8:7</A>&nbsp;[CA] jah habaidedun fiskans fawans, jah &#254;ans ga&#254;iu&#254;jands qa&#254; ei atlagidedeina jah &#254;ans.</p> 
<p><A NAME="an_8:8">8:8</A>&nbsp;[CA] gamatidedun &#254;an jah sadai waur&#254;un; jah usnemun laibos gabruko sibun spwreidans.</p> 
<p><A NAME="an_8:9">8:9</A>&nbsp;[CA] wesunu&#254;~&#254;an &#254;ai matjandans swe fidwor &#254;usundjos; jah fralailot ins.</p> 
<p><A NAME="an_8:10">8:10</A>&nbsp;[CA] jah galai&#254; sunsaiw in skip mi&#254; siponjam seinaim, jah qam ana fera Magdalan.</p> 
<p><A NAME="an_8:11">8:11</A>&nbsp;[CA] jah urrunnun Fareisaieis jah dugunnun mi&#254;sokjan imma sokjandans du imma taikn us himina, fraisandans ina.</p> 
<p><A NAME="an_8:12">8:12</A>&nbsp;[CA] jah ufswogjands ahmin seinamma qa&#254;: hva &#254;ata kuni taikn sokei&#254;? amen, qi&#254;a izwis: jabai gibaidau kunja &#254;amma taikne.</p> 
<p><A NAME="an_8:13">8:13</A>&nbsp;[CA] jah afletands ins, galei&#254;ands aftra in skip uslai&#254; hindar marein.</p> 
<p><A NAME="an_8:14">8:14</A>&nbsp;[CA] jah ufarmunnodedun niman hlaibans jah niba ainana hlaif ni habaidedun mi&#254; sis in skipa.</p> 
<p><A NAME="an_8:15">8:15</A>&nbsp;[CA] jah anabau&#254; im qi&#254;ands: saihvi&#254; ei atsaihvi&#254; izwis &#254;is beistis Fareisaie jah beistis Herodis.</p> 
<p><A NAME="an_8:16">8:16</A>&nbsp;[CA] jah &#254;ahtedun mi&#254; sis misso qi&#254;andans: unte hlaibans ni habam.</p> 
<p><A NAME="an_8:17">8:17</A>&nbsp;[CA] jah fra&#254;jands Iesus qa&#254; du im: hva &#254;aggkei&#254; unte hlaibans ni habai&#254;? ni nauh fra&#254;ji&#254; nih witu&#254;, unte daubata habai&#254; hairto izwar.</p> 
<p><A NAME="an_8:18">8:18</A>&nbsp;[CA] augona habandans ni gasaihvi&#254;, jah ausona habandans ni gahausei&#254; jah ni gamunu&#254;.</p> 
<p><A NAME="an_8:19">8:19</A>&nbsp;[CA] &#254;an &#254;ans fimf hlaibans gabrak fimf &#254;usundjom, hvan managos tainjons fullos gabruko usnemu&#254;? qe&#254;un du imma: twalif.</p> 
<p><A NAME="an_8:20">8:20</A>&nbsp;[CA] a&#254;&#254;an &#254;an &#254;ans sibun hlaibans fidwor &#254;usundjom, hvan managans spwreidans fullans gabruko usnemu&#254;? i&#254; eis qe&#254;un: sibun.</p> 
<p><A NAME="an_8:21">8:21</A>&nbsp;[CA] jah qa&#254; du im: hvaiwa ni nauh fra&#254;ji&#254;?</p> 
<p><A NAME="an_8:22">8:22</A>&nbsp;[CA] jah qemun in Be&#254;aniin jah berun du imma blindan jah bedun ina ei imma attaitoki.</p> 
<p><A NAME="an_8:23">8:23</A>&nbsp;[CA] jah fairgreipands handu &#254;is blindins ustauh ina utana weihsis jah speiwands in augona is, atlagjands ana handuns seinos frah ina ga~u~hva~sehvi?</p> 
<p><A NAME="an_8:24">8:24</A>&nbsp;[CA] jah ussaihvands qa&#254;: gasaihva mans, &#254;atei swe bagmans gasaihva gaggandans.</p> 
<p><A NAME="an_8:25">8:25</A>&nbsp;[CA] &#254;a&#254;roh aftra galagida handuns ana &#254;o augona is jah gatawida ina ussaihvan; jah aftra gasati&#254;s war&#254; jah gasahv bairhtaba allans.</p> 
<p><A NAME="an_8:26">8:26</A>&nbsp;[CA] jah insandida ina du garda is qi&#254;ands: ni in &#254;ata weihs gaggais, ni mannhun qi&#254;ais in &#254;amma wehsa.</p> 
<p><A NAME="an_8:27">8:27</A>&nbsp;[CA] jah usiddja Iesus jah siponjos is in wehsa Kaisarias &#254;izos Filippaus: jah ana wiga frah siponjans seinans qi&#254;ands du im: hvana mik qi&#254;and mans wisan?</p> 
<p><A NAME="an_8:28">8:28</A>&nbsp;[CA] i&#254; eis andhofun: Iohannen &#254;ana daupjand, jah an&#254;arai Helian: sumaih &#254;an ainana praufete.</p> 
<p><A NAME="an_8:29">8:29</A>&nbsp;[CA] jah is qa&#254; du im: a&#254;&#254;an jus, hvana mik qi&#254;i&#254; wisan? andhafjands &#254;an Paitrus qa&#254; du imma: &#254;u is Xristus.</p> 
<p><A NAME="an_8:30">8:30</A>&nbsp;[CA] jah faurbau&#254; im ei mannhun ni qe&#254;eina bi ina.</p> 
<p><A NAME="an_8:31">8:31</A>&nbsp;[CA] jah dugann laisjan ins &#254;atei skal sunus mans filu winnan jah uskiusan skulds ist fram &#254;aim sinistam jah &#254;aim auhumistam gudjam jah bokarjam jah usqiman jah afar &#254;rins dagans usstandan.</p> 
<p><A NAME="an_8:32">8:32</A>&nbsp;[CA] jah swikun&#254;aba &#254;ata waurd rodida; jah aftiuhands ina Paitrus dugann andbeitan ina;</p> 
<p><A NAME="an_8:33">8:33</A>&nbsp;[CA] i&#254; is gawandjands sik jah gasaihvands &#254;ans siponjans seinans andbait Paitru qi&#254;ands: gagg hindar mik, Satana, unte ni fra&#254;jis &#254;aim gudis, ak &#254;aim manne.</p> 
<p><A NAME="an_8:34">8:34</A>&nbsp;[CA] jah athaitands &#254;o managein mi&#254; siponjam seinaim qa&#254; du im: saei wili afar mis laistjan, inwidai sik silban jah nimai galgan seinana jah laistjai mik.</p> 
<p><A NAME="an_8:35">8:35</A>&nbsp;[CA] saei allis wili saiwala seina ganasjan, fraqistei&#254; izai: i&#254; saei fraqistei&#254; saiwalai seinai in meina jah in &#254;izos aiwaggeljons, ganasji&#254; &#254;o.</p> 
<p><A NAME="an_8:36">8:36</A>&nbsp;[CA] hva auk botei&#254; mannan, jabai gageigai&#254; &#254;ana fairhvu allana jah gaslei&#254;ei&#254; sik saiwalai seinai?</p> 
<p><A NAME="an_8:37">8:37</A>&nbsp;[CA] ai&#254;&#254;au hva gibi&#254; manna inmaidein saiwalos seinaizos?</p> 
<p><A NAME="an_8:38">8:38</A>&nbsp;[CA] unte saei skamai&#254; sik meina jah waurde meinaize in gabaur&#254;ai &#254;izai horinondein jah frawaurhton, jah sunus mans skamai&#254; sik is, &#254;an qimi&#254; in wul&#254;au attins seinis mi&#254; aggilum &#254;aim weiham.</p> 
<p><A NAME="an_9:1">9:1</A>&nbsp;[CA] Jah qa&#254; du im: amen, qi&#254;a izwis &#254;atei sind sumai &#254;ize her standandane, &#254;ai ize ni kausjand dau&#254;aus, unte gasaihvand &#254;iudinassu gudis qumanana in mahtai.</p> 
<p><A NAME="an_9:2">9:2</A>&nbsp;[CA] jah afar dagans saihs ganam Iesus Paitru jah Iakobu jah Iohannen jah ustauh ins ana fairguni hauh sundro ainans: jah inmaidida sik in andwair&#254;ja ize.</p> 
<p><A NAME="an_9:3">9:3</A>&nbsp;[CA] jah wastjos is waur&#254;un glitmunjandeins, hveitos swe snaiws, swaleikos swe wullareis ana air&#254;ai ni mag gahveitjan.</p> 
<p><A NAME="an_9:4">9:4</A>&nbsp;[CA] jah ataugi&#254;s war&#254; im Helias mi&#254; Mose; jah wesun rodjandans mi&#254; Iesua.</p> 
<p><A NAME="an_9:5">9:5</A>&nbsp;[CA] jah andhafjands Paitrus qa&#254; du Iesua: rabbei, go&#254; ist unsis her wisan, jah gawaurkjam hlijans &#254;rins, &#254;us ainana jah Mose ainana jah ainana Helijin.</p> 
<p><A NAME="an_9:6">9:6</A>&nbsp;[CA] ni auk wissa hva rodidedi; wesun auk usagidai.</p> 
<p><A NAME="an_9:7">9:7</A>&nbsp;[CA] jah war&#254; milhma ufarskadwjands im, jah qam stibna us &#254;amma milhmin: sa ist sunus meins sa liuba, &#254;amma hausjai&#254;.</p> 
<p><A NAME="an_9:8">9:8</A>&nbsp;[CA] jah anaks insaihvandans ni &#254;anasei&#254;s ainohun gasehvun, alja Iesu ainana mi&#254; sis.</p> 
<p><A NAME="an_9:9">9:9</A>&nbsp;[CA] dala&#254; &#254;an atgaggandam im af &#254;amma fairgunja, anabau&#254; im ei mannhun ni spillodedeina &#254;atei gasehvun, niba bi&#254;e sunus mans us dau&#254;aim ussto&#254;i.</p> 
<p><A NAME="an_9:10">9:10</A>&nbsp;[CA] jah &#254;ata waurd habaidedun du sis misso sokjandans: hva ist &#254;ata us dau&#254;aim usstandan?</p> 
<p><A NAME="an_9:11">9:11</A>&nbsp;[CA] jah frehun ina qi&#254;andans: unte qi&#254;and &#254;ai bokarjos &#254;atei Helias skuli qiman faur&#254;is?</p> 
<p><A NAME="an_9:12">9:12</A>&nbsp;[CA] i&#254; is andhafjands qa&#254; du im: Helias swe&#254;auh qimands faur&#254;is aftra gabotei&#254; alla; jah hvaiwa gameli&#254; ist bi sunu mans, ei manag winnai jah frakun&#254;s wair&#254;ai.</p> 
<p><A NAME="an_9:13">9:13</A>&nbsp;[CA] akei qi&#254;a izwis &#254;atei ju Helias qam jah gatawidedun imma swa filu swe wildedun, swaswe gameli&#254; ist bi ina.</p> 
<p><A NAME="an_9:14">9:14</A>&nbsp;[CA] jah qimands at siponjam gasahv filu manageins bi ins jah bokarjans sokjandans mi&#254; im.</p> 
<p><A NAME="an_9:15">9:15</A>&nbsp;[CA] jah sunsaiw alla managei gasaihvandans ina usgeisnodedun jah durinnandans inwitun ina.</p> 
<p><A NAME="an_9:16">9:16</A>&nbsp;[CA] jah frah &#254;ans bokarjans: hva sokei&#254; mi&#254; &#254;aim?</p> 
<p><A NAME="an_9:17">9:17</A>&nbsp;[CA] jah andhafjands ains us &#254;izai managein qa&#254;: laisari, brahta sunu meinana du &#254;us habandan ahman unrodjandan.</p> 
<p><A NAME="an_9:18">9:18</A>&nbsp;[CA] jah &#254;ishvaruh &#254;ei ina gafahi&#254;, gawairpi&#254; ina, jah hva&#254;ji&#254; jah kriusti&#254; tun&#254;uns seinans jah gastaurkni&#254;; jah qa&#254; siponjam &#254;einaim ei usdreibeina ina, jah ni mahtedun.</p> 
<p><A NAME="an_9:19">9:19</A>&nbsp;[CA] i&#254; is andhafjands im qa&#254;: o kuni ungalaubjando! und hva at izwis sijau? und hva &#254;ulau izwis? bairi&#254; ina du mis.</p> 
<p><A NAME="an_9:20">9:20</A>&nbsp;[CA] jah brahtedun ina at imma. jah gasaihvands ina sunsaiw sa ahma tahida ina; jah driusands ana air&#254;a walwisoda hva&#254;jands.</p> 
<p><A NAME="an_9:21">9:21</A>&nbsp;[CA] jah frah &#254;ana attan is: hvan lagg mel ist ei &#254;ata war&#254; imma? i&#254; is qa&#254;: us barniskja.</p> 
<p><A NAME="an_9:22">9:22</A>&nbsp;[CA] jah ufta ina jah in fon atwarp jah in wato, ei usqistidedi imma; akei jabai mageis, hilp unsara, gablei&#254;jands unsis.</p> 
<p><A NAME="an_9:23">9:23</A>&nbsp;[CA] i&#254; Iesus qa&#254; du imma &#254;ata jabai mageis galaubjan; allata mahteig &#254;amma galaubjandin.</p> 
<p><A NAME="an_9:24">9:24</A>&nbsp;[CA] jah sunsaiw ufhropjands sa atta &#254;is barnis mi&#254; tagram qa&#254;: galaubja; hilp meinaizos ungalaubeinais!</p> 
<p><A NAME="an_9:25">9:25</A>&nbsp;[CA] gasaihvands &#254;an Iesus &#254;atei sama&#254; rann managei, gahvotida ahmin &#254;amma unhrainjin, qi&#254;ands du imma: &#254;u ahma, &#254;u unrodjands jah bau&#254;s, ik &#254;us anabiuda: usgagg us &#254;amma jah &#254;anasei&#254;s ni galei&#254;ais in ina.</p> 
<p><A NAME="an_9:26">9:26</A>&nbsp;[CA] jah hropjands jah filu tahjands ina usiddja; jah war&#254; swe dau&#254;s, swaswe managai qe&#254;un &#254;atei gaswalt.</p> 
<p><A NAME="an_9:27">9:27</A>&nbsp;[CA] i&#254; Iesus undgreipands ina bi handau urraisida ina; jah ussto&#254;.</p> 
<p><A NAME="an_9:28">9:28</A>&nbsp;[CA] jah galei&#254;andan ina in gard, siponjos is frehun ina sundro: duhve weis ni mahtedum usdreiban &#254;ana?</p> 
<p><A NAME="an_9:29">9:29</A>&nbsp;[CA] jah qa&#254; du im: &#254;ata kuni in waihtai ni mag usgaggan, niba in bidai jah fastubnja.</p> 
<p><A NAME="an_9:30">9:30</A>&nbsp;[CA] jah jain&#254;ro usgaggandans iddjedun &#254;airh Galeilaian, jah ni wilda ei hvas wissedi,</p> 
<p><A NAME="an_9:31">9:31</A>&nbsp;[CA] unte laisida siponjans seinans jah qa&#254; du im &#254;atei sunus mans atgibada in handuns manne, jah usqimand imma, jah usqisti&#254;s &#254;ridjin daga usstandi&#254;.</p> 
<p><A NAME="an_9:32">9:32</A>&nbsp;[CA] i&#254; eis ni fro&#254;un &#254;amma waurda jah ohtedun ina fraihnan.</p> 
<p><A NAME="an_9:33">9:33</A>&nbsp;[CA] jah qam in Kafarnaum. jah in garda qumans frah ins: hva in wiga mi&#254; izwis misso mitodedu&#254;?</p> 
<p><A NAME="an_9:34">9:34</A>&nbsp;[CA] i&#254; eis slawaidedun; du sis misso andrunnun, hvarjis maists wesi.</p> 
<p><A NAME="an_9:35">9:35</A>&nbsp;[CA] jah sitands atwopida &#254;ans twalif jah qa&#254; du im: jabai hvas wili frumists wisan, sijai allaize aftumists jah allaim andbahts.</p> 
<p><A NAME="an_9:36">9:36</A>&nbsp;[CA] jah nimands barn gasatida ita in midjaim im jah ana armins nimands ita qa&#254; du im:</p> 
<p><A NAME="an_9:37">9:37</A>&nbsp;[CA] saei ain &#254;ize swaleikaize barne andnimi&#254; ana namin meinamma, mik andnimi&#254;; jah sahvazuh saei mik andnimi&#254;, ni mik andnimi&#254;, ak &#254;ana sandjandan mik.</p> 
<p><A NAME="an_9:38">9:38</A>&nbsp;[CA] andhof &#254;an imma Iohannes qi&#254;ands: laisari! sehvum sumana in &#254;einamma namin usdreibandan unhul&#254;ons, saei ni laistei&#254; unsis, jah waridedum imma, unte ni laistei&#254; unsis.</p> 
<p><A NAME="an_9:39">9:39</A>&nbsp;[CA] i&#254; is qa&#254;: ni warji&#254; imma; ni mannahun auk ist saei tauji&#254; maht in namin meinamma jah magi sprauto ubilwaurdjan mis;</p> 
<p><A NAME="an_9:40">9:40</A>&nbsp;[CA] unte saei nist wi&#254;ra izwis, faur izwis ist.</p> 
<p><A NAME="an_9:41">9:41</A>&nbsp;[CA] saei auk allis gadragkjai izwis stikla watins in namin meinamma, unte Xristaus siju&#254;, amen qi&#254;a izwis ei ni fraqistei&#254; mizdon seinai.</p> 
<p><A NAME="an_9:42">9:42</A>&nbsp;[CA] jah sahvazuh saei gamarzjai ainana &#254;ize leitilane &#254;ize galaubjandane du mis, go&#254; ist imma mais ei galagjaidau asiluqairnus ana halsaggan is jah frawaurpans wesi in marein.</p> 
<p><A NAME="an_9:43">9:43</A>&nbsp;[CA] jah jabai marzjai &#254;uk handus &#254;eina, afmait &#254;o; go&#254; &#254;us ist hamfamma in libain galei&#254;an, &#254;au twos handuns habandin galei&#254;an in gaiainnan, in fon &#254;ata unhvapnando,</p> 
<p><A NAME="an_9:44">9:44</A>&nbsp;[CA] &#254;arei ma&#254;a ize ni gaswilti&#254; jah fon ni afhvapni&#254;.</p> 
<p><A NAME="an_9:45">9:45</A>&nbsp;[CA] jah jabai fotus &#254;eins marzjai &#254;uk, afmait ina; go&#254; &#254;us ist galei&#254;an in libain haltamma, &#254;au twans fotuns habandin gawairpan in gaiainnan, in fon &#254;ata unhvapnando,</p> 
<p><A NAME="an_9:46">9:46</A>&nbsp;[CA] &#254;arei ma&#254;a ize ni gaswilti&#254; jah fon ni afhvapni&#254;.</p> 
<p><A NAME="an_9:47">9:47</A>&nbsp;[CA] jah jabai augo &#254;ein marzjai &#254;uk, uswairp imma; go&#254; &#254;us ist haihamma galei&#254;an in &#254;iudangardja gudis, &#254;au twa augona habandin atwairpan in gaiainnan funins,</p> 
<p><A NAME="an_9:48">9:48</A>&nbsp;[CA] &#254;arei ma&#254;a ize ni gadau&#254;ni&#254; jah fon ni afhvapni&#254;.</p> 
<p><A NAME="an_9:49">9:49</A>&nbsp;[CA] hvazuh auk funin saltada jah hvarjatoh hunsle salta saltada.</p> 
<p><A NAME="an_9:50">9:50</A>&nbsp;[CA] go&#254; salt; i&#254; jabai salt unsaltan wair&#254;i&#254;, hve supuda? habai&#254; in izwis salt jah gawair&#254;eigai sijai&#254; mi&#254; izwis misso.</p> 
<p><A NAME="an_10:1">10:1</A>&nbsp;[CA] Jah jain&#254;ro usstandands qam in markom Iudaias hindar Iaurdanau; jah gaqemun sik aftra manageins du imma, jah, swe biuhts , aftra laisida ins.</p> 
<p><A NAME="an_10:2">10:2</A>&nbsp;[CA] jah duatgaggandans Fareisaieis frehun ina, skuldu sijai mann qen afsatjan, fraisandans ina.</p> 
<p><A NAME="an_10:3">10:3</A>&nbsp;[CA] i&#254; is andhafjands qa&#254;: hva izwis anabau&#254; Moses?</p> 
<p><A NAME="an_10:4">10:4</A>&nbsp;[CA] i&#254; eis qe&#254;un: Moses uslaubida unsis bokos afsateinais meljan jah afletan.</p> 
<p><A NAME="an_10:5">10:5</A>&nbsp;[CA] jah andhafjands Iesus qa&#254; du im: wi&#254;ra harduhairtein izwara gamelida izwis &#254;o anabusn.</p> 
<p><A NAME="an_10:6">10:6</A>&nbsp;[CA] i&#254; af anastodeinai gaskaftais gumein jah qinein gatawida gu&#254;.</p> 
<p><A NAME="an_10:7">10:7</A>&nbsp;[CA] inuh &#254;is bilei&#254;ai manna attin seinamma jah ai&#254;ein seinai,</p> 
<p><A NAME="an_10:8">10:8</A>&nbsp;[CA] jah sijaina &#254;o twa du leika samin, swaswe &#254;anasei&#254;s ni sind twa, ak leik ain.</p> 
<p><A NAME="an_10:9">10:9</A>&nbsp;[CA] &#254;atei nu gu&#254; gawa&#254;, manna &#254;amma ni skaidai.</p> 
<p><A NAME="an_10:10">10:10</A>&nbsp;[CA] jah in garda aftra siponjos is bi &#254;ata samo frehun ina.</p> 
<p><A NAME="an_10:11">10:11</A>&nbsp;[CA] jah qa&#254; du im: sahvazuh saei afleti&#254; qen seina jah liugai&#254; an&#254;ara, horino&#254; du &#254;izai.</p> 
<p><A NAME="an_10:12">10:12</A>&nbsp;[CA] jah jabai qino afleti&#254; aban seinana jah liugada an&#254;aramma, horino&#254;.</p> 
<p><A NAME="an_10:13">10:13</A>&nbsp;[CA] &#254;anuh atberun du imma barna, ei attaitoki im: i&#254; &#254;ai siponjos is sokun &#254;aim bairandam du.</p> 
<p><A NAME="an_10:14">10:14</A>&nbsp;[CA] gasaihvands &#254;an Iesus unwerida jah qa&#254; du im: leti&#254; &#254;o barna gaggan du mis jah ni warji&#254; &#254;o, unte &#254;ize  ist &#254;iudangardi gudis.</p> 
<p><A NAME="an_10:15">10:15</A>&nbsp;[CA] amen, qi&#254;a izwis: saei ni andnimi&#254; &#254;iudangardja gudis swe barn, ni &#254;auh qimi&#254; in izai.</p> 
<p><A NAME="an_10:16">10:16</A>&nbsp;[CA] jah ga&#254;laihands im, lagjands handuns ana &#254;o &#254;iu&#254;ida im.</p> 
<p><A NAME="an_10:17">10:17</A>&nbsp;[CA] jah usgaggandin imma in wig, duatrinnands ains jah knussjands ba&#254; ina qi&#254;ands: laisari &#254;iu&#254;eiga, hva taujau ei libainais aiweinons arbja wair&#254;au?</p> 
<p><A NAME="an_10:18">10:18</A>&nbsp;[CA] i&#254; is qa&#254; du imma: hva mik qi&#254;is &#254;iu&#254;eigana? ni hvashun &#254;iu&#254;eigs, alja ains gu&#254;.</p> 
<p><A NAME="an_10:19">10:19</A>&nbsp;[CA] &#254;os anabusnins kant: ni horinos; ni maur&#254;rjais; ni hlifais; ni sijais galiugaweitwods; ni anamahtjais; swerai attan &#254;einana jah ai&#254;ein &#254;eina.</p> 
<p><A NAME="an_10:20">10:20</A>&nbsp;[CA] &#254;aruh andhafjands qa&#254; du imma: laisari, &#254;o alla gafastaida us jundai meinai.</p> 
<p><A NAME="an_10:21">10:21</A>&nbsp;[CA] i&#254; Iesus insaihvands du imma frijoda ina jah qa&#254; du imma: ainis &#254;us wan ist; gagg, swa filu swe habais frabugei jah gif &#254;arbam, jah habais huzd in himinam; jah hiri laistjan mik nimands galgan.</p> 
<p><A NAME="an_10:22">10:22</A>&nbsp;[CA] i&#254; is gahnipnands in &#254;is waurdis galai&#254; gaurs; was auk habands faihu manag.</p> 
<p><A NAME="an_10:23">10:23</A>&nbsp;[CA] jah bisaihvands Iesus qa&#254; siponjam seinaim: sai, hvaiwa agluba &#254;ai faiho gahabandans in &#254;iudangardja gudis galei&#254;and.</p> 
<p><A NAME="an_10:24">10:24</A>&nbsp;[CA] i&#254; &#254;ai siponjos afslau&#254;nodedun in waurde is. &#254;aruh Iesus aftra andhafjands qa&#254; im: barnilona, hvaiwa aglu ist &#254;aim hugjandam afar faihau in &#254;iudangardja gudis galei&#254;an.</p> 
<p><A NAME="an_10:25">10:25</A>&nbsp;[CA] azitizo ist ulbandau &#254;airh &#254;airko ne&#254;los galei&#254;an, &#254;au gabigamma in &#254;iudangardja gudis galei&#254;an.</p> 
<p><A NAME="an_10:26">10:26</A>&nbsp;[CA] i&#254; eis mais usgeisnodedun qi&#254;andans du sis misso: jah hvas mag ganisan?</p> 
<p><A NAME="an_10:27">10:27</A>&nbsp;[CA] insaihvands du im Iesus qa&#254;: [akei] fram mannan unmahteig ist, <a> ni fram guda; allata auk mahteig ist fram guda.</p> 
<p><A NAME="an_10:28">10:28</A>&nbsp;[CA] dugann &#254;an Paitrus qi&#254;an du imma: sai, weis aflailotum alla jah laistidedum &#254;uk.</p> 
<p><A NAME="an_10:29">10:29</A>&nbsp;[CA] andhafjands im Iesus qa&#254;: amen, qi&#254;a izwis: ni hvashun ist saei aflailoti gard ai&#254;&#254;au bro&#254;runs <a> ai&#254;&#254;au ai&#254;ein ai&#254;&#254;au attan ai&#254;&#254;au qen ai&#254;&#254;au barna ai&#254;&#254;au haimo&#254;lja in meina jah in &#254;izos aiwaggeljons,</p> 
<p><A NAME="an_10:30">10:30</A>&nbsp;[CA] saei ni andnimai &#183;r&#183; fal&#254; nu in &#254;amma mela gardins jah bro&#254;runs jah swistruns jah attan jah ai&#254;ein jah barna jah haimo&#254;lja mi&#254; wrakom jah in aiwa &#254;amma anawair&#254;in libain aiweinon.</p> 
<p><A NAME="an_10:31">10:31</A>&nbsp;[CA] a&#254;&#254;an managai wair&#254;and frumans aftumans, jah aftumans frumans.</p> 
<p><A NAME="an_10:32">10:32</A>&nbsp;[CA] wesunu&#254;~&#254;an ana wiga gaggandans du Iairusaulwmai jah  faurbigaggands ins Iesus, jah sildaleikidedun jah afarlaistjandans faurhtai waur&#254;un. jah andnimands aftra &#254;ans twalif dugann im qi&#254;an &#254;oei habaidedun ina gadaban.</p> 
<p><A NAME="an_10:33">10:33</A>&nbsp;[CA] &#254;atei sai, usgaggam in Iairusaulwma jah sunus mans atgibada &#254;aim ufargudjam jah bokarjam, jah gawargjand ina dau&#254;au </p> 
<p><A NAME="an_10:34">10:34</A>&nbsp;[CA] jah bilaikand ina jah bliggwand ina jah speiwand ana ina jah usqimand imma, jah &#254;ridjin daga ustandi&#254;.</p> 
<p><A NAME="an_10:35">10:35</A>&nbsp;[CA] jah athabaidedun sik du imma Iakobus jah Iohannes, sunjus Zaibaidaiaus, qi&#254;andans: laisari, wileima ei &#254;atei &#254;uk bidjos, taujais uggkis.</p> 
<p><A NAME="an_10:36">10:36</A>&nbsp;[CA] i&#254; Iesus qa&#254; im: hva wileits taujan mik igqis?</p> 
<p><A NAME="an_10:37">10:37</A>&nbsp;[CA] i&#254; eis qe&#254;un du imma: fragif ugkis ei ains af taihswon &#254;einai jah ains af hleidumein &#254;einai sitaiwa in wul&#254;au &#254;einamma.</p> 
<p><A NAME="an_10:38">10:38</A>&nbsp;[CA] i&#254; Iesus qa&#254;uh du im: ni wituts hvis bidjats: magutsu driggkan stikl &#254;anei ik driggka, jah daupeinai &#254;izaiei ik daupjada, ei daupjaindau?</p> 
<p><A NAME="an_10:39">10:39</A>&nbsp;[CA] i&#254; eis qe&#254;un du imma: magu. i&#254; Iesus qa&#254;uh du im: swe&#254;auh &#254;ana stikl &#254;anei ik driggka, driggkats jah &#254;izai daupeinai &#254;izaiei ik daupjada ;</p> 
<p><A NAME="an_10:40">10:40</A>&nbsp;[CA] i&#254; &#254;ata du sitan af taihswon meinai ai&#254;&#254;au af hleidumein nist mein du giban, alja &#254;aimei manwi&#254; was.</p> 
<p><A NAME="an_10:41">10:41</A>&nbsp;[CA] jah gahausjandans &#254;ai taihun dugunnun unwerjan bi Iakobu jah Iohannen.</p> 
<p><A NAME="an_10:42">10:42</A>&nbsp;[CA] i&#254; is athaitands ins qa&#254; du im: witu&#254; &#254;atei  &#254;uggkjand reikinon &#254;iudom, gafraujinond im, i&#254; &#254;ai mikilans ize gawaldand im.</p> 
<p><A NAME="an_10:43">10:43</A>&nbsp;[CA] i&#254; ni swa sijai in izwis; ak sahvazuh saei wili wair&#254;an mikils in izwis, sijai izwar andbahts;</p> 
<p><A NAME="an_10:44">10:44</A>&nbsp;[CA] jah saei wili izwara wair&#254;an frumists, sijai allaim skalks.</p> 
<p><A NAME="an_10:45">10:45</A>&nbsp;[CA] jah auk sunus mans ni qam at andbahtjam, ak andbahtjan jah giban saiwala seina faur managans lun.</p> 
<p><A NAME="an_10:46">10:46</A>&nbsp;[CA] jah qemun in Iairikon. jah usgaggandin imma jain&#254;ro mi&#254; siponjam seinaim jah managein ganohai, sunus Teimaiaus, Barteimai[a]us  blinda, sat faur wig du aihtron.</p> 
<p><A NAME="an_10:47">10:47</A>&nbsp;[CA] jah gahausjands &#254;atei Iesus sa Nazoraius ist, dugann hropjan jah qi&#254;an: sunau Daweidis, Iesu, armai mik!</p> 
<p><A NAME="an_10:48">10:48</A>&nbsp;[CA] jah hvotidedun imma managai ei ga&#254;ahaidedi; i&#254; is filu mais hropida: sunau Daweidis, armai mik!</p> 
<p><A NAME="an_10:49">10:49</A>&nbsp;[CA] jah gastandands Iesus haihait atwopjan ina. jah wopidedun &#254;ana blindan, qi&#254;andans du imma: &#254;rafstei &#254;uk; urreis, wopei&#254; &#254;uk.</p> 
<p><A NAME="an_10:50">10:50</A>&nbsp;[CA] i&#254; is afwairpands wastjai seinai ushlaupands qam at Iesu.</p> 
<p><A NAME="an_10:51">10:51</A>&nbsp;[CA] jah andhafjands qa&#254; du imma Iesus: hva wileis ei taujau &#254;us? i&#254; sa blinda qa&#254; du imma: rabbaunei, ei ussaihvau.</p> 
<p><A NAME="an_10:52">10:52</A>&nbsp;[CA] i&#254; Iesus qa&#254; du imma: gagg, galaubeins &#254;eina ganasida &#254;uk. jah sunsaiw ussahv jah laistida in wiga Iesu.</p> 
<p><A NAME="an_11:1">11:1</A>&nbsp;[CA] Jah bi&#254;e nehva wesun Iairusalem, in Be&#254;sfagein jah Bi&#254;aniin at fairgunja alewjin, insandida twans siponje seinaize</p> 
<p><A NAME="an_11:2">11:2</A>&nbsp;[CA] jah qa&#254; du im: gaggats in haim &#254;o wi&#254;rawair&#254;on iggqis, jah sunsaiw inngaggandans in &#254;o [baurg] bigitats fulan gabundanana, ana &#254;ammei nauh ainshun manne ni sat; andbindandans ina attiuhats.</p> 
<p><A NAME="an_11:3">11:3</A>&nbsp;[CA] jah jabai hvas iggqis qi&#254;ai: duhve &#254;ata taujats? qi&#254;aits: &#254;atei frauja &#254;is gairnei&#254;; jah sunsaiw ina insandei&#254; hidre.</p> 
<p><A NAME="an_11:4">11:4</A>&nbsp;[CA] gali&#254;un &#254;an jah bigetun fulan gabundanana at daura uta ana gagga; jah andbundun ina.</p> 
<p><A NAME="an_11:5">11:5</A>&nbsp;[CA] jah sumai &#254;ize jainar standandane qe&#254;un du im: hva taujats andbindandans &#254;ana fulan?</p> 
<p><A NAME="an_11:6">11:6</A>&nbsp;[CA] i&#254; eis qe&#254;un du im swaswe anabau&#254; im Iesus, jah lailotun ins.</p> 
<p><A NAME="an_11:7">11:7</A>&nbsp;[CA] jah brahtedun &#254;ana fulan at Iesua jah galagidedun ana <i> wastjos seinos, jah gasat ana ina.</p> 
<p><A NAME="an_11:8">11:8</A>&nbsp;[CA] managai &#254;an wastjom seinaim strawidedun ana wiga; sumai astans maimaitun us bagmam jah strawidedun ana wiga.</p> 
<p><A NAME="an_11:9">11:9</A>&nbsp;[CA] jah &#254;ai fauragaggandans  hropidedun qi&#254;andans: osanna, &#254;iu&#254;ida sa qimanda in namin fraujins!</p> 
<p><A NAME="an_11:10">11:10</A>&nbsp;[CA] &#254;iu&#254;ido so qimandei &#254;iudangardi in namin  attins unsaris Daweidis, osanna in hauhistjam!</p> 
<p><A NAME="an_11:11">11:11</A>&nbsp;[CA] jah galai&#254; in Iairusaulwma Iesus jah in alh; jah bisaihvands alla, at andanahtja ju&#254;an wisandin hveilai usiddja in Be&#254;anian mi&#254; &#254;aim twalibim.</p> 
<p><A NAME="an_11:12">11:12</A>&nbsp;[CA] jah iftumin daga usstandandam im us Be&#254;aniin gredags was.</p> 
<p><A NAME="an_11:13">11:13</A>&nbsp;[CA] jah gasaihvands smakkabagm fairra&#254;ro habandan lauf atiddja, ei aufto bigeti hva ana imma; jah qimands at imma ni waiht bigat ana imma niba lauf; ni auk was mel smakkane.</p> 
<p><A NAME="an_11:14">11:14</A>&nbsp;[CA] jah usbairands qa&#254; du imma: ni &#254;anasei&#254;s us &#254;us aiw manna akran matjai. jah gahausidedun &#254;ai siponjos is.</p> 
<p><A NAME="an_11:15">11:15</A>&nbsp;[CA] jah iddjedun du Iairusaulwmai. jah atgaggands Iesus in alh dugann uswairpan &#254;ans frabugjandans jah bugjandans in alh jah mesa skattjane jah sitlans &#254;ize frabugjandane ahakim uswaltida.</p> 
<p><A NAME="an_11:16">11:16</A>&nbsp;[CA] jah ni lailot ei hvas &#254;airhberi kas &#254;airh &#254;o alh.</p> 
<p><A NAME="an_11:17">11:17</A>&nbsp;[CA] jah laisida qi&#254;ands du im: niu gameli&#254; ist &#254;atei razn mein razn bido haitada allaim &#254;iudom? i&#254; jus gatawidedu&#254; ita du filigrja waidedjane.</p> 
<p><A NAME="an_11:18">11:18</A>&nbsp;[CA] jah gahausidedun &#254;ai bokarjos jah gudjane auhumistans jah sokidedun, hvaiwa imma usqistidedeina: ohtedun auk ina, unte alla managei sildaleikidedun in laiseinais is.</p> 
<p><A NAME="an_11:19">11:19</A>&nbsp;[CA] jah bi&#254;e andanahti war&#254;, usiddja ut us &#254;izai baurg.</p> 
<p><A NAME="an_11:20">11:20</A>&nbsp;[CA] jah in maurgin faurgaggandans gasehvun &#254;ana smakkabagm &#254;aursjana us waurtim.</p> 
<p><A NAME="an_11:21">11:21</A>&nbsp;[CA] jah gamunands Paitrus qa&#254; du imma: rabbei, sai, smakkabagms &#254;anei fraqast ga&#254;aursnoda.</p> 
<p><A NAME="an_11:22">11:22</A>&nbsp;[CA] jah andhafjands Iesus qa&#254; du im: habai&#254; galaubein gudis!</p> 
<p><A NAME="an_11:23">11:23</A>&nbsp;[CA] amen auk qi&#254;a izwis, &#254;ishvazuh ei qi&#254;ai du &#254;amma fairgunja: ushafei &#254;uk jah wairp &#254;us in marein, jah ni tuzwerjai in hairtin seinamma, ak galaubjai &#254;ata, ei &#254;atei qi&#254;i&#254; gagaggi&#254;, wair&#254;i&#254; imma &#254;ishvah &#254;ei qi&#254;i&#254;.</p> 
<p><A NAME="an_11:24">11:24</A>&nbsp;[CA] du&#254;&#254;e qi&#254;a izwis: allata &#254;ishvah &#254;ei bidjandans sokei&#254;, galaubei&#254; &#254;atei nimi&#254;, jah wair&#254;i&#254; izwis.</p> 
<p><A NAME="an_11:25">11:25</A>&nbsp;[CA] jah &#254;an standai&#254; bidjandans, afletai&#254;, jabai hva habai&#254; wi&#254;ra hvana, ei jah atta izwar sa in himinam afletai izwis missadedins izwaros.</p> 
<p><A NAME="an_11:26">11:26</A>&nbsp;[CA] i&#254; jabai jus ni afleti&#254;, ni &#254;au atta izwar sa in himinam afleti&#254; izwis missadedins izwaros.</p> 
<p><A NAME="an_11:27">11:27</A>&nbsp;[CA] jah iddjedun aftra du Iairusaulwmai. jah in alh hvarbondin imma, atiddjedun du imma &#254;ai auhumistans gudjans jah bokarjos jah sinistans.</p> 
<p><A NAME="an_11:28">11:28</A>&nbsp;[CA] jah qe&#254;un du imma: in hvamma waldufnje &#254;ata taujis? jah hvas &#254;us &#254;ata waldufni atgaf, ei &#254;ata taujis?</p> 
<p><A NAME="an_11:29">11:29</A>&nbsp;[CA] i&#254; Iesus andhafjands qa&#254; du im: fraihna jah ik izwis ainis waurdis jah andhafji&#254; mis, jah qi&#254;a izwis in hvamma waldufnje &#254;ata tauja.</p> 
<p><A NAME="an_11:30">11:30</A>&nbsp;[CA] daupeins Iohannis uzuh himina was &#254;au uzuh mannam? andhafji&#254; mis.</p> 
<p><A NAME="an_11:31">11:31</A>&nbsp;[CA] jah &#254;ahtedun du sis misso qi&#254;andans, jabai qi&#254;am: us himina, qi&#254;i&#254;: a&#254;&#254;an duhve ni galaubidedu&#254; imma?</p> 
<p><A NAME="an_11:32">11:32</A>&nbsp;[CA] ak qi&#254;am: us mannam, uhtedun &#254;o managein. allai auk alakjo habaidedun Iohannen &#254;atei bi sunjai praufetes was.</p> 
<p><A NAME="an_11:33">11:33</A>&nbsp;[CA] jah andhafjandans qe&#254;un du Iesua: ni witum. jah andhafjands Iesus qa&#254; du im: nih ik izwis qi&#254;a in hvamma waldufnje &#254;ata tauja.</p> 
<p><A NAME="an_12:1">12:1</A>&nbsp;[CA] Jah dugann im in gajukom qi&#254;an: weinagard ussatida manna jah bisatida ina fa&#254;om jah usgrof dal uf mesa jah gatimrida kelikn jah anafalh ina waurstwjam jah aflai&#254; alja&#254;.</p> 
<p><A NAME="an_12:2">12:2</A>&nbsp;[CA] jah insandida du &#254;aim waurstwjam at mel skalk, ei at &#254;aim waurstwjam nemi akranis &#254;is weinagardis.</p> 
<p><A NAME="an_12:3">12:3</A>&nbsp;[CA] i&#254; eis nimandans ina usbluggwun jah insandidedun laushandjan.</p> 
<p><A NAME="an_12:4">12:4</A>&nbsp;[CA] jah aftra insandida du im an&#254;arana skalk; jah &#254;ana stainam wairpandans [gaaiwiskodedun jah] haubi&#254;wundan brahtedun jah insandidedun ganaitidana.</p> 
<p><A NAME="an_12:5">12:5</A>&nbsp;[CA] jah aftra insandida an&#254;arana; jah jainana afslohun jah managans an&#254;arans, sumans usbliggwandans, sumanzuh &#254;an usqimandans.</p> 
<p><A NAME="an_12:6">12:6</A>&nbsp;[CA] &#254;anuh nauh&#254;anuh ainana sunu aigands liubana sis, insandida jah &#254;ana du im spedistana, qi&#254;ands &#254;atei gaaistand sunu meinana.</p> 
<p><A NAME="an_12:7">12:7</A>&nbsp;[CA] i&#254; jainai &#254;ai waurstwjans qe&#254;un du sis misso &#254;atei sa ist sa arbinumja; hirji&#254;, usqimam imma, jah unsar wair&#254;i&#254; &#254;ata arbi.</p> 
<p><A NAME="an_12:8">12:8</A>&nbsp;[CA] jah undgreipandans ina usqemun jah uswaurpun imma ut us &#254;amma weinagarda.</p> 
<p><A NAME="an_12:9">12:9</A>&nbsp;[CA] hva nuh taujai frauja &#254;is weinagardis? qimi&#254; jah usqistei&#254; &#254;ans waurstwjans jah gibi&#254; &#254;ana weinagard an&#254;araim.</p> 
<p><A NAME="an_12:10">12:10</A>&nbsp;[CA] nih &#254;ata gamelido ussuggwu&#254;: stains &#254;ammei uswaurpun &#254;ai timrjans, sah war&#254; du haubida waihstins?</p> 
<p><A NAME="an_12:11">12:11</A>&nbsp;[CA] fram fraujin war&#254; sa jah ist sildaleiks in augam unsaraim.</p> 
<p><A NAME="an_12:12">12:12</A>&nbsp;[CA] jah sokidedun ina undgreipan jah ohtedun &#254;o managein; fro&#254;un auk &#254;atei du im &#254;o gajukon qa&#254;. jah afletandans ina gali&#254;un.</p> 
<p><A NAME="an_12:13">12:13</A>&nbsp;[CA] jah insandidedun du imma sumai &#254;ize Fareisaie jah Herodiane, ei ina ganuteina waurda.</p> 
<p><A NAME="an_12:14">12:14</A>&nbsp;[CA] i&#254; eis qimandans qe&#254;un du imma: laisari, witum &#254;atei sunjeins is jah ni kara &#254;uk manshun; ni auk saihvis in andwair&#254;ja manne, ak bi sunjai wig gudis laiseis: skuldu ist kaisaragild giban kaisara, &#254;au niu gibaima?</p> 
<p><A NAME="an_12:15">12:15</A>&nbsp;[CA] i&#254; Iesus gasaihvands ize liutein qa&#254; du im: hva mik fraisi&#254;? atbairi&#254; mis skatt, ei gasaihvau.</p> 
<p><A NAME="an_12:16">12:16</A>&nbsp;[CA] i&#254; eis atberun, jah qa&#254; du im: hvis ist sa manleika jah so ufarmeleins? i&#254; eis qe&#254;un du imma: kaisaris.</p> 
<p><A NAME="an_12:17">12:17</A>&nbsp;[CA] jah andhafjands Iesus qa&#254; du im: usgibi&#254; &#254;o kaisaris kaisara jah &#254;o gudis guda. jah sildaleikidedun ana &#254;amma.</p> 
<p><A NAME="an_12:18">12:18</A>&nbsp;[CA] jah atiddjedun Saddukaieis du imma &#254;aiei qi&#254;and usstass ni wisan, jah frehun ina qi&#254;andans:</p> 
<p><A NAME="an_12:19">12:19</A>&nbsp;[CA] laisari, Moses gamelida unsis &#254;atei jabai hvis bro&#254;ar gadau&#254;nai jah bilei&#254;ai qenai jah barne ni bilei&#254;ai, ei nimai bro&#254;ar is &#254;o qen is jah ussatjai barna bro&#254;r seinamma.</p> 
<p><A NAME="an_12:20">12:20</A>&nbsp;[CA] sibun bro&#254;rahans wesun; jah sa frumista nam qen jah gaswiltands ni bilai&#254; fraiwa.</p> 
<p><A NAME="an_12:21">12:21</A>&nbsp;[CA] jah an&#254;ar nam &#254;o jah gadau&#254;noda jah ni sa bilai&#254; fraiwa. jah &#254;ridja samaleiko.</p> 
<p><A NAME="an_12:22">12:22</A>&nbsp;[CA] jah nemun &#254;o samaleiko &#254;ai sibun jah ni bili&#254;un fraiwa. spedumista allaize gaswalt jah so qens.</p> 
<p><A NAME="an_12:23">12:23</A>&nbsp;[CA] in &#254;izai usstassai, &#254;an usstandand, hvarjamma ize wair&#254;i&#254; qens? &#254;ai auk sibun aihtedun &#254;o du qenai.</p> 
<p><A NAME="an_12:24">12:24</A>&nbsp;[CA] jah andhafjands Iesus qa&#254; du im: niu du&#254;e airzjai siju&#254;, ni kunnandans mela nih maht gudis?</p> 
<p><A NAME="an_12:25">12:25</A>&nbsp;[CA] allis &#254;an usstandand us dau&#254;aim, ni liugand ni liuganda, ak sind swe aggiljus &#254;ai in himinam.</p> 
<p><A NAME="an_12:26">12:26</A>&nbsp;[CA] a&#254;&#254;an bi dau&#254;ans, &#254;atei urreisand, niu gakunnaidedu&#254; ana bokom Mosezis ana aihvatundjai, hvaiwa imma qa&#254; gu&#254; qi&#254;ands: ik im gu&#254; Abrahamis jah gu&#254; Isakis jah  Iakobis?</p> 
<p><A NAME="an_12:27">12:27</A>&nbsp;[CA] nist gu&#254; dau&#254;aize, ak qiwaize. a&#254;&#254;an jus filu airzjai siju&#254;.</p> 
<p><A NAME="an_12:28">12:28</A>&nbsp;[CA] jah duatgaggands ains &#254;ize bokarje, gahausjands ins samana sokjandans, gasaihvands &#254;atei waila im andhof, frah ina: hvarja ist allaizo anabusne frumista?</p> 
<p><A NAME="an_12:29">12:29</A>&nbsp;[CA] i&#254; Iesus andhof imma &#254;atei frumista allaizo anabusns: hausei, Israel, frauja gu&#254; unsar frauja ains ist.</p> 
<p><A NAME="an_12:30">12:30</A>&nbsp;[CA] jah frijos fraujan gu&#254; &#254;einana us allamma hairtin &#254;einamma jah us allai saiwalai &#254;einai jah us allai gahugdai &#254;einai jah us allai mahtai &#254;einai. so frumista anabusns.</p> 
<p><A NAME="an_12:31">12:31</A>&nbsp;[CA] jah an&#254;ara galeika &#254;izai: frijos nehvundjan &#254;einana swe &#254;uk silban. Maizei &#254;aim an&#254;ara anabusns nist.</p> 
<p><A NAME="an_12:32">12:32</A>&nbsp;[CA] jah qa&#254; du imma sa bokareis: waila, laisari, bi sunjai qast &#254;atei ains ist, jah nist an&#254;ar alja imma;</p> 
<p><A NAME="an_12:33">12:33</A>&nbsp;[CA] jah &#254;ata du frijon ina us allamma hairtin jah us allamma fra&#254;ja jah us allai saiwalai jah us allai mahtai, jah &#254;ata du frijon nehvundjan swe sik silban managizo ist allaim &#254;aim alabrunstim jah saudim.</p> 
<p><A NAME="an_12:34">12:34</A>&nbsp;[CA] jah Iesus gasaihvands ina &#254;atei frodaba andhof, qa&#254; du imma: ni fairra is &#254;iudangardjai gudis. jah ainshun &#254;anasei&#254;s ni gadaursta ina fraihnan.</p> 
<p><A NAME="an_12:35">12:35</A>&nbsp;[CA] jah andhafjands Iesus qa&#254; laisjands in alh: hvaiwa qi&#254;and &#254;ai bokarjos &#254;atei Xristus sunus ist Daweidis?</p> 
<p><A NAME="an_12:36">12:36</A>&nbsp;[CA] silba auk Daweid qa&#254; in ahmin weihamma: qi&#254;i&#254; frauja du fraujin meinamma, sit af taihswon meinai, unte ik galagja fijands &#254;einans fotubaurd fotiwe &#254;einaize.</p> 
<p><A NAME="an_12:37">12:37</A>&nbsp;[CA] silba raihtis Daweid qi&#254;i&#254; ina fraujan, jah hva&#254;ro imma sunus ist? jah alla so managei hausidedun imma gabaurjaba.</p> 
<p><A NAME="an_12:38">12:38</A>&nbsp;[CA] jah qa&#254; du im in laiseinai seinai: saihvi&#254; faura bo(karjam) . . . .</p> 
<p><A NAME="an_13:16">13:16</A>&nbsp;[CA] . . . . wastja seina.</p> 
<p><A NAME="an_13:17">13:17</A>&nbsp;[CA] a&#254;&#254;an wai &#254;aim qi&#254;uhaftom jah daddjandeim in jainaim dagam.</p> 
<p><A NAME="an_13:18">13:18</A>&nbsp;[CA] a&#254;&#254;an bidjai&#254; ei ni wair&#254;ai sa &#254;lauhs izwar wintrau.</p> 
<p><A NAME="an_13:19">13:19</A>&nbsp;[CA] wair&#254;and auk &#254;ai dagos jainai aglo swaleika, swe ni was swaleika fram anastodeinai gaskaftais &#254;oei gaskop gu&#254;, und hita, jah ni wair&#254;i&#254;.</p> 
<p><A NAME="an_13:20">13:20</A>&nbsp;[CA] jah ni frauja gamaurgidedi &#254;ans dagans, ni &#254;auh ganesi ainhun leike; akei in &#254;ize gawalidane, &#254;anzei gawalida, gamaurgida &#254;ans dagans.</p> 
<p><A NAME="an_13:21">13:21</A>&nbsp;[CA] jah &#254;an jabai hvas izwis qi&#254;ai: sai, her Xristus, ai&#254;&#254;au sai, jainar, ni galaubjai&#254;;</p> 
<p><A NAME="an_13:22">13:22</A>&nbsp;[CA] unte urreisand galiugaxristjus jah galiugapraufeteis jah giband taiknins jah fauratanja du afairzjan, jabai mahteig sijai, jah &#254;ans gawalidans.</p> 
<p><A NAME="an_13:23">13:23</A>&nbsp;[CA] i&#254; jus saihvi&#254;: sai, fauragataih izwis allata.</p> 
<p><A NAME="an_13:24">13:24</A>&nbsp;[CA] akei in jainans dagans afar &#254;o aglon jaina sauil riqizei&#254; jah mena ni gibi&#254; liuha&#254; sein.</p> 
<p><A NAME="an_13:25">13:25</A>&nbsp;[CA] jah stairnons himinis wair&#254;and driusandeins jah mahteis &#254;os in himinam gawagjanda.</p> 
<p><A NAME="an_13:26">13:26</A>&nbsp;[CA] jah &#254;an gasaihvand sunu mans qimandan in milhmam mi&#254; mahtai managai jah wul&#254;au.</p> 
<p><A NAME="an_13:27">13:27</A>&nbsp;[CA] jah &#254;an insandei&#254; aggiluns seinans jah galisi&#254; &#254;ans gawalidans seinans af fidwor windam fram andjam air&#254;os und andi himinis.</p> 
<p><A NAME="an_13:28">13:28</A>&nbsp;[CA] a&#254;&#254;an af smakkabagma ganimi&#254; &#254;o gajukon. &#254;an &#254;is ju&#254;an asts &#254;laqus wair&#254;i&#254;, jah uskeinand laubos, kunnu&#254; &#254;atei nehva ist asans.</p> 
<p><A NAME="an_13:29">13:29</A>&nbsp;[CA] swah jah jus, &#254;an gasaihvi&#254; &#254;ata wair&#254;an, kunnei&#254; &#254;atei nehva siju&#254; a(t) . . . .</p> 
<p><A NAME="an_14:4">14:4</A>&nbsp;[CA] . . . . _teins &#254;is balsanis war&#254;?</p> 
<p><A NAME="an_14:5">14:5</A>&nbsp;[CA] maht wesi auk &#254;ata balsan frabugjan in managizo &#254;au &#254;rija hunda skatte jah giban unledaim. jah andstaurraidedun &#254;o.</p> 
<p><A NAME="an_14:6">14:6</A>&nbsp;[CA] i&#254; Iesus qa&#254;: leti&#254; &#254;o; duhve izai us&#254;riuti&#254;? &#254;annu go&#254; waurstw waurhta bi mis.</p> 
<p><A NAME="an_14:7">14:7</A>&nbsp;[CA] sinteino auk &#254;ans unledans habai&#254; mi&#254; izwis, jah &#254;an wilei&#254;, magu&#254; im waila taujan; i&#254; mik ni sinteino habai&#254;.</p> 
<p><A NAME="an_14:8">14:8</A>&nbsp;[CA] &#254;atei habaida so gatawida; faursnau salbon mein leik du usfilha.</p> 
<p><A NAME="an_14:9">14:9</A>&nbsp;[CA] amen, qi&#254;a izwis: &#254;ishvaruh &#254;ei merjada so aiwaggeljo and alla manase&#254;, jah &#254;atei gatawida so rodjada du gamundai izos.</p> 
<p><A NAME="an_14:10">14:10</A>&nbsp;[CA] jah Iudas Iskarioteis, ains &#254;ize twalibe, galai&#254; du &#254;aim gudjam, ei galewidedi ina im.</p> 
<p><A NAME="an_14:11">14:11</A>&nbsp;[CA] i&#254; eis gahausjandans faginodedun jah gahaihaitun imma faihu giban; jah sokida hvaiwa gatilaba ina galewidedi.</p> 
<p><A NAME="an_14:12">14:12</A>&nbsp;[CA] jah &#254;amma frumistin daga azwme, &#254;an paska salidedun, qe&#254;un du imma &#254;ai siponjos is: hvar wileis ei galei&#254;andans manwjaima, ei matjais paska?</p> 
<p><A NAME="an_14:13">14:13</A>&nbsp;[CA] jah insandida twans siponje seinaize qa&#254;uh du im: gaggats in &#254;o baurg, jah gamotei&#254; igqis manna kas watins bairands: gaggats afar &#254;amma,</p> 
<p><A NAME="an_14:14">14:14</A>&nbsp;[CA] jah &#254;adei inngalei&#254;ai, qi&#254;aits &#254;amma heiwafraujin &#254;atei laisareis qi&#254;i&#254;: hvar sind sali&#254;wos &#254;arei paska mi&#254; siponjam meinaim matjau?</p> 
<p><A NAME="an_14:15">14:15</A>&nbsp;[CA] jah sa izwis taiknei&#254; kelikn mikilata, gastrawi&#254;, manwjata; jah jainar manwjai&#254; unsis.</p> 
<p><A NAME="an_14:16">14:16</A>&nbsp;[CA] jah usiddjedun &#254;ai sipon(jos) . . . .</p> 
<p><A NAME="an_14:41">14:41</A>&nbsp;[CA] . . . . sai, galewjada sunus mans in handuns frawaurhtaize.</p> 
<p><A NAME="an_14:42">14:42</A>&nbsp;[CA] urreisi&#254;, gaggam! sai, sa lewjands mik atnehvida.</p> 
<p><A NAME="an_14:43">14:43</A>&nbsp;[CA] jah sunsaiw nauh&#254;anuh at imma rodjandin qam Iudas, sums &#254;ize twalibe, jah mi&#254; imma managei mi&#254; hairum jah triwam fram &#254;aim auhumistam gudjam jah bokarjam jah sinistam.</p> 
<p><A NAME="an_14:44">14:44</A>&nbsp;[CA] at~uh~&#254;an~gaf sa lewjands <i> im bandwon qi&#254;ands: &#254;ammei kukjau, sa ist: greipi&#254; &#254;ana jah tiuhi&#254; arniba.</p> 
<p><A NAME="an_14:45">14:45</A>&nbsp;[CA] jah qimands sunsaiw, atgaggands du imma qa&#254;: rabbei, rabbei! jah kukida imma.</p> 
<p><A NAME="an_14:46">14:46</A>&nbsp;[CA] i&#254; eis uslagidedun handuns ana ina jah undgripun ina.</p> 
<p><A NAME="an_14:47">14:47</A>&nbsp;[CA] i&#254; ains sums &#254;ize atstandandane imma uslukands hairu sloh skalk auhumistins gudjins jah afsloh imma auso &#254;ata taihswo.</p> 
<p><A NAME="an_14:48">14:48</A>&nbsp;[CA] jah andhafjands Iesus qa&#254; du im: swe du waidedjin urrunnu&#254; mi&#254; hairum jah triwam greipan mik.</p> 
<p><A NAME="an_14:49">14:49</A>&nbsp;[CA] daga hvammeh was at izwis in alh laisjands jah ni gripu&#254; mik: ak ei usfullnodedeina bokos.</p> 
<p><A NAME="an_14:50">14:50</A>&nbsp;[CA] jah afletandans ina ga&#254;lauhun allai.</p> 
<p><A NAME="an_14:51">14:51</A>&nbsp;[CA] jah ains sums juggalau&#254;s laistida afar imma biwaibi&#254;s leina ana naqadana; jah gripun is &#254;ai juggalaudeis.</p> 
<p><A NAME="an_14:52">14:52</A>&nbsp;[CA] i&#254; is bilei&#254;ands &#254;amma leina naqa&#254;s ga&#254;lauh faura im.</p> 
<p><A NAME="an_14:53">14:53</A>&nbsp;[CA] jah gatauhun Iesu du auhumistin gudjin; jah garunnun mi&#254; imma auhumistans gudjans allai jah &#254;ai sinistans jah bokarjos.</p> 
<p><A NAME="an_14:54">14:54</A>&nbsp;[CA] jah Paitrus fairra&#254;ro laistida afar imma, unte qam in garda &#254;is auhumistins gudjins; jah was sitands mi&#254; andbahtam jah warmjands sik at liuhada.</p> 
<p><A NAME="an_14:55">14:55</A>&nbsp;[CA] i&#254; &#254;ai auhumistans gudjans jah alla so gafaurds sokidedun ana Iesu weitwodi&#254;a du afdau&#254;jan ina jah ni bigetun.</p> 
<p><A NAME="an_14:56">14:56</A>&nbsp;[CA] managai auk galiug weitwodidedun ana ina, jah samaleikos &#254;os weitwodi&#254;os ni wesun.</p> 
<p><A NAME="an_14:57">14:57</A>&nbsp;[CA] jah sumai usstandandans galiug weitwodidedun ana ina qi&#254;andans:</p> 
<p><A NAME="an_14:58">14:58</A>&nbsp;[CA] &#254;atei weis gahausidedum qi&#254;andan ina &#254;atei ik gataira alh &#254;o handuwaurhton jah bi &#254;rins dagans an&#254;ara unhanduwaurhta gatimrja.</p> 
<p><A NAME="an_14:59">14:59</A>&nbsp;[CA] jah ni swa samaleika was weitwodi&#254;a ize.</p> 
<p><A NAME="an_14:60">14:60</A>&nbsp;[CA] jah usstandands sa auhumista gudja in midjaim frah Iesu qi&#254;ands: niu andhafjis waiht, hva &#254;ai ana &#254;uk weitwodjand?</p> 
<p><A NAME="an_14:61">14:61</A>&nbsp;[CA] i&#254; is &#254;ahaida jah waiht ni andhof. aftra sa auhumista gudja frah ina jah qa&#254; du imma: &#254;u is Xristus sa sunus &#254;is &#254;iu&#254;eigins?</p> 
<p><A NAME="an_14:62">14:62</A>&nbsp;[CA] i&#254; is qa&#254;uh: ik im; jah gasaihvi&#254; &#254;ana sunu mans af taihswon sitandan mahtais jah qimandan mi&#254; milhmam himinis.</p> 
<p><A NAME="an_14:63">14:63</A>&nbsp;[CA] i&#254; sa auhumista gudja disskreitands wastjos seinos qa&#254;: hva &#254;anamais &#254;aurbum weis weitwode?</p> 
<p><A NAME="an_14:64">14:64</A>&nbsp;[CA] hausidedu&#254; &#254;o wajamerein is: hva izwis &#254;ugkei&#254;? &#254;aruh eis allai gadomidedun ina skulan wisan dau&#254;au.</p> 
<p><A NAME="an_14:65">14:65</A>&nbsp;[CA] jah dugunnun sumai speiwan ana wlit is jah huljan andwair&#254;i is jah kaupatjan ina; jah qe&#254;un du imma: praufetei! jah andbahtos [gabaurjaba] lofam slohun ina.</p> 
<p><A NAME="an_14:66">14:66</A>&nbsp;[CA] jah wisandin Paitrau in rohsnai dala&#254;a [jah] atiddja aina &#254;iujo &#254;is auhumistins gudjins,</p> 
<p><A NAME="an_14:67">14:67</A>&nbsp;[CA] jah gasaihvandei Paitru warmjandan sik, insaihvandei du imma qa&#254;: jah &#254;u mi&#254; Iesua &#254;amma Nazoreinau wast.</p> 
<p><A NAME="an_14:68">14:68</A>&nbsp;[CA] i&#254; is afaiaik qi&#254;ands: ni wait, ni kann hva &#254;u qi&#254;is. jah galai&#254; faur gard, jah hana wopida.</p> 
<p><A NAME="an_14:69">14:69</A>&nbsp;[CA] jah &#254;iwi gasaihvandei ina aftra dugann qi&#254;an &#254;aim faurastandandam, &#254;atei sa &#254;izei ist.</p> 
<p><A NAME="an_14:70">14:70</A>&nbsp;[CA] i&#254; is aftra laugnida. jah afar leitil aftra &#254;ai atstandandans qe&#254;un du Paitrau: bi sunjai, &#254;izei is; jah auk  razda &#254;eina galeika ist.</p> 
<p><A NAME="an_14:71">14:71</A>&nbsp;[CA] i&#254; is dugann afaikan jah swaran &#254;atei ni kann &#254;ana mannan &#254;anei qi&#254;i&#254;.</p> 
<p><A NAME="an_14:72">14:72</A>&nbsp;[CA] jah an&#254;aramma sin&#254;a hana wopida. jah gamunda Paitrus &#254;ata waurd, swe qa&#254; imma Iesus, &#254;atei faur&#254;ize hana hrukjai twaim sin&#254;am, inwidis mik &#254;rim sin&#254;am. jah dugann greitan.</p> 
<p><A NAME="an_15:1">15:1</A>&nbsp;[CA] Jah sunsaiw in maurgin garuni taujandans &#254;ai auhumistans gudjans mi&#254; &#254;aim sinistam jah bokarjam, jah alla so gafaurds gabindandans Iesu brahtedun ina at Peilatau.</p> 
<p><A NAME="an_15:2">15:2</A>&nbsp;[CA] jah frah ina Peilatus: &#254;u is &#254;iudans Iudaie? i&#254; is andhafjands qa&#254; du imma: &#254;u qi&#254;is.</p> 
<p><A NAME="an_15:3">15:3</A>&nbsp;[CA] jah wrohidedun ina &#254;ai auhumistans gudjans filu.</p> 
<p><A NAME="an_15:4">15:4</A>&nbsp;[CA] i&#254; Peilatus aftra frah ina qi&#254;ands: niu andhafjis ni waiht? sai, hvan filu ana &#254;uk weitwodjand.</p> 
<p><A NAME="an_15:5">15:5</A>&nbsp;[CA] i&#254; Iesus &#254;anamais  ni andhof, swaswe sildaleikida Peilatus.</p> 
<p><A NAME="an_15:6">15:6</A>&nbsp;[CA] i&#254; and dul&#254; hvarjoh fralailot im ainana bandjan &#254;anei bedun.</p> 
<p><A NAME="an_15:7">15:7</A>&nbsp;[CA] wasuh &#254;an sa haitana Barabbas mi&#254; &#254;aim mi&#254; imma drobjandam gabundans, &#254;aiei in auhjodau maur&#254;r gatawidedun.</p> 
<p><A NAME="an_15:8">15:8</A>&nbsp;[CA] jah usgaggandei alla managei dugunnun bidjan, swaswe sinteino tawida im.</p> 
<p><A NAME="an_15:9">15:9</A>&nbsp;[CA] i&#254; Peilatus andhof im qi&#254;ands: wileidu fraleitan izwis &#254;ana &#254;iudan Iudaie?</p> 
<p><A NAME="an_15:10">15:10</A>&nbsp;[CA] wissa auk &#254;atei in nei&#254;is atgebun ina &#254;ai auhumistans gudjans.</p> 
<p><A NAME="an_15:11">15:11</A>&nbsp;[CA] i&#254; &#254;ai auhumistans gudjans inwagidedun &#254;o managein ei mais Barabban fralailoti im.</p> 
<p><A NAME="an_15:12">15:12</A>&nbsp;[CA] i&#254; Peilatus aftra andhafjands qa&#254; du im: hva nu wilei&#254; ei taujau &#254;ammei qi&#254;i&#254; &#254;iudan Iudaie?</p> 
<p><A NAME="an_15:13">15:13</A>&nbsp;[CA] i&#254; eis aftra hropidedun: ushramei ina.</p> 
<p><A NAME="an_15:14">15:14</A>&nbsp;[CA] i&#254; Peilatus qa&#254; du im: hva allis ubilis gatawida? i&#254; eis mais hropidedun: ushramei ina.</p> 
<p><A NAME="an_15:15">15:15</A>&nbsp;[CA] i&#254; Peilatus wiljands &#254;izai managein fullafahjan, fralailot im &#254;ana Barabban, i&#254; Iesu atgaf usbliggwands, ei ushrami&#254;s wesi.</p> 
<p><A NAME="an_15:16">15:16</A>&nbsp;[CA] i&#254; gadrauhteis gatauhun ina innana gardis, &#254;atei ist praitoriaun, jah gahaihaitun alla hansa</p> 
<p><A NAME="an_15:17">15:17</A>&nbsp;[CA] jah gawasidedun ina paurpurai jah atlagidedun ana ina &#254;aurneina wipja uswindandans</p> 
<p><A NAME="an_15:18">15:18</A>&nbsp;[CA] jah dugunnun goljan ina: hails, &#254;iudan Iudaie!</p> 
<p><A NAME="an_15:19">15:19</A>&nbsp;[CA] jah slohun is haubi&#254; rausa jah bispiwun ina jah lagjandans kniwa inwitun ina.</p> 
<p><A NAME="an_15:20">15:20</A>&nbsp;[CA] jah bi&#254;e bilailaikun ina andwasidedun ina &#254;izai paurpurai jah gawasidedun ina wastjom swesaim. jah ustauhun ina ei ushramidedeina ina.</p> 
<p><A NAME="an_15:21">15:21</A>&nbsp;[CA] jah undgripun sumana manne, Seimona Kwreinaiu, qimandan af akra, attan Alaiksandraus jah Rufaus, ei nemi galgan is.</p> 
<p><A NAME="an_15:22">15:22</A>&nbsp;[CA] jah attauhun ina ana Gaulgau&#254;a sta&#254;, &#254;atei ist gaskeiri&#254; hvairneins sta&#254;s.</p> 
<p><A NAME="an_15:23">15:23</A>&nbsp;[CA] jah gebun imma drigkan wein mi&#254; smwrna; i&#254; is ni nam.</p> 
<p><A NAME="an_15:24">15:24</A>&nbsp;[CA] jah ushramjandans ina disdailjand wastjos is wairpandans hlauta ana &#254;os, hvarjizuh hva nemi.</p> 
<p><A NAME="an_15:25">15:25</A>&nbsp;[CA] wasuh &#254;an hveila &#254;ridjo, jah ushramidedun ina.</p> 
<p><A NAME="an_15:26">15:26</A>&nbsp;[CA] jah was ufarmeli fairinos is ufarmeli&#254;: sa &#254;iudans Iudaie.</p> 
<p><A NAME="an_15:27">15:27</A>&nbsp;[CA] jah mi&#254; imma ushramidedun twans waidedjans, ainana af taihswon jah ainana af hleidumein is.</p> 
<p><A NAME="an_15:28">15:28</A>&nbsp;[CA] jah usfullnoda &#254;ata gamelido &#254;ata qi&#254;ando: jah mi&#254; unsibjaim rahni&#254;s was.</p> 
<p><A NAME="an_15:29">15:29</A>&nbsp;[CA] jah &#254;ai faurgaggandans wajameridedun ina, wi&#254;ondans haubida seina jah qi&#254;andans: o sa gatairands &#254;o alh jah bi &#254;rins dagans gatimrjands &#254;o,</p> 
<p><A NAME="an_15:30">15:30</A>&nbsp;[CA] nasei &#254;uk silban jah atsteig af &#254;amma galgin!</p> 
<p><A NAME="an_15:31">15:31</A>&nbsp;[CA] samaleiko jah &#254;ai auhumistans gudjans bilaikandans ina mi&#254; sis misso mi&#254; &#254;aim bokarjam qe&#254;un: an&#254;arans ganasida, i&#254; sik silban ni mag ganasjan.</p> 
<p><A NAME="an_15:32">15:32</A>&nbsp;[CA] sa Xristus, sa &#254;iudans Israelis, atsteigadau nu af &#254;amma galgin, ei gasaihvaima jah galaubjaima. jah &#254;ai mi&#254;ushramidans imma idweitidedun imma.</p> 
<p><A NAME="an_15:33">15:33</A>&nbsp;[CA] jah bi&#254;e war&#254; hveila saihsto, riqis war&#254; ana allai air&#254;ai und hveila niundon.</p> 
<p><A NAME="an_15:34">15:34</A>&nbsp;[CA] jah niundon hveilai wopida Iesus stibnai mikilai qi&#254;ands: ailoe ailoe, lima sibak&#254;anei, &#254;atei ist gaskeiri&#254;: gu&#254; meins, gu&#254; meins, duhve mis bilaist?</p> 
<p><A NAME="an_15:35">15:35</A>&nbsp;[CA] jah sumai &#254;ize atstandandane gahausjandans qe&#254;un: sai, Helian wopei&#254;.</p> 
<p><A NAME="an_15:36">15:36</A>&nbsp;[CA] &#254;ragjands &#254;an ains jah gafulljands swam akeitis, galagjands ana raus, dragkida ina qi&#254;ands: let, ei saihvam qimaiu Helias athafjan ina.</p> 
<p><A NAME="an_15:37">15:37</A>&nbsp;[CA] i&#254; Iesus aftra letands stibna mikila uzon.</p> 
<p><A NAME="an_15:38">15:38</A>&nbsp;[CA] jah faur[a]hah als disskritnoda in twa iupa&#254;ro und dala&#254;.</p> 
<p><A NAME="an_15:39">15:39</A>&nbsp;[CA] gasaihvands &#254;an sa hundafa&#254;s sa atstandands in andwair&#254;ja is &#254;atei swa hropjands uzon, qa&#254;: bi sunjai, sa manna sa sunus was gudis.</p> 
<p><A NAME="an_15:40">15:40</A>&nbsp;[CA] wesunu&#254;~&#254;an qinons fairra&#254;ro saihvandeins, in &#254;aimei was Marja so Magdalene jah Marja Iakobis &#254;is minnizins jah Iosezis ai&#254;ei jah Salome.</p> 
<p><A NAME="an_15:41">15:41</A>&nbsp;[CA] jah &#254;an was in Galeilaia, jah laistidedun ina jah andbahtidedun imma, jah an&#254;aros managos &#254;ozei mi&#254;iddjedun imma in Iairusalem.</p> 
<p><A NAME="an_15:42">15:42</A>&nbsp;[CA] jah ju&#254;an at andanahtja waur&#254;anamma, unte was paraskaiwe, saei ist fruma sabbato,</p> 
<p><A NAME="an_15:43">15:43</A>&nbsp;[CA] qimands Iosef af Areima&#254;aias, gaguds ragineis, saei was  silba beidands &#254;iudangardjos gudis, ananan&#254;jands galai&#254; inn du Peilatau jah ba&#254; &#254;is leikis Iesuis.</p> 
<p><A NAME="an_15:44">15:44</A>&nbsp;[CA] i&#254; Peilatus sildaleikida ei is ju&#254;an gaswalt; jah athaitands &#254;ana hundafa&#254; frah ina j&#251;~&#254;an gadau&#254;nodedi.</p> 
<p><A NAME="an_15:45">15:45</A>&nbsp;[CA] jah fin&#254;ands at &#254;amma hundafada fragaf &#254;ata leik Iosefa.</p> 
<p><A NAME="an_15:46">15:46</A>&nbsp;[CA] jah usbugjands lein jah usnimands ita biwand &#254;amma leina jah galagida ita in hlaiwa, &#254;atei was gadraban us staina, jah atwalwida stain du daura &#254;is hlaiwis.</p> 
<p><A NAME="an_15:47">15:47</A>&nbsp;[CA] i&#254; Marja so Magdalene jah Marja Iosezis sehvun hvar galagi&#254;s wesi.</p> 
<p><A NAME="an_16:1">16:1</A>&nbsp;[CA] jah inwisandins sabbate dagis Marja so Magdalene jah Marja so Iakobis jah Salome usbauhtedun aromata, ei atgaggandeins gasalbodedeina ina.</p> 
<p><A NAME="an_16:2">16:2</A>&nbsp;[CA] jah filu air &#254;is dagis afarsabbate atiddjedun du &#254;amma hlaiwa at urrinnandin sunnin.</p> 
<p><A NAME="an_16:3">16:3</A>&nbsp;[CA] jah qe&#254;un du sis misso: hvas afwalwjai unsis &#254;ana stain af daurom &#254;is hlaiwis?</p> 
<p><A NAME="an_16:4">16:4</A>&nbsp;[CA] jah insaihvandeins gaumidedun &#254;ammei afwalwi&#254;s ist sa stains; was auk mikils abraba.</p> 
<p><A NAME="an_16:5">16:5</A>&nbsp;[CA] jah atgaggandeins in &#254;ata hlaiw gasehvun juggalau&#254; sitandan in taihswai biwaibidana wastjai hveitai; jah usgeisnodedun.</p> 
<p><A NAME="an_16:6">16:6</A>&nbsp;[CA] &#254;aruh qa&#254; du im: ni faurhtei&#254; izwis, Iesu sokei&#254; Nazoraiu &#254;ana ushramidan; nist her, urrais, sai &#254;ana sta&#254; &#254;arei galagidedun ina.</p> 
<p><A NAME="an_16:7">16:7</A>&nbsp;[CA] akei gaggi&#254; qi&#254;iduh du siponjam is jah du Paitrau &#254;atei faurbigaggi&#254; izwis in Galeilaian; &#254;aruh ina gasaihvi&#254;, swaswe qa&#254; izwis.</p> 
<p><A NAME="an_16:8">16:8</A>&nbsp;[CA] jah usgaggandeins af &#254;amma hlaiwa ga&#254;lauhun; dizuh~&#254;an~sat ijos reiro jah usfilmei, jah ni qe&#254;un mannhun waiht; ohtedun sis auk.</p> 
<p><A NAME="an_16:9">16:9</A>&nbsp;[CA] usstandands &#254;an in maurgin frumin sabbato ataugida  frumist Marjin &#254;izai Magdalene, af &#254;izaiei uswarp sibun unhul&#254;ons.</p> 
<p><A NAME="an_16:10">16:10</A>&nbsp;[CA] soh gaggandei gataih &#254;aim mi&#254; imma wisandam, qainondam jah gretandam.</p> 
<p><A NAME="an_16:11">16:11</A>&nbsp;[CA] jah eis hausjandans &#254;atei libai&#254; jah gasaihvans war&#254; fram izai, ni galaubidedun.</p> 
<p><A NAME="an_16:12">16:12</A>&nbsp;[CA] afaruh &#254;an &#254;ata . . . .</p> 
<p><A NAME="an_16:12">16:12</A>&nbsp;[Speyer] . . . . twaim ize ataugi&#254;s war&#254; in an&#254;aramma farwa, gaggandam du wehsa:</p> 
<p><A NAME="an_16:13">16:13</A>&nbsp;[Speyer] jah jainai galei&#254;andans gataihun &#254;aim an&#254;araim; ni&#254;~&#254;aim galaubidedun.</p> 
<p><A NAME="an_16:14">16:14</A>&nbsp;[Speyer] bi spedistin &#254;an anakumbjandam &#254;aim ainlibim ataugida, jah idweitida ungalaubein ize jah harduhairtein, unte &#254;aim gasaihvandam ina urrisanana, ni galaubidedun.</p> 
<p><A NAME="an_16:15">16:15</A>&nbsp;[Speyer] jah qa&#254; du im: gaggandans in &#254;o manase&#254; alakjo, merjai&#254; &#254;o aiwaggeljon allai &#254;izai gaskaftai.</p> 
<p><A NAME="an_16:16">16:16</A>&nbsp;[Speyer] jah sa galaubjands ufdaupi&#254;s ganisi&#254;; i&#254; saei ni galaubei&#254;, afdomjada.</p> 
<p><A NAME="an_16:17">16:17</A>&nbsp;[Speyer] a&#254;&#254;an taikns &#254;aim galaubjandam &#254;ata afargaggi&#254;: in namin meinamma unhul&#254;ons uswairpand: razdom rodjand niujaim,</p> 
<p><A NAME="an_16:18">16:18</A>&nbsp;[Speyer] waurmans nimand, jah jabai ingibe hva drigkaina, ni &#254;auh im agljai; ana unhailans handuns uslagjand, jah waila wair&#254;i&#254; im.</p> 
<p><A NAME="an_16:19">16:19</A>&nbsp;[Speyer] &#254;anuh &#254;an frauja Iesus afar &#254;atei rodida du im, usnumans war&#254; in himin jah gasat af taihswon gudis.</p> 
<p><A NAME="an_16:20">16:20</A>&nbsp;[Speyer] i&#254; jainai usgaggandans meridedun and allata mi&#254; fraujin gawaurstwin jah &#254;ata waurd tulgjandin &#254;airh &#254;os afargaggandeins taiknins. amen.</p> 
<p><A NAME="an_16:255">16:255</A>&nbsp;[Speyer] Aiwaggeljo &#254;airh Marku ustauh. wul&#254;us &#254;us weiha gu&#254;. amen.</p> 
<p><HR>
<CENTER>
<A HREF="luk">Next: Luke</A></CENTER>
</BODY>
</HTML>
