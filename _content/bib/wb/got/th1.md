[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](col)  [Next](th2) 

------------------------------------------------------------------------

### Gothic Bible: 1 Thessalonians

<span id="an_2:10">2:10</span> \[B\] . . . . jah guþ, hvaiwa weihaba jah
garaihtaba jah unfairinodaba izwis þaim galaubjandam wesum,

<span id="an_2:11">2:11</span> \[B\] swaswe wituþ ainhvarjanoh izwara,
swe atta barna seina, bidjandans izwis jah gaþlaihandans,

<span id="an_2:12">2:12</span> \[B\] jah weitwodjandans du gaggan izwis
wairþaba gudis, saei laþoda izwis du seinai þiudangardjai jah wulþau.

<span id="an_2:13">2:13</span> \[B\] duþe jah weis awiliudom guda
unsweibandans, unte nimandans at uns waurd hauseinais gudis andnemuþ ni
swaswe waurd manne, ak swaswe ist sunjaba waurd gudis, þatei jah waurkei
in izwis juzei galaubeiþ.

<span id="an_2:14">2:14</span> \[B\] jus auk galeikondans waurþuþ,
broþrjus, aikklesjom gudis þaim wisandeim in Iudaia in Xristau Iesu,
unte þata samo wunnuþ jah jus fram izwaraim inkunjam swaswe jah weis
fram Iudaium,

<span id="an_2:15">2:15</span> \[B\] þaiei jah fraujin usqemun Iesua jah
swesaim praufetum jah uns frawrekun jah guda ni galeikandans jah allaim
mannam andaneiþans sind,

<span id="an_2:16">2:16</span> \[B\] warjandans uns du þiudom rodjan ei
ganisaina, akei du usfulljan seinos frawaurhtins sinteino; aþþan snauh
ana ins hatis gudis und andi.

<span id="an_2:17">2:17</span> \[B\] aþþan weis, broþrjus,
gaain\[an\]aidai af izwis du mela hveilos, andwairþja ni hairtin,
ufarassau sniumidedum andaugi izwar\[a\] gasaihvan in managamma lustau.

<span id="an_2:18">2:18</span> \[B\] unte wildedum qiman at izwis, ik
raihtis Pawlus jah ainamma sinþa jah twaim, jah analatida uns Satana.

<span id="an_2:19">2:19</span> \[B\] hva auk ist unsara wens aiþþau
faheþs aiþþau waips hvoftuljos, niu jus in andwairþja fraujins unsaris
Iesuis Xristaus in is quma?

<span id="an_2:20">2:20</span> \[B\] jus auk siuþ wulþus unsar jah
faheþs.

<span id="an_3:1">3:1</span> \[B\] In þizei ju ni usþulandans þanamais,
galeikaida uns ei biliþanai weseima in Aþeinim ainai.

<span id="an_3:2">3:2</span> \[B\] jah insandidedum Teimauþaiu, broþar
unsarana jah andbaht gudis in aiwaggeljon Xristaus, ei izwis gatulgjai
jah bidjai bi galaubein izwara,

<span id="an_3:3">3:3</span> \[B\] ei ni ainshun afagjaidau in þaim
aggwiþom; silbans auk wituþ þatei du þamma satidai sijum.

<span id="an_3:4">3:4</span> \[B\] jah auk þan wesum at izwis,
fauraqeþum izwis þatei anawairþ was uns du winnan agliþos, swaswe jah
warþ jah wituþ.

<span id="an_3:5">3:5</span> \[B\] duþþe jah ik ju ni usþulans insandida
du ufkunnan galaubein izwara, ibai aufto usfaifraisi izwis sa fraisands
jah sware wairþai arbaiþs unsara.

<span id="an_3:6">3:6</span> \[B\] aþþan nu at qimandin Teimauþaiu at
unsis fram izwis jah gateihandin uns galaubein friaþwa izwara, jah þatei
gaminþi unsar habaiþ god sinteino, gairnjandans uns gasaihvan, swaswe
jah weis izwis,

<span id="an_3:7">3:7</span> \[B\] inuh þis gaþrafstidai sijum,
broþrjus, fram izwis ana allai nauþai jah aglon unsarai in izwaraizos
galaubeinais;

<span id="an_3:8">3:8</span> \[B\] unte sai libam, jabai jus gastandiþ
in fraujin.

<span id="an_3:9">3:9</span> \[B\] hva auk awiliude magum usgildan
\[fraujin\] guda bi izwis ana allai fahedai þizaiei faginom in izwara
faura guda unsaramma,

<span id="an_3:10">3:10</span> \[B\] naht jah daga ufarassau bidjandans
ei gasaihvaima andwairþja izwara jah ustiuhaima waninassu galaubeinais
izwaraizos?

<span id="an_3:11">3:11</span> \[B\] aþþan silba guþ jah atta unsar jah
frauja unsar Iesus Xristus garaihtjai wig unsarana du izwis.

<span id="an_3:12">3:12</span> \[B\] aþþan izwis frauja managjai jah
ganohnan gataujai friaþwai in izwis misso jah allans swaswe jah weis in
izwis,

<span id="an_3:13">3:13</span> \[B\] du tulgjan hairtona izwara
u(n)fairinona in weihiþai faura guda jah attin unsaramma in quma
fraujins unsaris Iesuis Xristaus miþ allaim þaim weiham seinaim.

<span id="an_4:1">4:1</span> \[B\] Þannu nu, broþrjus, anahaitam bidai
izwis jah bidjam in fraujin Iesua, ei swaswe andnemuþ at uns hvaiwa
skuluþ gaggan jah galeikan guda, swa\[swe\] jah gaggaiþ jah gaaukaiþ
mais.

<span id="an_4:2">4:2</span> \[B\] wituþ auk hvarjos anabusnins atgebum
izwis þairh fraujan Iesu Xristu.

<span id="an_4:3">4:3</span> \[B\] þata auk ist wilja gudis, weihiþa
izwara, ei gahabaiþ izwis af kalkinassau\[s\],

<span id="an_4:4">4:4</span> \[B\] ei witi hvarjizuh izwara gastaldan
sein kas in weihiþai jah sweriþai,

<span id="an_4:5">4:5</span> \[B\] ni in gairunja lustaus, swaswe jah
þiudos þozei ni kunnun guþ,

<span id="an_4:6">4:6</span> \[B\] ei hvas ni ufargaggai nih bi faihu
\_ol\_ broþar seinana, unte fraweitands frauja ist allaize, swaswe jah
fauraqeþum izwis jah weitwodidedum.

<span id="an_4:7">4:7</span> \[B\] unte ni laþoda uns guþ du
unhrainiþai, ak in weihiþa.

<span id="an_4:8">4:8</span> \[B\] inuh þis nu saei ufbrikiþ, ni mann
ufbrikiþ, ak guda, saei gaf ahman seinana weihana izwis.

<span id="an_4:9">4:9</span> \[B\] aþþan bi broþrulubon ni þaurbum
meljan izwis, unte silbans jus at guda uslaisidai sijuþ du frijon izwis
misso.

<span id="an_4:10">4:10</span> \[B\] jah auk taujiþ þata in allans
broþruns in allai Makidonai; aþþan bidjam izwis, broþrjus, biauknan mais

<span id="an_4:11">4:11</span> \[B\] jah biarbaidjan anaqal jah taujan
swesa jah waurkjan handum izwaraim, swaswe jah izwis anabudum,

<span id="an_4:12">4:12</span> \[B\] ei gaggaiþ gafehaba du þaim þaiei
uta sind jah ni ainishun hvis þaurbeiþ.

<span id="an_4:13">4:13</span> \[B\] aþþan ni wileima izwis unweisans,
broþrjus, bi þans anaslepandans, ei ni saurgaiþ swe þai anþarai þaiei ni
haband wen.

<span id="an_4:14">4:14</span> \[B\] unte jabai galaubjam þatei Iesus
gaswalt jah usstoþ, swa jah guþ þans þaiei anasaislepun þairh Iesu
tiuh\[a\]iþ miþ imma.

<span id="an_4:15">4:15</span> \[B\] þatuþ\~þan izwis qiþam in waurda
fraujins, þatei weis þai libandans, þai bilaibidans in quma fraujins ni
bisniwam faur þans anaslepandans;

<span id="an_4:16">4:16</span> \[B\] unte silba frauja in haitjai, in
stibnai arkaggilaus jah in þuthaurna gudis dalaþ atsteigiþ af himina jah
dauþans þai in Xristau usstandand faurþis.

<span id="an_4:17">4:17</span> \[B\] þaþro þan weis þai libandans, þai
aflifnandans suns miþ imma frawilwanda in milhmam du gamotjan fraujin in
luftau jah framwigis miþ fraujin wairþam.

<span id="an_4:18">4:18</span> \[B\] swaei nu þrafsteiþ izwis misso in
þaim waurdam.

<span id="an_5:1">5:1</span> \[B\] Aþþan bi þo þeihsa jah mela,
broþrjus, ni þaurbum ei izwis meljaima;

<span id="an_5:2">5:2</span> \[B\] unte silbans glaggwo wituþ þatei dags
fraujins swe þiubs in naht swa qimiþ.

<span id="an_5:3">5:3</span> \[B\] þan qiþand: gawairþi jah tulgiþa,
þanuh unweniggo ins biqimiþ fralusts swaswe sair qiþuhafton, jah ni
unþaþliuhand.

<span id="an_5:4">5:4</span> \[B\] aþþan jus, broþrjus, ni sijuþ in
riqiza, ei sa dags izwis swe þiubs gafahai;

<span id="an_5:5">5:5</span> \[B\] unte allai jus sunjus liuhadis sijuþ
jah sunjus dagis; ni siuþ nahts ni riqizis.

<span id="an_5:6">5:6</span> \[B\] þannu nu ni slepaima swe þai anþarai,
ak wakaima jah warai sijaima;

<span id="an_5:7">5:7</span> \[B\] unte þaiei slepand, naht slepand, jah
þaiei drugkanai wairþand, nahts drugkanai wairþand.

<span id="an_5:8">5:8</span> \[B\] iþ weis dagis wisandans usskawai
sijaima, gahamodai brunjon galaubeinais jah friaþwos jah hilma wenai
nas\[s\]einais.

<span id="an_5:9">5:9</span> \[B\] unte ni satida uns guþ in hatis, ak
du gafreideinai ganistais, þairh fraujan unsarana Iesu Xristu,

<span id="an_5:10">5:10</span> \[B\] saei gaswalt faur uns, ei, jaþþe
slepaima jaþþe wakaima, samana miþ imma libaima.

<span id="an_5:11">5:11</span> \[B\] inuh þis þrafsteiþ izwis misso jah
timrjaiþ ainhvarjizuh anþar anþarana, swaswe jah taujiþ.

<span id="an_5:12">5:12</span> \[B\] aþþan bidjam izwis, broþrjus,
kunnan þans arbaidjandans in izwis jah faurstassjans izwarans in fraujin

<span id="an_5:13">5:13</span> \[B\] sweraiþ ins ufarassau in friaþwai
in waurstwis ize jah gawairþi habaiþ in izwis.

<span id="an_5:14">5:14</span> \[B\] bidjamuþ\~þan izwis, broþrjus,
talzjaiþ þans ungatassans, þrafstjaiþ þans grindafraþjans, usþulaiþ þans
siukans, usbeisneigai sijaiþ wiþra allans.

<span id="an_5:15">5:15</span> \[B\] saihviþ ibai hvas ubil und ubilamma
hvamma usgildai, ak sinteino þiuþ laistjaiþ miþ izwis misso jah wiþra
allans.

<span id="an_5:16">5:16</span> \[B\] sinteino faginoþ in fraujin.

<span id="an_5:17">5:17</span> \[B\] unsweiband(ans) bidjaiþ;

<span id="an_5:18">5:18</span> \[B\] in allamma awili(udoþ). þata auk
ist wilja gudis in Xristau Iesu in izwis.

<span id="an_5:19">5:19</span> \[B\] ahman ni afhvapjaiþ.

<span id="an_5:20">5:20</span> \[B\] praufetjam ni frakunneiþ.

<span id="an_5:21">5:21</span> \[B\] aþþan all uskiusaiþ; þatei god
sijai, gahabaiþ.

<span id="an_5:22">5:22</span> \[A\] . . . . ubilaizo afhabaiþ izwis.

<span id="an_5:22">5:22</span> \[B\] af allamma waihte ubilaizo afhabaiþ
izwis.

<span id="an_5:23">5:23</span> \[A\] aþþan silba guþ gawairþjis gaweihai
izwis allandjo jah gahailana izwarana ahman, jah saiwala jah leik
unfairinona in quma fraujins unsaris Iesuis Xristaus gafastaindau.

<span id="an_5:23">5:23</span> \[B\] aþþan silba guþ gawairþjis gaweihai
izwis allandjo jah gahailana izwarana ahman, jah saiwala jah leik
usfairinona in quma fraujins unsaris Iesuis Xristaus gafastaindau.

<span id="an_5:24">5:24</span> \[A\] triggws saei laþoda izwis, saei jah
taujiþ.

<span id="an_5:24">5:24</span> \[B\] triggws saei laþoda izwis, saei jah
taujiþ.

<span id="an_5:25">5:25</span> \[A\] broþrjus, bidjaiþuþ\~þan jah bi
uns.

<span id="an_5:25">5:25</span> \[B\] broþrjus, bidjaiþuþ\~þan jah bi
uns.

<span id="an_5:26">5:26</span> \[A\] goljaiþ broþruns allans in
gafrijonai weihai.

<span id="an_5:26">5:26</span> \[B\] goljaiþ broþruns allans in
gafrijonai weihai.

<span id="an_5:27">5:27</span> \[A\] biswara izwis in fraujin ei
ussiggwaidau so aipistaule allaim þaim weiham broþrum.

<span id="an_5:27">5:27</span> \[B\] biswara izwis in fraujin ei
ussiggwaidau so aipistaule þaim weiham broþrum.

<span id="an_5:28">5:28</span> \[A\] ansts fraujins unsaris Iesuis
Xristaus miþ izwis. amen.

<span id="an_5:28">5:28</span> \[B\] ansts fraujins unsaris Iesuis
Xristaus miþ izwis. amen.

<span id="an_5:255">5:255</span> \[A\] Du Þa(issalauneikai)um ·a·
(us)tauh.

------------------------------------------------------------------------

[Next: 2 Thessalonians](th2)
