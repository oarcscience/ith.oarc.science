[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ti2)  [Next](plm) 

------------------------------------------------------------------------

### Afrikaans Bible: Titus

<span id="an_1:1">1:1</span> Paulus, 'n dienskneg van God en 'n apostel
van Jesus Christus, volgens die geloof van die uitverkorenes van God en
die kennis van die waarheid wat na die godsaligheid is,

<span id="an_1:2">1:2</span> in die hoop van die ewige lewe wat God, wat
nie kan lieg nie, van ewigheid af beloof het,

<span id="an_1:3">1:3</span> en op die regte tyd sy woord bekend gemaak
het deur die prediking wat aan my toevertrou is, ooreenkomstig die gebod
van God, ons Verlosser--aan Titus, my ware kind volgens die
gemeenskaplike geloof:

<span id="an_1:4">1:4</span> Genade, barmhartigheid, vrede van God die
Vader en die Here Jesus Christus, ons Verlosser!

<span id="an_1:5">1:5</span> Om hierdie rede het ek jou in Kreta
agtergelaat, dat jy nog verder sou regmaak wat oorgebly het, en van stad
tot stad ouderlinge sou aanstel soos ek jou beveel het--

<span id="an_1:6">1:6</span> as iemand onberispelik is, die man van een
vrou, gelowige kinders het wat nie beskuldig word van losbandigheid of
tugteloos is nie.

<span id="an_1:7">1:7</span> Want 'n opsiener moet as 'n rentmeester van
God onberispelik wees, nie eiesinnig, nie oplopend, geen drinker, geen
vegter, geen vuilgewinsoeker nie;

<span id="an_1:8">1:8</span> maar gasvry, een wat die goeie liefhet,
ingetoë, regverdig, heilig, een wat homself beheers;

<span id="an_1:9">1:9</span> een wat vashou aan die betroubare woord wat
volgens die leer is, sodat hy in staat kan wees om met die gesonde leer
te vermaan sowel as om die teësprekers te weerlê.

<span id="an_1:10">1:10</span> Want daar is baie wat tugteloos is, wat
onsin praat en verleiers is, veral die wat uit die besnydenis is;

<span id="an_1:11">1:11</span> hulle mond moet gestop word. Hulle keer
hele huise onderstebo deur te leer wat nie betaam nie, ter wille van
vuil wins.

<span id="an_1:12">1:12</span> Een uit hulle, hul eie profeet, het gesê:
Die Kretense is altyd leuenaars, ongediertes, lui buike.

<span id="an_1:13">1:13</span> Hierdie getuienis is waar. Daarom moet jy
hulle skerp bestraf, sodat hulle gesond in die geloof kan wees,

<span id="an_1:14">1:14</span> en hulle nie besig hou met Joodse fabels
en gebooie van mense wat van die waarheid afwyk nie.

<span id="an_1:15">1:15</span> Alle dinge is rein vir die reines; vir
die besoedeldes en ongelowiges egter is niks rein nie, maar hulle
verstand sowel as hulle gewete is besoedel.

<span id="an_1:16">1:16</span> Hulle bely dat hulle God ken, maar hulle
verloën Hom deur die werke, omdat hulle gruwelik en ongehoorsaam is en
ongeskik vir elke goeie werk.

<span id="an_2:1">2:1</span> Maar spreek jy wat by die gesonde leer pas.

<span id="an_2:2">2:2</span> Die ou manne moet nugter wees, waardig,
ingetoë, gesond in die geloof, in die liefde, in die lydsaamheid.

<span id="an_2:3">2:3</span> Die ou vroue moet ook in hulle gedrag wees
soos dit die heiliges betaam, geen kwaadspreeksters of aan baie wyn
verslaaf nie, maar leraresse van wat goed is,

<span id="an_2:4">2:4</span> sodat hulle die jong vroue kan leer om
versigtig te wees, hulle mans en kinders lief te hê,

<span id="an_2:5">2:5</span> ingetoë te wees, kuis, huislik, goed, aan
hul eie mans onderdanig, sodat die woord van God nie belaster word nie.

<span id="an_2:6">2:6</span> Vermaan die jong manne net so om ingetoë te
wees.

<span id="an_2:7">2:7</span> Betoon jou in alles 'n voorbeeld van goeie
werke, met onvervalstheid in die leer, waardigheid, opregtheid.

<span id="an_2:8">2:8</span> Laat die woord gesond en onweerspreeklik
wees, sodat die teëstanders beskaam kan word en niks slegs kan hê om van
julle te sê nie.

<span id="an_2:9">2:9</span> Die diensknegte moet onderdanig wees aan
hul eie here, hulle in alles behaag en nie teëpraat nie;

<span id="an_2:10">2:10</span> hulle moet niks ontvreemd nie, maar alle
goeie trou betoon, sodat hulle die leer van God, ons Verlosser, in alles
kan versier.

<span id="an_2:11">2:11</span> Want die reddende genade van God het aan
alle mense verskyn

<span id="an_2:12">2:12</span> en leer ons om die goddeloosheid en
wêreldse begeerlikhede te verloën, ingetoë en regverdig en vroom in die
teenwoordige wêreld te lewe,

<span id="an_2:13">2:13</span> terwyl ons die salige hoop en die
verskyning van die heerlikheid verwag van die grote God en ons
Verlosser, Jesus Christus,

<span id="an_2:14">2:14</span> wat Homself vir ons gegee het om ons te
verlos van alle ongeregtigheid en vir Homself 'n volk as sy eiendom te
reinig, ywerig in goeie werke.

<span id="an_2:15">2:15</span> Spreek hierdie dinge en vermaan en
bestraf in alle erns. Laat niemand jou verag nie.

<span id="an_3:1">3:1</span> Herinner hulle daaraan om onderdanig te
wees aan owerhede en magte, om gehoorsaam te wees, bereid tot elke goeie
werk;

<span id="an_3:2">3:2</span> om niemand te belaster nie, nie strydlustig
te wees nie, vriendelik te wees en aan alle mense alle sagmoedigheid te
bewys.

<span id="an_3:3">3:3</span> Want ons was ook vroeër onverstandig,
ongehoorsaam, op 'n dwaalweg, verslaaf aan allerhande begeerlikhede en
singenot; ons het in boosheid en afguns gelewe; ons was haatlik en het
mekaar gehaat.

<span id="an_3:4">3:4</span> Maar toe die goedertierenheid van God, ons
Verlosser, en sy liefde tot die mens verskyn het--

<span id="an_3:5">3:5</span> nie op grond van die werke van geregtigheid
wat ons gedoen het nie, maar na sy barmhartigheid het Hy ons gered deur
die bad van die wedergeboorte en die vernuwing deur die Heilige Gees

<span id="an_3:6">3:6</span> wat Hy ryklik uitgestort het op ons deur
Jesus Christus, ons Verlosser;

<span id="an_3:7">3:7</span> sodat ons, geregverdig deur sy genade,
erfgename kan word ooreenkomstig die hoop van die ewige lewe.

<span id="an_3:8">3:8</span> Dit is 'n betroubare woord, en ek wil hê
dat jy hierdie dinge beslis bevestig, sodat die wat in God glo, sorg kan
dra om goeie werke voor te staan; dít is wat goed en nuttig is vir die
mense.

<span id="an_3:9">3:9</span> Maar vermy dwase strydvrae en
geslagsregisters en twis en stryery oor die wet, want dit is nutteloos
en doelloos.

<span id="an_3:10">3:10</span> Aan 'n man wat partyskap verwek, moet jy
jou onttrek ná die eerste en tweede vermaning,

<span id="an_3:11">3:11</span> wetende dat so iemand op 'n verkeerde pad
is en sonde doen en selfveroordeeld staan.

<span id="an_3:12">3:12</span> Wanneer ek Artemas of Tíchikus na jou
stuur, doen dan jou bes om na my te kom in Nikópolis, want ek het
besluit om daar te oorwinter.

<span id="an_3:13">3:13</span> Jy moet Senas, die wetgeleerde, en
Apollos ywerig voorthelp, sodat dit hulle aan niks ontbreek nie.

<span id="an_3:14">3:14</span> Ons mense moet ook leer om vir die
noodsaaklike behoeftes goeie werke voor te staan, sodat hulle nie
onvrugbaar mag wees nie.

<span id="an_3:15">3:15</span> Almal wat saam met my is, groet jou.
Groet die wat vir ons liefhet in die geloof. Die genade sy met julle
almal! Amen.

------------------------------------------------------------------------

[Next: Philemon](plm)
