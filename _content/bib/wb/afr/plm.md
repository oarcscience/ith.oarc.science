[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](tit)  [Next](heb) 

------------------------------------------------------------------------

### Afrikaans Bible: Philemon

<span id="an_1:1">1:1</span> Paulus, 'n gevangene van Christus Jesus, en
die broeder Timótheüs, aan Filémon, die geliefde en ons medearbeider,

<span id="an_1:2">1:2</span> en aan Appia, die geliefde suster, en aan
Archíppus, ons medestryder, en aan die gemeente wat in jou huis is:

<span id="an_1:3">1:3</span> Genade vir julle en vrede van God onse
Vader en die Here Jesus Christus!

<span id="an_1:4">1:4</span> Ek dank my God altyd wanneer ek aan jou in
my gebede dink,

<span id="an_1:5">1:5</span> omdat ek van jou liefde en geloof hoor, wat
jy met betrekking tot die Here Jesus en al die heiliges het,

<span id="an_1:6">1:6</span> dat die gemeenskap van jou geloof kragtig
mag word deur die kennis van alles wat goed in julle is, tot eer van
Christus Jesus.

<span id="an_1:7">1:7</span> Want ons het groot blydskap en troos oor
jou liefde, omdat deur jou, broeder, die harte van die heiliges verkwik
is.

<span id="an_1:8">1:8</span> Daarom, al het ek baie vrymoedigheid in
Christus om jou te beveel wat betaamlik is,

<span id="an_1:9">1:9</span> pleit ek liewer ter wille van die liefde.
Ek, Paulus, as 'n ou man en nou ook 'n gevangene van Jesus Christus,

<span id="an_1:10">1:10</span> pleit by jou vir my kind, Onésimus, wat
ek verwek het in my boeie,

<span id="an_1:11">1:11</span> wat vroeër vir jou nutteloos was, maar
nou baie nuttig vir jou en vir my. Ek stuur hom terug;

<span id="an_1:12">1:12</span> maar neem jy hom, dit is my eie hart,
aan.

<span id="an_1:13">1:13</span> Ek wou hom by my hou, sodat hy my in die
boeie van die evangelie in jou plek kan dien.

<span id="an_1:14">1:14</span> Maar sonder jou goedkeuring wou ek niks
doen nie, sodat jou goedheid nie uit dwang sou wees nie, maar uit vrye
keuse.

<span id="an_1:15">1:15</span> Want miskien is hy om hierdie rede 'n
tydjie van jou geskei, dat jy hom vir altyd kan besit,

<span id="an_1:16">1:16</span> nie meer as 'n slaaf nie, maar méér as 'n
slaaf, as 'n geliefde broeder in die vlees sowel as in die Here, veral
vir my, hoeveel te meer vir jou.

<span id="an_1:17">1:17</span> As jy my dan vir 'n metgesel hou, neem
hom aan net soos vir my.

<span id="an_1:18">1:18</span> En as hy jou benadeel het of iets skuld,
sit dit op my rekening--

<span id="an_1:19">1:19</span> ek, Paulus, het dit met my eie hand
geskrywe: ek sal betaal--om nie te sê jou rekening nie, want jy is
daarby jou eie persoon ook aan my verskuldig.

<span id="an_1:20">1:20</span> Ja, broeder, mag ek tog van jou voordeel
trek in die Here! Verkwik my hart in die Here.

<span id="an_1:21">1:21</span> In vertroue op jou gehoorsaamheid het ek
aan jou geskrywe, omdat ek weet dat jy nog meer sal doen as wat ek sê.

<span id="an_1:22">1:22</span> En berei tegelykertyd ook herberg vir my,
want ek hoop dat ek op julle gebede aan julle sal geskenk word.

<span id="an_1:23">1:23</span> Épafras, my medegevangene in Christus
Jesus, groet jou;

<span id="an_1:24">1:24</span> ook Markus, Aristárchus, Demas en Lukas,
my mede-arbeiders.

<span id="an_1:25">1:25</span> Die genade van onse Here Jesus Christus
sy met julle gees! Amen.

------------------------------------------------------------------------

[Next: Hebrews](heb)
