[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](kg1)  [Next](ch1) 

------------------------------------------------------------------------

### Afrikaans Bible: 2 Kings

<span id="an_1:1">1:1</span> En Moab het na die dood van Agab van Israel
afvallig geword.

<span id="an_1:2">1:2</span> En Ahásia het deur die tralievenster in sy
bo-kamer, in Samaría, geval en siek geword. Toe stuur hy boodskappers
uit en sê vir hulle: Gaan raadpleeg Baäl-Sebub, die god van Ekron, of ek
van hierdie siekte gesond sal word.

<span id="an_1:3">1:3</span> Maar die Engel van die HERE het vir Elía,
die Tisbiet, gesê: Maak jou klaar, gaan op, die boodskappers van die
koning van Samaría tegemoet, en spreek met hulle: Gaan julle, omdat daar
glad geen God in Israel is nie, om Baäl-Sebub, die god van Ekron, te
raadpleeg?

<span id="an_1:4">1:4</span> Daarom dan, so sê die HERE: Van die bed
waar jy op geklim het, sal jy nie afkom nie, want jy sal sekerlik
sterwe. En Elía het gegaan.

<span id="an_1:5">1:5</span> En toe die boodskappers by hom terugkom, sê
hy vir hulle: Waarom kom julle nou terug?

<span id="an_1:6">1:6</span> En hulle antwoord hom: 'n Man het opgekom
ons tegemoet en aan ons gesê: Gaan terug na die koning wat julle gestuur
het, en spreek met hom: So sê die HERE: Stuur jy, omdat daar glad geen
God in Israel is nie, om Baäl-Sebub, die god van Ekron, te raadpleeg?
Daarom sal jy van die bed waar jy op geklim het, nie afkom nie, want jy
sal sekerlik sterwe.

<span id="an_1:7">1:7</span> Daarop sê hy vir hulle: Hoe was die
voorkoms van die man wat opgekom het julle tegemoet en hierdie woorde
met julle gespreek het?

<span id="an_1:8">1:8</span> En hulle antwoord hom: 'n Man met 'n harige
mantel en omgord met 'n leergord om sy heupe. Toe sê hy: Dit is Elía,
die Tisbiet!

<span id="an_1:9">1:9</span> En hy het 'n owerste van vyftig met sy
vyftig na hom gestuur. En toe hy na hom opklim, terwyl hy juis op die
top van die berg sit, sê hy vir hom: Man van God, die koning spreek: Kom
af!

<span id="an_1:10">1:10</span> Toe antwoord Elía en sê aan die owerste
oor vyftig: As ek dan 'n man van God is, mag daar vuur van die hemel
neerdaal en jou en jou vyftig verteer! En daar het vuur van die hemel
neergedaal en hom met sy vyftig verteer.

<span id="an_1:11">1:11</span> En hy het weer 'n ander owerste oor
vyftig met sy vyftig na hom gestuur; en die het begin spreek en vir hom
gesê: Man van God, so sê die koning: Kom gou af!

<span id="an_1:12">1:12</span> Daarop antwoord Elía en sê vir hulle: As
ek 'n man van God is, mag daar vuur van die hemel neerdaal en jou en jou
vyftig verteer! En daar het die vuur van God uit die hemel neergedaal en
hom met sy vyftig verteer.

<span id="an_1:13">1:13</span> En hy het weer 'n owerste van 'n derde
vyftig met sy vyftig na hom gestuur. En die derde owerste oor vyftig het
opgeklim en aangekom en op sy knieë voor Elía gebuig en hom gesmeek en
vir hom gesê: Man van God, laat tog my lewe en die lewe van u dienaars,
hierdie vyftig, kosbaar wees in u oë!

<span id="an_1:14">1:14</span> Kyk, vuur het van die hemel neergedaal en
die eerste twee owerstes oor vyftig met hulle vyftig verteer; maar laat
my lewe nou kosbaar wees in u oë!

<span id="an_1:15">1:15</span> Toe sê die Engel van die HERE vir Elía:
Gaan saam met hom af; wees nie bevrees vir hom nie. En hy het opgestaan
en saam met hom na die koning afgegaan

<span id="an_1:16">1:16</span> en met hom gespreek: So sê die HERE:
Omdat jy boodskappers gestuur het om Baäl-Sebub, die god van Ekron, te
raadpleeg--is dit omdat daar glad geen God in Israel is om sy woord te
raadpleeg nie? --daarom sal jy van die bed waar jy op geklim het, nie
afkom nie, want jy sal sekerlik sterwe.

<span id="an_1:17">1:17</span> En hy het gesterwe volgens die woord van
die HERE wat Elía gespreek het; en Joram het in sy plek koning geword in
die tweede jaar van Joram, die seun van Jósafat, die koning van Juda;
want hy het geen seun gehad nie.

<span id="an_1:18">1:18</span> En die verdere geskiedenis van Ahásia,
wat hy gedoen het, is dit nie beskrywe in die Kroniekboek van die
konings van Israel nie?

<span id="an_2:1">2:1</span> En toe die HERE Elía in 'n storm na die
hemel sou opneem, het Elía met Elísa uit Gilgal uitgegaan.

<span id="an_2:2">2:2</span> En Elía het vir Elísa gesê: Bly tog hier,
want die HERE stuur my na Bet-el. Maar Elísa het gesê: So waar as die
HERE leef en u siel leef, ek sal u nie verlaat nie! En hulle het na
Bet-el afgegaan.

<span id="an_2:3">2:3</span> Toe gaan die profete-seuns wat in Bet-el
was, na Elísa uit en vra hom: Weet u dat die HERE vandag u heer van u
hoof sal wegneem? En hy antwoord: Ek weet dit ook; bly stil.

<span id="an_2:4">2:4</span> En Elía sê vir hom: Elísa, bly tog hier,
want die HERE stuur my na Jérigo. Maar hy sê: So waar as die HERE leef
en u siel leef, ek sal u nie verlaat nie! En hulle het in Jérigo
aangekom.

<span id="an_2:5">2:5</span> Daarop kom die profete-seuns wat in Jérigo
was, na Elísa toe aan en vra hom: Weet u dat die HERE vandag u heer van
u hoof sal wegneem? En hy antwoord: Ek weet dit ook; bly stil.

<span id="an_2:6">2:6</span> En Elía sê vir hom: Bly tog hier, want die
HERE stuur my na die Jordaan. Maar hy sê: So waar as die HERE leef en u
siel leef, ek sal u nie verlaat nie! En hulle twee het gegaan.

<span id="an_2:7">2:7</span> En vyftig man van die profete-seuns het
geloop en op 'n afstand eenkant gestaan, terwyl hulle twee by die
Jordaan staan.

<span id="an_2:8">2:8</span> Toe neem Elía sy mantel en rol dit op en
slaan op die water; en dit is na weerskante verdeel, sodat hulle twee op
droë grond deurgegaan het.

<span id="an_2:9">2:9</span> En nadat hulle deur was, sê Elía vir Elísa:
Begeer wat ek vir jou moet doen, voordat ek van jou af weggeneem word.
En Elísa antwoord: Laat dan tog 'n dubbele deel van u gees op my kom.

<span id="an_2:10">2:10</span> En hy sê: Jy het 'n harde saak begeer. As
jy my sien wanneer ek van jou af weggeneem word, laat dit dan so met jou
wees. Maar so nie, dan sal dit nie wees nie.

<span id="an_2:11">2:11</span> En terwyl hulle aldeur loop en spreek,
kom daar meteens 'n wa van vuur met perde van vuur wat skeiding tussen
hulle twee maak; en Elía het in die storm na die hemel opgevaar.

<span id="an_2:12">2:12</span> En Elísa het dit gesien en geroep: My
vader, my vader, wa van Israel en sy ruiters! En toe hy hom nie meer
sien nie, het hy sy klere gegryp en dit in twee stukke geskeur.

<span id="an_2:13">2:13</span> Daarna tel hy die mantel van Elía op wat
van hom afgeval het, en hy draai om en gaan op die wal van die Jordaan
staan;

<span id="an_2:14">2:14</span> en hy neem die mantel van Elía wat van
hom afgeval het, en slaan op die water en sê: Waar is die HERE, die God
van Elía, ja, Hy? En toe hy op die water slaan, is dit na weerskante
verdeel, en Elísa het deurgegaan.

<span id="an_2:15">2:15</span> En die profete-seuns wat in Jérigo was,
het dit op 'n afstand gesien en gesê: Die gees van Elía rus op Elísa! En
hulle het hom tegemoetgekom en voor hom na die aarde gebuig

<span id="an_2:16">2:16</span> en vir hom gesê: Kyk, hier is by u
dienaars vyftig kragtige manne; laat hulle tog u heer gaan soek, of nie
miskien die Gees van die HERE hom opgeneem en hom op een van die berge
of in een van die dale gewerp het nie. Maar hy het beveel: Stuur hulle
nie!

<span id="an_2:17">2:17</span> Maar toe hulle tot vervelens toe by hom
aanhou, sê hy: Stuur. Daarop stuur hulle vyftig man uit, en dié het drie
dae lank gesoek, maar hom nie gekry nie.

<span id="an_2:18">2:18</span> En hulle het na hom teruggekeer terwyl hy
nog in Jérigo vertoef; en hy vra hulle: Het ek julle nie gesê: Moenie
gaan nie?

<span id="an_2:19">2:19</span> En die manne van die stad het vir Elísa
gesê: Kyk, die ligging van die stad is goed soos my heer sien, maar die
water is sleg, en die grond veroorsaak onvrugbaarheid.

<span id="an_2:20">2:20</span> En hy antwoord: Bring vir my 'n nuwe
skottel en gooi daar sout in. En hulle het dit na hom gebring.

<span id="an_2:21">2:21</span> Daarop gaan hy uit na die plek waar die
water uitkom en gooi die sout daarin en sê: So spreek die HERE: Ek het
dié water gesond gemaak; daar sal geen dood of onvrugbaarheid meer van
kom nie.

<span id="an_2:22">2:22</span> En die water het gesond geword tot vandag
toe volgens die woord van Elísa wat hy gespreek het.

<span id="an_2:23">2:23</span> En daarvandaan het hy opgegaan na Bet-el;
en terwyl hy met die pad opgaan, kom daar klein seuntjies uit die stad
uit wat met hom spot en vir hom sê: Gaan op, kaalkop! Gaan op, kaalkop!

<span id="an_2:24">2:24</span> Toe het hy agter hom omgekyk en hulle
gesien en hulle gevloek in die Naam van die HERE; en twee berinne het
uit die bos gekom en van hulle twee en veertig kinders verskeur.

<span id="an_2:25">2:25</span> En hy het daarvandaan na die berg Karmel
gegaan en daarvandaan na Samaría teruggekom.

<span id="an_3:1">3:1</span> En Joram, die seun van Agab, het koning
geword oor Israel in Samaría in die agttiende jaar van Jósafat, die
koning van Juda, en hy het twaalf jaar geregeer.

<span id="an_3:2">3:2</span> En hy het gedoen wat verkeerd was in die oë
van die HERE, maar nie soos sy vader en sy moeder nie, want hy het die
klippilaar van Baäl verwyder wat sy vader gemaak het.

<span id="an_3:3">3:3</span> Maar hy het die sondes van Jeróbeam, die
seun van Nebat, wat Israel laat sondig het, aangekleef sonder om daarvan
af te wyk.

<span id="an_3:4">3:4</span> En Mesa, die koning van Moab, was 'n
skaapboer, en hy het aan die koning van Israel gelewer honderd duisend
lammers en honderd duisend ramme se wol.

<span id="an_3:5">3:5</span> Maar ná die dood van Agab het die koning
van Moab van die koning van Israel afvallig geword.

<span id="an_3:6">3:6</span> En in dieselfde tyd het koning Joram uit
Samaría uitgetrek en die hele Israel gemonster.

<span id="an_3:7">3:7</span> Ook het hy Jósafat, die koning van Juda,
laat weet: Die koning van Moab het van my afvallig geword; sal u saam
met my trek om teen die Moabiete te veg? En hy antwoord: Ek sal optrek;
ek sal wees soos u, my volk soos u volk, my perde soos u perde.

<span id="an_3:8">3:8</span> En hy vra: Met watter pad sal ons optrek?
Toe antwoord hy: Met die pad deur die woestyn van Edom.

<span id="an_3:9">3:9</span> So het die koning van Israel dan getrek en
die koning van Juda en die koning van Edom; maar nadat hulle 'n pad van
sewe dae omgetrek het, was daar geen water vir die leër en die vee wat
in hulle voetspore gevolg het nie.

<span id="an_3:10">3:10</span> Toe sê die koning van Israel: Ag, die
HERE het hierdie drie konings geroep om hulle in die hand van die
Moabiete te gee!

<span id="an_3:11">3:11</span> En Jósafat vra: Is hier nie 'n profeet
van die HERE, dat ons deur hom die HERE kan raadpleeg nie? Toe antwoord
een van die koning van Israel se dienaars en sê: Hier is Elísa, die seun
van Safat, wat water op die hande van Elía gegiet het.

<span id="an_3:12">3:12</span> Daarop sê Jósafat: By hom is die woord
van die HERE. So het die koning van Israel en Jósafat en die koning van
Edom dan na hom afgegaan.

<span id="an_3:13">3:13</span> Maar Elísa het aan die koning van Israel
gesê: Wat het ek met u te doen? Gaan na die profete van u vader en die
profete van u moeder! Maar die koning van Israel antwoord hom: Ag nee,
want die HERE het hierdie drie konings geroep om hulle in die hand van
die Moabiete te gee.

<span id="an_3:14">3:14</span> En Elísa sê: So waar as die HERE van die
leërskare leef voor wie se aangesig ek staan, as ek nie agting gehad het
vir die persoon van Jósafat, die koning van Juda, nie, ek sou na u nie
kyk en u nie aansien nie.

<span id="an_3:15">3:15</span> Maar bring nou vir my 'n siterspeler. En
toe die siterspeler op die snare speel, het die hand van die HERE op hom
gekom,

<span id="an_3:16">3:16</span> en hy het gesê: So spreek die HERE: Maak
hierdie dal vol gate.

<span id="an_3:17">3:17</span> Want so spreek die HERE: Julle sal geen
wind sien nie, en julle sal geen reën sien nie, en tog sal hierdie dal
vol water word, sodat julle self en julle vee en julle ander diere kan
drink.

<span id="an_3:18">3:18</span> Ja, dit is nog te gering in die oë van
die HERE: Hy sal ook die Moabiete in julle hand gee.

<span id="an_3:19">3:19</span> En julle sal elke versterkte stad en elke
uitgesoekte stad oorweldig en elke goeie boom omkap en al die
waterfonteine toestop, en elke goeie stuk grond sal julle met klippe
bederwe.

<span id="an_3:20">3:20</span> En die volgende môre, omtrent die tyd dat
hulle die spysoffer bring, kom daar meteens water van die kant van Edom
af, sodat die land vol water geword het.

<span id="an_3:21">3:21</span> En toe al die Moabiete hoor dat die
konings optrek om teen hulle te veg, is hulle opgeroep, almal wat die
gord vasgespe en wat ouer was, en hulle het by die grens gaan staan.

<span id="an_3:22">3:22</span> Terwyl hulle die môre vroeg hul
gereedmaak en die son oor die water opgaan, sien die Moabiete op 'n
afstand die water rooi soos bloed.

<span id="an_3:23">3:23</span> En hulle sê: Dit is bloed; die konings
het sekerlik mekaar aangeval en die een die ander verslaan; en nou op
die buit af, julle Moabiete!

<span id="an_3:24">3:24</span> Maar toe hulle by die laer van Israel
kom, het die Israeliete hulle gereedgemaak en die Moabiete verslaan,
sodat hulle voor hul uit gevlug het; en hulle het dieper ingetrek en die
Moabiete verslaan.

<span id="an_3:25">3:25</span> Daarna het hulle die stede verwoes en op
elke goeie stuk grond elkeen sy klip gegooi, sodat dit daarvan vol was,
en elke waterfontein toegestop en elke goeie boom omgekap, totdat hulle
net in Kir-Haréset die klipmure daarvan laat oorbly het. Maar toe die
slingeraars dit omsingel en beskiet,

<span id="an_3:26">3:26</span> en die koning van Moab sien dat die geveg
vir hom te swaar word, het hy sewe honderd man wat die swaard uittrek,
met hom saamgeneem om na die koning van Edom deur te breek; maar hulle
kon nie.

<span id="an_3:27">3:27</span> Daarop neem hy sy eersgebore seun, wat in
sy plek koning sou word, en offer hom as brandoffer op die muur. Toe het
'n groot toorn oor Israel gekom, sodat hulle van hom weggetrek en na
hulle land teruggegaan het.

<span id="an_4:1">4:1</span> En 'n sekere vrou uit die vroue van die
profete-seuns het na Elísa geroep en gesê: U dienaar, my man, is dood,
en u weet self dat u dienaar die HERE gevrees het; nou het die
skuldeiser gekom om my twee kinders vir hom as slawe te neem.

<span id="an_4:2">4:2</span> Toe sê Elísa vir haar: Wat kan ek vir jou
doen? Gee my te kenne wat jy in die huis het. En sy antwoord: U dienares
het glad niks in die huis nie, behalwe 'n flessie met olie.

<span id="an_4:3">4:3</span> En hy sê: Gaan leen vir jou van buite af
kanne, leë kanne van al jou bure; leen nie te min nie.

<span id="an_4:4">4:4</span> Gaan dan in en sluit die deur agter jou en
jou seuns toe, en giet in al daardie kanne en sit weg wat vol is.

<span id="an_4:5">4:5</span> Sy het toe van hom af weggegaan en die deur
agter haar en haar seuns toegesluit; en terwyl hulle vir haar aanbring,
giet sy in.

<span id="an_4:6">4:6</span> Sodra die kanne vol was, sê sy aan haar
seun: Bring vir my nog 'n kan aan; maar hy antwoord haar: Daar is geen
kan meer nie. Toe gaan die olie staan.

<span id="an_4:7">4:7</span> Daarop kom sy om dit die man van God te
kenne te gee; en hy sê: Gaan verkoop die olie en betaal jou skulde; van
die orige kan jy en jou seuns dan lewe.

<span id="an_4:8">4:8</span> En op 'n dag het Elísa verbygegaan na
Sunem; en daar was 'n vermoënde vrou wat by hom aangehou het dat hy
brood sou eet. En so dikwels as hy verbygaan, het hy daarheen weggedraai
om brood te eet.

<span id="an_4:9">4:9</span> En sy het aan haar man gesê: Kyk tog, ek
merk dat dit 'n heilige man van God is wat gedurig by ons verbygaan;

<span id="an_4:10">4:10</span> laat ons tog 'n klein ommuurde bo-kamer
maak, en laat ons daar vir hom 'n bed en 'n tafel en 'n stoel en 'n lamp
neersit; wanneer hy dan by ons kom, kan hy daar intrek.

<span id="an_4:11">4:11</span> En toe hy op 'n dag daar kom, het hy in
die bo-kamer ingetrek en daar gaan lê

<span id="an_4:12">4:12</span> en aan sy dienaar Gehási gesê: Roep
hierdie Sunamitiese vrou. Nadat hy haar dan geroep en sy voor hom gaan
staan het,

<span id="an_4:13">4:13</span> sê hy vir hom: Vra haar tog: Kyk, jy het
al hierdie sorg aan ons bestee; wat kan daar vir jou gedoen word? Kan
daar vir jou 'n goeie woord gedoen word by die koning of die
leërowerste? Maar sy antwoord: Ek woon onder my volk.

<span id="an_4:14">4:14</span> Daarop sê hy: Wat kan daar dan vir haar
gedoen word? En Gehási antwoord: Voorwaar, sy het geen seun nie, en haar
man is oud.

<span id="an_4:15">4:15</span> En hy sê: Roep haar. En toe hy haar
geroep en sy in die deur gaan staan het,

<span id="an_4:16">4:16</span> sê hy: Sulke tyd oor 'n jaar sal jy 'n
seun omhels. En sy antwoord: Ag nee, my heer, man van God, moenie vir u
dienares lieg nie!

<span id="an_4:17">4:17</span> En die vrou het swanger geword en 'n seun
gebaar op daardie tyd oor 'n jaar, soos Elísa met haar gespreek het.

<span id="an_4:18">4:18</span> Maar toe die kind groot was, het hy op 'n
dag uitgegaan na sy vader, na die maaiers,

<span id="an_4:19">4:19</span> en vir sy vader gesê: My kop, my kop! Dié
sê toe vir 'n dienaar: Dra hom na sy moeder.

<span id="an_4:20">4:20</span> En hy het hom gedra en by sy moeder
gebring. En hy het op haar knieë gesit tot die middag en gesterwe.

<span id="an_4:21">4:21</span> En sy het opgeklim en hom op die bed van
die man van God neergelê en agter hom toegesluit en uitgegaan.

<span id="an_4:22">4:22</span> Daarop roep sy haar man en sê: Stuur tog
vir my een van die dienaars met een van die eselinne, dat ek gou na die
man van God kan gaan en terugkom.

<span id="an_4:23">4:23</span> En hy sê: Waarom gaan jy vandag na hom?
Dit is geen nuwemaan of sabbat nie. En sy antwoord: Wees maar gerus!

<span id="an_4:24">4:24</span> Toe saal sy die esel op en sê aan haar
dienaar: Jaag aan en gaan voort; hou my nie op in die ry nie, behalwe as
ek jou sê.

<span id="an_4:25">4:25</span> Sy het dan weggegaan en by die man van
God op die berg Karmel gekom. Sodra die man van God haar op 'n afstand
sien, sê hy aan sy dienaar Gehási: Kyk, daar is dié Sunamitiese vrou!

<span id="an_4:26">4:26</span> Loop haar nou tog tegemoet en sê vir
haar: Gaan dit goed met u? Gaan dit goed met u man? Gaan dit goed met u
kind? En sy antwoord: Goed.

<span id="an_4:27">4:27</span> Maar toe sy by die man van God op die
berg kom, het sy sy voete gegryp. En Gehási het aangekom om haar weg te
stoot; maar die man van God sê: Laat haar staan, want haar siel is
bitter bedroef in haar, en die HERE het dit vir my verberg en my dit nie
meegedeel nie.

<span id="an_4:28">4:28</span> En sy sê: Het ek van my heer 'n seun
gevra? Het ek nie gesê: Moet my nie mislei nie?

<span id="an_4:29">4:29</span> En hy sê vir Gehási: Gord jou heupe en
neem my staf in jou hand en gaan heen; as jy iemand teëkom, groet hom
nie; en as iemand jou groet, antwoord hom nie; en lê my staf op die
gesig van die seun.

<span id="an_4:30">4:30</span> Maar die moeder van die seun sê: So waar
as die HERE leef en u siel leef, ek sal u nie verlaat nie! En hy het
opgestaan en agter haar aan geloop.

<span id="an_4:31">4:31</span> En Gehási het voor hulle uit gegaan en
die staf op die gesig van die seun gelê; maar daar was geen stem en geen
opmerksaamheid nie. Daarop gaan hy terug hom tegemoet en bring hom die
berig en sê: Die seun het nie wakker geword nie.

<span id="an_4:32">4:32</span> En toe Elísa in die huis kom, was die
seun dood, neergelê op sy bed!

<span id="an_4:33">4:33</span> En hy het ingegaan en die deur agter
hulle twee toegesluit en tot die HERE gebid.

<span id="an_4:34">4:34</span> Daarna klim hy op en gaan lê op die kind
en sit sy mond op dié se mond en sy oë op dié se oë en sy hande op dié
se hande en buig oor hom neer; en die vlees van die kind het warm
geword.

<span id="an_4:35">4:35</span> Daarop het hy teruggekom en in die huis
een keer heen en weer geloop, om dan opnuut op te klim en oor hom neer
te buig; en die seun het sewe maal genies; en die seun het sy oë
oopgemaak.

<span id="an_4:36">4:36</span> Toe roep hy Gehási en sê: Roep hierdie
Sunamitiese vrou. Nadat hy haar dan geroep en sy by hom gekom het, sê
hy: Tel jou seun op.

<span id="an_4:37">4:37</span> En sy het ingekom en voor sy voete geval
en na die aarde gebuig; en sy het haar seun opgetel en uitgegaan.

<span id="an_4:38">4:38</span> Weer het Elísa in Gilgal gekom, en daar
was hongersnood in die land; en terwyl die profete-seuns voor hom sit,
sê hy aan sy dienaar: Sit die groot pot op en maak 'n kooksel klaar vir
die profete-seuns.

<span id="an_4:39">4:39</span> Toe gaan een uit in die veld om groente
te versamel; en hy het wilde ranke gekry en daarvan sy kleed vol
karkoere gepluk en gekom en dit in die kookpot stukkend gesny; want
hulle het dit nie geken nie.

<span id="an_4:40">4:40</span> Daarna het hulle vir die manne opgeskep
om te eet; maar net toe hulle van die kooksel eet, skreeu hulle en roep:
Man van God, die dood is in die pot! En hulle kon dit nie eet nie.

<span id="an_4:41">4:41</span> Maar hy sê: Gaan haal dan meel. En hy
gooi dit in die pot en sê: Skep uit vir die mense, dat hulle eet. En
daar was niks verkeerds in die pot nie.

<span id="an_4:42">4:42</span> En daar het 'n man van Baäl-Salísa gekom
en vir die man van God eerstelingsbrode, twintig garsbrode, en vars
graan in sy mandjie gebring. En hy het gesê: Gee vir die mense, dat
hulle eet.

<span id="an_4:43">4:43</span> En sy dienaar antwoord: Hoe kan ek dit
aan honderd man voorsit? Maar hy sê: Gee vir die mense, dat hulle eet,
want so spreek die HERE: Hulle sal eet en oorhou.

<span id="an_4:44">4:44</span> En hy sit dit hulle voor, en hulle het
geëet en oorgehou volgens die woord van die HERE.

<span id="an_5:1">5:1</span> En Naäman, die leërowerste van die koning
van Aram, was 'n groot man voor sy heer en hoog in aansien; want deur
hom het die HERE aan die Arameërs 'n oorwinning gegee; en die man was 'n
dapper held, maar melaats.

<span id="an_5:2">5:2</span> En die Arameërs het in bendes uitgetrek en
uit die land van Israel 'n klein dogtertjie as gevangene weggevoer wat
in diens van Naäman se vrou gekom het.

<span id="an_5:3">5:3</span> En sy het vir haar meesteres gesê: Ag, was
my heer maar net by die profeet wat in Samaría is, dan sou hy sy
melaatsheid wegneem.

<span id="an_5:4">5:4</span> Toe gaan hy in en gee dit aan sy heer te
kenne en sê: So en so het die dogtertjie gespreek wat uit die land van
Israel kom.

<span id="an_5:5">5:5</span> En die koning van Aram sê: Gaan dan, ek wil
'n brief aan die koning van Israel stuur. En hy het gegaan en tien
talente silwer en ses duisend sikkels goud en tien stel klere saam met
hom geneem,

<span id="an_5:6">5:6</span> en aan die koning van Israel die brief
gebring van die volgende inhoud: Saam met hierdie brief aan u stuur ek
dan nou my dienaar Naäman na u toe, dat u sy melaatsheid kan wegneem.

<span id="an_5:7">5:7</span> Sodra die koning van Israel die brief
gelees het, skeur hy sy klere en sê: Is ek dan God, om dood en lewend te
maak, dat hierdie man na my stuur om van 'n man sy melaatsheid weg te
neem? Erken en sien tog net hoedat hy 'n geleentheid teen my soek.

<span id="an_5:8">5:8</span> Maar toe Elísa, die man van God, hoor dat
die koning van Israel sy klere geskeur het, laat hy die koning weet:
Waarom skeur u u klere? Laat hom maar na my kom; dan sal hy weet dat
daar 'n profeet in Israel is.

<span id="an_5:9">5:9</span> So het Naäman dan gekom met sy perde en met
sy waens en voor die deur van Elísa se huis stilgehou.

<span id="an_5:10">5:10</span> Toe stuur Elísa 'n boodskapper na hom om
te sê: Gaan heen, was jou sewe maal in die Jordaan; dan sal jou vlees
terugkeer, en jy sal rein wees.

<span id="an_5:11">5:11</span> Maar Naäman het baie kwaad geword en
weggegaan en gesê: Kyk, ek het gedink: Hy sal sekerlik na my uitkom en
staan en die Naam van die HERE sy God aanroep en sy hand oor die plek
heen en weer beweeg en die melaatsheid wegneem.

<span id="an_5:12">5:12</span> Is Abána en Farpar, die riviere van
Damaskus, nie beter as al die waters van Israel nie? Kon ek my nie
daarin was en rein word nie? En hy het omgedraai en vererg weggery.

<span id="an_5:13">5:13</span> Toe kom sy dienaars nader en spreek met
hom en sê: My vader, as die profeet u 'n groot saak beveel het, sou u
dit nie doen nie? Hoeveel te meer nou dat hy u gesê het: Was jou, en jy
sal rein word?

<span id="an_5:14">5:14</span> Daarop het hy afgeklim en sewe maal in
die Jordaan ondergeduik volgens die woord van die man van God, en sy
vlees het teruggekeer soos die vlees van 'n jong seun, en hy het rein
geword.

<span id="an_5:15">5:15</span> Toe draai hy om na die man van God, hy en
sy hele gevolg, en hy het ingekom en voor hom gaan staan en gesê: Kyk,
nou weet ek dat daar geen God op die hele aarde is nie, behalwe in
Israel. Neem dan nou tog 'n geskenk aan van u dienaar.

<span id="an_5:16">5:16</span> Maar hy sê: So waar as die HERE leef voor
wie se aangesig ek staan, ek sal dit nie aanneem nie! En hy het by hom
aangehou om dit aan te neem, maar hy het geweier.

<span id="an_5:17">5:17</span> En Naäman het gesê: So nie, laat dan tog
aan u dienaar 'n vrag grond gegee word, soveel as 'n paar muile kan dra;
want u dienaar sal nie meer brandoffer of slagoffer aan ander gode bring
nie as net aan die HERE.

<span id="an_5:18">5:18</span> Mag die HERE in hierdie saak u dienaar
vergewe: as my heer in die huis van Rimmon ingaan om hom daar neer te
buig, terwyl hy op my hand leun, sodat ek my ook in die huis van Rimmon
neerbuig--as ek my neerbuig in die huis van Rimmon, mag die HERE dan tog
in hierdie saak u dienaar vergewe.

<span id="an_5:19">5:19</span> En hy sê vir hom: Gaan in vrede! Nadat hy
'n ent pad van hom weggetrek het,

<span id="an_5:20">5:20</span> sê Gehási, die dienaar van Elísa, die man
van God: Kyk, my heer het hierdie Arameër Naäman verskoon deur nie uit
sy hand aan te neem wat hy gebring het nie. So waar as die HERE leef,
sekerlik sal ek agter hom aan loop en iets van hom aanneem.

<span id="an_5:21">5:21</span> So het Gehási dan Naäman haastig gevolg.
En toe Naäman een agter hom aan sien hardloop, het hy van die wa
afgespring hom tegemoet en gesê: Gaan dit goed?

<span id="an_5:22">5:22</span> En hy antwoord: Dit gaan goed; my heer
stuur my om te sê: Kyk, daar het nou net twee jongmanne, profete-seuns,
van die gebergte van Efraim af, na my gekom. Gee aan hulle tog 'n talent
silwer en twee stel klere.

<span id="an_5:23">5:23</span> En Naäman sê: Neem asseblief twee
talente! En hy het by hom aangehou en twee talente silwer in twee
geldsakke toegebind en dit saam met twee stel klere aan twee van sy
dienaars gegee, wat dit voor hom uit gedra het.

<span id="an_5:24">5:24</span> En toe hy by die heuwel aankom, het hy
dit uit hulle hand geneem en in die huis in bewaring gegee en die manne
laat gaan; en hulle het weggegaan.

<span id="an_5:25">5:25</span> Toe hy dan inkom en by sy heer staan, sê
Elísa vir hom: Vanwaar, Gehási? En hy antwoord: U dienaar het nêrens
heengegaan nie.

<span id="an_5:26">5:26</span> Maar hy sê vir hom: Het my hart nie
saamgegaan toe 'n man van sy wa af omgedraai het jou tegemoet nie? Is
dit tyd om die silwer te neem en om klere te neem en olyfbome en
wingerde en kleinvee en beeste en slawe en slavinne?

<span id="an_5:27">5:27</span> Daarom sal die melaatsheid van Naäman jou
en jou nageslag vir ewig aanklewe. En hy het van hom uitgegaan melaats,
soos sneeu.

<span id="an_6:1">6:1</span> En die profete-seuns het vir Elísa gesê:
Kyk tog, die plek waar ons voor u woon, is vir ons te nou.

<span id="an_6:2">6:2</span> Laat ons tog na die Jordaan gaan en elkeen
daarvandaan 'n balk gaan haal, dat ons daar vir ons 'n plek kan maak om
daar te woon. En hy het gesê: Gaan.

<span id="an_6:3">6:3</span> Maar een sê: Gaan tog asseblief saam met u
dienaars. En hy antwoord: Ek sal gaan.

<span id="an_6:4">6:4</span> En hy het saam met hulle gegaan. En toe
hulle by die Jordaan kom, het hulle bome omgekap.

<span id="an_6:5">6:5</span> Maar terwyl een die balk kap, val die yster
in die water; en hy roep uit en sê: Ag, my heer, dit is nogal geleen!

<span id="an_6:6">6:6</span> En die man van God vra: Waar het dit geval?
En toe hy hom die plek wys, het hy 'n stok afgesny en dit daarheen
gegooi en die yster bo laat drywe.

<span id="an_6:7">6:7</span> En hy sê: Haal dit nou maar uit! En hy het
sy hand uitgesteek en dit geneem.

<span id="an_6:8">6:8</span> Terwyl die koning van Aram besig was om
oorlog te voer teen Israel, het hy met sy dienaars beraadslaag en gesê:
Op dié en dié plek sal my laer staan.

<span id="an_6:9">6:9</span> Maar die man van God het die koning van
Israel laat weet: Pas op dat u nie deur daardie plek trek nie, want die
Arameërs trek daarheen af.

<span id="an_6:10">6:10</span> Daarom het die koning van Israel na die
plek gestuur waarvan die man van God met hom gespreek en waarvoor hy hom
gewaarsku het. En hy was daar op sy hoede, nie net een maal of twee maal
nie.

<span id="an_6:11">6:11</span> Toe word die hart van die koning van Aram
hieroor onrustig, en hy roep sy dienaars en sê vir hulle: Kan julle my
nie te kenne gee wie van ons mense vir die koning van Israel is nie?

<span id="an_6:12">6:12</span> En een van sy dienaars antwoord: Nee, my
heer die koning, maar Elísa, die profeet wat in Israel is, kan die
koning van Israel die woorde te kenne gee wat u in u slaapkamer spreek.

<span id="an_6:13">6:13</span> En hy sê: Gaan kyk waar hy is, dat ek hom
kan laat vang. En daar is aan hom te kenne gegee en gesê: Hy is daar in
Dotan.

<span id="an_6:14">6:14</span> So het hy dan daarheen perde en
strydwaens en 'n swaar leër gestuur, en hulle het in die nag gekom en
die stad omsingel.

<span id="an_6:15">6:15</span> En toe die dienaar van die man van God
vroeg opstaan en uitgaan, was daar 'n leër met perde en strydwaens
rondom die stad. En sy dienaar sê vir hom: Ag, my heer, hoe sal ons
maak?

<span id="an_6:16">6:16</span> Maar hy antwoord: Vrees nie; want die wat
by ons is, is meer as die wat by hulle is.

<span id="an_6:17">6:17</span> En Elísa het gebid en gesê: HERE, open
tog sy oë, dat hy kan sien. En die HERE het die oë van sy dienaar
geopen, dat hy kon sien, en meteens was die berg vol perde en waens van
vuur rondom Elísa.

<span id="an_6:18">6:18</span> En toe hulle na hom afkom, het Elísa tot
die HERE gebid en gesê: Slaan tog hierdie mense met blindheid. En Hy het
hulle op die woord van Elísa met blindheid geslaan.

<span id="an_6:19">6:19</span> Daarop sê Elísa vir hulle: Dit is nie die
weg, en dit is nie die stad nie; volg my, dan sal ek julle lei na die
man wat julle soek; en hy het hulle na Samaría gelei.

<span id="an_6:20">6:20</span> En by hulle aankoms in Samaría, sê Elísa:
HERE, open hulle oë, dat hulle kan sien. En die HERE het hulle oë
geopen, dat hulle kon sien, en daar was hulle binne-in Samaría!

<span id="an_6:21">6:21</span> En die koning van Israel sê vir Elísa toe
hy hulle sien: Moet ek verslaan, moet ek verslaan, my vader?

<span id="an_6:22">6:22</span> Maar hy antwoord: U mag nie verslaan nie.
Sou u dan verslaan die wat u met u swaard en u boog as gevangenes
weggevoer het? Sit aan hulle brood en water voor, dat hulle kan eet en
drink en na hulle heer kan trek.

<span id="an_6:23">6:23</span> En hy het hulle 'n groot maaltyd berei;
en nadat hulle geëet en gedrink het, laat hy hulle gaan; en hulle het na
hul heer getrek. En die bendes van die Arameërs het verder nie meer in
die land van Israel gekom nie.

<span id="an_6:24">6:24</span> En daarna het Bénhadad, die koning van
Aram, sy hele leër versamel en opgetrek en Samaría beleër.

<span id="an_6:25">6:25</span> En daar was 'n groot hongersnood in
Samaría, want hulle het dit beleër totdat 'n eselskop tagtig sikkels
silwer en 'n kwart-kab duiwemis vyf sikkels silwer werd was.

<span id="an_6:26">6:26</span> En terwyl die koning op die muur
verbygaan, roep 'n vrou na hom en sê: Help, heer koning!

<span id="an_6:27">6:27</span> Maar hy antwoord: As die HERE jou nie
help nie, waarvandaan moet ek jou dan help? Van die dorsvloer of van die
parskuip?

<span id="an_6:28">6:28</span> Verder sê die koning vir haar: Wat is dit
met jou? En sy antwoord: Hierdie vrou het vir my gesê: Gee jou seun, dat
ons hom vandag eet; dan kan ons môre my seun eet.

<span id="an_6:29">6:29</span> So het ons dan my seun gekook en hom
geëet; maar toe ek die volgende dag vir haar sê: Gee jou seun, dat ons
hom eet--het sy haar seun weggesteek.

<span id="an_6:30">6:30</span> En toe die koning die woorde van die vrou
hoor, skeur hy sy klere, terwyl hy op die muur verder loop--die mense
het gesien hoe daar 'n roukleed onder op sy liggaam was--

<span id="an_6:31">6:31</span> en hy sê: Mag God so aan my doen en so
daaraan toedoen, as die hoof van Elísa, die seun van Safat, vandag op
hom sal bly staan.

<span id="an_6:32">6:32</span> En terwyl Elísa in sy huis sit en die
oudstes by hom sit, het die koning 'n man voor hom uit gestuur; maar
voordat die boodskapper by hom kom, sê hy aan die oudstes: Het julle
gesien dat hierdie moordenaarskind stuur om my hoof af te slaan? Let op!
Sodra die boodskapper kom, sluit dan die deur toe en druk hom met die
deur weg. Is die geruis van sy heer se voetstappe nie agter hom nie?

<span id="an_6:33">6:33</span> Terwyl hy nog met hulle spreek, kom die
boodskapper juis af na hom toe. En die koning sê: Kyk, hierdie onheil
kom van die HERE; wat sou ek langer op die HERE wag?

<span id="an_7:1">7:1</span> Toe sê Elísa: Hoor die woord van die HERE!
So spreek die HERE: Môre omtrent sulke tyd sal 'n maat fynmeel 'n
sikkel, en twee mate gars 'n sikkel kos in die poort van Samaría.

<span id="an_7:2">7:2</span> Maar die adjudant op wie se arm die koning
geleun het, antwoord die man van God en sê: Al maak die HERE ook
vensters in die hemel, sou dit kan gebeur? En hy sê: Kyk, jy sal dit met
jou oë sien, maar nie daarvan eet nie.

<span id="an_7:3">7:3</span> En daar was vier melaatse manne by die
ingang van die poort; hulle het die een vir die ander gesê: Wat bly ons
hier totdat ons sterwe?

<span id="an_7:4">7:4</span> As ons sê: Laat ons in die stad
ingaan--aangesien daar hongersnood in die stad is--sal ons daar sterwe;
en as ons hier bly, sal ons sterwe; kom dan nou en laat ons oorloop na
die laer van die Arameërs. As hulle ons laat lewe, dan bly ons lewe; en
as hulle ons doodmaak, dan sterwe ons.

<span id="an_7:5">7:5</span> En hulle het klaargemaak in die aandskemer
om in die laer van die Arameërs in te gaan; maar toe hulle aan die
buitekant van die laer van die Arameërs kom, was daar niemand nie.

<span id="an_7:6">7:6</span> Want die HERE het die leër van die Arameërs
'n gedruis van waens en 'n gedruis van perde, 'n gedruis van 'n groot
leërmag laat hoor, sodat hulle die een vir die ander gesê het: Kyk, die
koning van Israel het die konings van die Hetiete en die konings van die
Egiptenaars teen ons gehuur om ons te oorval.

<span id="an_7:7">7:7</span> Daarom het hulle in die skemer klaargemaak
en gevlug, maar hulle tente en perde en esels, die laer soos dit was, in
die steek gelaat; en hulle het vir hul lewe gevlug.

<span id="an_7:8">7:8</span> En toe daardie melaatse manne by die kant
van die laer kom, het hulle een tent binnegegaan en geëet en gedrink en
daar silwer en goud en klere uit weggeneem en dit gaan begrawe. Daarna
het hulle teruggekom en 'n ander tent binnegegaan en ook daaruit
weggeneem en dit gaan begrawe.

<span id="an_7:9">7:9</span> Toe sê hulle die een vir die ander: Ons
doen nie reg nie. Hierdie dag is 'n dag van goeie boodskap, en ons bly
stil! As ons vertoef tot die môrelig toe, dan sal ons skuldig staan. Kom
dan nou, laat ons gaan en dit in die huis van die koning vertel.

<span id="an_7:10">7:10</span> En hulle het gekom en na die poortwagters
van die stad geroep en aan hulle berig gebring en gesê: Ons het by die
laer van die Arameërs gekom, maar kyk, daar was niemand en geen mens se
stem nie, maar net vasgemaakte perde en vasgemaakte esels en tente net
soos dit was.

<span id="an_7:11">7:11</span> En die poortwagters het geroep en dit
binne-in die huis van die koning vertel.

<span id="an_7:12">7:12</span> Toe staan die koning in die nag op en sê
aan sy dienaars: Laat ek julle vertel wat die Arameërs aan ons gedoen
het. Hulle weet dat ons honger ly; daarom het hulle uit die laer getrek
om hulle in die veld weg te steek, en gesê: As hulle uit die stad
uittrek, sal ons hulle lewendig vang en in die stad inkom.

<span id="an_7:13">7:13</span> Maar een van sy dienaars antwoord en sê:
Laat hulle dan tog vyf van die perde wat hier oorgebly het, neem--kyk,
hulle is soos die hele menigte van Israel wat hier oor is; kyk, hulle is
soos die hele menigte van Israel wat omgekom het--laat ons dié dan stuur
en sien.

<span id="an_7:14">7:14</span> Hulle neem toe twee strydwaens met perde;
en die koning het agter die leër van die Arameërs aan gestuur en gesê:
Gaan kyk.

<span id="an_7:15">7:15</span> En hulle het agter hulle aan gegaan tot
by die Jordaan; en kyk, die hele pad was vol klere en voorwerpe wat die
Arameërs in hulle oorhaastige vlug weggegooi het. Daarop draai die
boodskappers om en deel dit aan die koning mee.

<span id="an_7:16">7:16</span> Toe gaan die volk uit om die laer van die
Arameërs te plunder; en 'n maat fynmeel het 'n sikkel gekos, en twee
mate gars 'n sikkel, volgens die woord van die HERE.

<span id="an_7:17">7:17</span> En die koning het die adjudant op wie se
arm hy geleun het, oor die poort aangestel; maar die volk het hom in die
poort vertrap, sodat hy gesterf het volgens die woord van die man van
God, deur hom uitgespreek toe die koning na hom afgekom het.

<span id="an_7:18">7:18</span> Want toe die man van God met die koning
gespreek en gesê het: Môre omtrent sulke tyd sal twee mate gars 'n
sikkel, en 'n maat fynmeel 'n sikkel werd wees in die poort van
Samaría--

<span id="an_7:19">7:19</span> het die adjudant die man van God
geantwoord en gesê: Al maak die HERE ook vensters in die hemel, sou so
iets kan gebeur? En hy het gesê: Kyk, jy sal dit met jou oë sien, maar
nie daarvan eet nie.

<span id="an_7:20">7:20</span> En so het dit met hom gegaan--die mense
het hom in die poort vertrap, sodat hy gesterf het

<span id="an_8:1">8:1</span> En Elísa het met die vrou gespreek wie se
seun hy lewendig gemaak het, en gesê: Maak jou klaar en vertrek, jy met
jou huisgesin, en vertoef as vreemdeling waar jy kan vertoef, want die
HERE het 'n hongersnood geroep--wat ook vir sewe jaar oor die land gekom
het.

<span id="an_8:2">8:2</span> Die vrou maak haar toe klaar om te doen
volgens die woord van die man van God: sy het getrek met haar huisgesin
en as vreemdeling sewe jaar lank in die land van die Filistyne vertoef.

<span id="an_8:3">8:3</span> En aan die einde van sewe jaar het die vrou
uit die land van die Filistyne teruggekom en uitgegaan om 'n beroep te
doen op die koning vanweë haar huis en haar grond.

<span id="an_8:4">8:4</span> Die koning was juis besig om met Gehási,
die dienaar van die man van God, te spreek en te sê: Vertel my tog al
die groot dinge wat Elísa gedoen het.

<span id="an_8:5">8:5</span> En terwyl hy die koning vertel hoe hy die
dooie lewendig gemaak het, roep die vrou wie se seun hy lewendig gemaak
het, juis die koning aan vanweë haar huis en haar grond. En Gehási sê:
My heer die koning, dít is die vrou, en dít is haar seun wat Elísa
lewendig gemaak het.

<span id="an_8:6">8:6</span> En die koning het die vrou ondervra, en sy
het hom vertel. Toe gee die koning haar 'n sekere hofdienaar en sê: Laat
haar alles terugkry wat aan haar behoort, en ook die hele opbrings van
die grond, van die dag af dat sy die land verlaat het, tot nou toe.

<span id="an_8:7">8:7</span> En Elísa het in Damaskus aangekom, terwyl
Bénhadad, die koning van Aram, siek was; en aan hom is meegedeel en
gesê: Die man van God het hierheen gekom.

<span id="an_8:8">8:8</span> Toe sê die koning vir Hásael: Neem 'n
geskenk in jou hand en gaan die man van God tegemoet en raadpleeg die
HERE deur hom en vra: Sal ek van hierdie siekte gesond word?

<span id="an_8:9">8:9</span> Daarop het Hásael hom tegemoetgegaan en 'n
geskenk in sy hand geneem, naamlik allerhande kosbare goed van Damaskus,
'n vrag vir veertig kamele; en hy het gekom en voor hom gaan staan en
gesê: U seun Bénhadad, die koning van Aram, stuur my na u om te vra: Sal
ek van hierdie siekte gesond word?

<span id="an_8:10">8:10</span> En Elísa antwoord hom: Gaan sê: Jy sal
sekerlik nie gesond word nie; want die HERE het my laat sien dat hy
sekerlik sal sterwe.

<span id="an_8:11">8:11</span> En hy het sy gesig strak na hom gerig
totdat hy verleë was; en die man van God het geween.

<span id="an_8:12">8:12</span> Toe sê Hásael: Waarom ween my heer? En hy
antwoord: Omdat ek weet watter kwaad jy die kinders van Israel sal
aandoen; jy sal hulle vestings aan die brand steek en hulle jongmanne
met die swaard ombring en hulle jong kinders verpletter en hulle swanger
vroue oopsny.

<span id="an_8:13">8:13</span> Maar Hásael sê: Wat is u dienaar, die
hond, dat hy hierdie groot ding sou doen? En Elísa antwoord: Die HERE
het my jou laat sien as koning oor Aram.

<span id="an_8:14">8:14</span> Daarop het hy van Elísa af weggegaan, en
toe hy by sy heer kom, het dié hom gevra: Wat het Elísa vir jou gesê? En
hy antwoord: Hy het vir my gesê: U sal sekerlik gesond word.

<span id="an_8:15">8:15</span> Maar die volgende dag het hy die bedsprei
geneem en dit in die water gesteek en oor sy gesig uitgesprei, sodat hy
gesterf het; en Hásael het in sy plek koning geword.

<span id="an_8:16">8:16</span> En in die vyfde jaar van Joram, die seun
van Agab, die koning van Israel, terwyl Jósafat koning was van Juda, het
Jehóram, die seun van Jósafat, die koning van Juda, koning geword.

<span id="an_8:17">8:17</span> Hy was twee en dertig jaar oud toe hy
koning geword het, en hy was agt jaar lank koning in Jerusalem.

<span id="an_8:18">8:18</span> En hy het gewandel in die weg van die
konings van Israel, soos die huis van Agab gedoen het; want hy het die
dogter van Agab as vrou gehad en het gedoen wat verkeerd was in die oë
van die HERE.

<span id="an_8:19">8:19</span> Maar die HERE wou Juda nie vernietig nie
ter wille van Dawid, sy kneg, volgens sy belofte aan hom dat Hy hom
altyd 'n lamp vir sy seuns sou gee.

<span id="an_8:20">8:20</span> In sy dae het die Edomiete van Juda
afvallig geword en 'n koning oor hulle aangestel.

<span id="an_8:21">8:21</span> Daarom het Joram oorgetrek na Saïr, en al
die strydwaens saam met hom; en toe hy hom in die nag gereedgemaak het,
het hy die Edomiete verslaan wat hom omsingel het, saam met die owerstes
van die strydwaens; en die manskappe het na hulle tente gevlug.

<span id="an_8:22">8:22</span> So het die Edomiete dan van Juda afvallig
geword tot vandag toe; in dieselfde tyd het Libna afvallig geword.

<span id="an_8:23">8:23</span> En die verdere geskiedenis van Joram en
alles wat hy gedoen het, is dit nie beskrywe in die Kroniekboek van die
konings van Juda nie?

<span id="an_8:24">8:24</span> En Joram het ontslaap met sy vaders en is
by sy vaders begrawe in die stad van Dawid; en sy seun Ahásia het in sy
plek koning geword.

<span id="an_8:25">8:25</span> In die twaalfde jaar van Joram, die seun
van Agab, die koning van Israel, het Ahásia, die seun van Jehóram, die
koning van Juda, koning geword.

<span id="an_8:26">8:26</span> Twee en twintig jaar was Ahásia oud toe
hy koning geword het, en hy het een jaar in Jerusalem geregeer; en die
naam van sy moeder was Atália, die dogter van Omri, die koning van
Israel.

<span id="an_8:27">8:27</span> En hy het gewandel in die weg van die
huis van Agab en gedoen wat verkeerd was in die oë van die HERE, soos
die huis van Agab; want hy was verswaer met die huis van Agab.

<span id="an_8:28">8:28</span> En hy het met Joram, die seun van Agab,
in die oorlog saamgetrek by Ramot in Gílead teen Hásael, die koning van
Aram; maar die Arameërs het Joram gewond.

<span id="an_8:29">8:29</span> En koning Joram het teruggegaan om hom in
Jísreël te laat genees van die wonde wat die Arameërs hom toegebring het
by Rama in die oorlog teen Hásael, die koning van Aram; en Ahásia, die
seun van Jehóram, die koning van Juda, het afgekom om Joram, die seun
van Agab, in Jísreël te besoek, want hy was siek.

<span id="an_9:1">9:1</span> Toe roep die profeet Elísa een van die
profete-seuns en sê vir hom: Gord jou heupe en neem hierdie kruik met
olie in jou hand en gaan na Ramot in Gílead.

<span id="an_9:2">9:2</span> As jy daar kom, kyk dan waar Jehu, die seun
van Jósafat, die seun van Nimsi, is; en gaan in en laat hom opstaan
onder sy broers uit en bring hom in 'n binnekamer;

<span id="an_9:3">9:3</span> neem dan die kruik met olie en giet dit op
sy hoof uit en sê: So spreek die HERE: Ek salf jou tot koning oor
Israel. Maak dan die deur oop en vlug en vertoef nie.

<span id="an_9:4">9:4</span> En die jongman, die dienaar van die
profeet, het gegaan na Ramot in Gílead.

<span id="an_9:5">9:5</span> Toe hy aankom, het die owerstes van die
leër juis daar gesit; en hy sê: Ek het 'n woord vir u, owerste. En Jehu
vra: Vir wie van ons almal? En hy antwoord: Vir u, owerste!

<span id="an_9:6">9:6</span> En hy het opgestaan en in die huis
ingegaan. Toe giet hy die olie op sy hoof uit en sê vir hom: So spreek
die HERE, die God van Israel: Ek salf jou as koning oor die volk van die
HERE, oor Israel.

<span id="an_9:7">9:7</span> En jy sal die huis van Agab, jou heer,
verwoes, sodat Ek die bloed van my knegte, die profete, en die bloed van
al die knegte van die HERE op Isébel kan wreek;

<span id="an_9:8">9:8</span> en die hele huis van Agab sal omkom, en Ek
sal van Agab uitroei al wat manlik is in Israel, sonder uitsondering.

<span id="an_9:9">9:9</span> Want Ek sal die huis van Agab maak soos die
huis van Jeróbeam, die seun van Nebat, en soos die huis van Baésa, die
seun van Ahía.

<span id="an_9:10">9:10</span> En die honde sal Isébel eet op die
dorpsgrond van Jísreël, en daar sal niemand wees wat haar begrawe nie.
Daarna het hy die deur oopgemaak en gevlug.

<span id="an_9:11">9:11</span> Daarop gaan Jehu uit na die dienaars van
sy heer, en hulle sê vir hom: Gaan dit goed? Waarom het hierdie
kranksinnige by u gekom? En hy antwoord hulle: Julle self ken die man en
sy gepraat.

<span id="an_9:12">9:12</span> Maar hulle sê: Leuens! Vertel ons tog. En
hy antwoord: So en so het hy met my gespreek en gesê: So spreek die
HERE: Ek salf jou as koning oor Israel.

<span id="an_9:13">9:13</span> Toe neem hulle gou elkeen sy kleed en lê
dit onder hom somaar op die trappe neer; en hulle blaas op die
ramshoring en sê: Jehu is koning!

<span id="an_9:14">9:14</span> Daarop het Jehu, die seun van Jósafat,
die seun van Nimsi, 'n sameswering gesmee teen Joram. En Joram was besig
om by Ramot in Gílead wag te hou, hy en die hele Israel, teen Hásael,
die koning van Aram.

<span id="an_9:15">9:15</span> Intussen het koning Joram teruggegaan om
hom in Jísreël te laat genees van die wonde wat die Arameërs hom
toegebring het in die oorlog teen Hásael, die koning van Aram. En Jehu
het gesê: As julle dit goedvind, laat geen vlugteling uit die stad
uitgaan om dit in Jísreël te gaan vertel nie.

<span id="an_9:16">9:16</span> Toe klim Jehu op die strydwa en trek na
Jísreël, want Joram het daar gelê; en Ahásia, die koning van Juda, het
afgekom om Joram te besoek.

<span id="an_9:17">9:17</span> En terwyl die wag op die toring in
Jísreël staan, sien hy die skare van Jehu, terwyl hy aankom, en sê: Ek
sien 'n skare. Toe sê Joram: Neem 'n ruiter en stuur hulle tegemoet, en
laat hom vra: Is dit vrede?

<span id="an_9:18">9:18</span> En die perderuiter het hom tegemoetgegaan
en gesê: So vra die koning: Is dit vrede? Maar Jehu antwoord: Wat het jy
met die vrede te doen? Volg my! En die wag het dit te kenne gegee en
gesê: Die boodskapper het tot by hulle gekom, maar hy kom nie terug nie.

<span id="an_9:19">9:19</span> Daarop stuur hy 'n ander perderuiter; en
toe dié by hulle kom, sê hy: So vra die koning: Is dit vrede? Maar Jehu
antwoord: Wat het jy met die vrede te doen? Volg my!

<span id="an_9:20">9:20</span> En die wag het dit te kenne gegee en
gesê: Hy het tot by hulle gekom, maar hy kom nie terug nie. Maar die
drywe is soos die drywe van Jehu, die seun van Nimsi, want hy dryf soos
'n kranksinnige.

<span id="an_9:21">9:21</span> Toe sê Joram: Span in. En hulle het sy wa
ingespan; en Joram, die koning van Israel, het uitgetrek, en Ahásia, die
koning van Juda, elkeen op sy wa--hulle het uitgetrek Jehu tegemoet en
hom aangetref op die stuk grond van Nabot, die Jisreëliet.

<span id="an_9:22">9:22</span> En net toe Joram Jehu sien, sê hy: Is dit
vrede, Jehu? Maar hy antwoord: Wat? Vrede, solank as die hoererye van
jou moeder Isébel en haar towerye so baie is?

<span id="an_9:23">9:23</span> Toe ruk Joram om en vlug en sê vir
Ahásia: Verraad, Ahásia!

<span id="an_9:24">9:24</span> Maar Jehu het die boog gespan en Joram
tussen sy arms geskiet, sodat die pyl deur sy hart uitgegaan en hy in sy
wa inmekaargesak het.

<span id="an_9:25">9:25</span> Daarop sê hy aan sy adjudant Bidkar: Tel
op, gooi hom op die stuk grond van Nabot, die Jisreëliet; want onthou
hoe ek en jy saam langs mekaar agter sy vader Agab gery het en die HERE
oor hom hierdie uitspraak gegee het:

<span id="an_9:26">9:26</span> Voorwaar, Ek het die bloed van Nabot en
die bloed van sy seuns verlede nag gesien, spreek die HERE, en Ek sal
dit aan jou vergelde op hierdie stuk grond, spreek die HERE. Tel dan nou
op, gooi hom op die stuk grond volgens die woord van die HERE.

<span id="an_9:27">9:27</span> Toe Ahásia, die koning van Juda, dit
sien, het hy gevlug in die rigting van die tuinhuis; maar Jehu het hom
agternagejaag en gesê: Skiet hom ook! En hulle het hom geskiet in die
wa, op die hoogte na Gur by Jíbleam. Maar hy het na Megíddo gevlug en
daar gesterwe.

<span id="an_9:28">9:28</span> En sy dienaars het hom na Jerusalem
vervoer en hom in sy graf by sy vaders begrawe in die stad van Dawid.

<span id="an_9:29">9:29</span> En in die elfde jaar van Joram, die seun
van Agab, het Ahásia koning oor Juda geword.

<span id="an_9:30">9:30</span> En Jehu het in Jísreël gekom. Toe Isébel
dit hoor, het sy haar oë swart geverf en haar hoof versier en deur die
venster uitgekyk.

<span id="an_9:31">9:31</span> Terwyl Jehu deur die poort inkom, sê sy:
Gaan dit goed, Simri, moordenaar van jou heer?

<span id="an_9:32">9:32</span> En hy het opgekyk na die venster en
gevra: Wie is vir my, wie? Toe kyk twee, drie hofdienaars uit na hom;

<span id="an_9:33">9:33</span> en hy sê: Gooi haar af! En hulle het haar
afgegooi, sodat van haar bloed teen die muur en teen die perde gespat
het, en hy het haar vertrap.

<span id="an_9:34">9:34</span> En nadat hy ingegaan en geëet en gedrink
het, sê hy: Kyk tog om na dié vervloekte en begrawe haar, want sy is 'n
koningsdogter.

<span id="an_9:35">9:35</span> Maar toe hulle gaan om haar te begrawe,
kry hulle van haar niks nie as net die hoofskedel en die voete en die
handpalms.

<span id="an_9:36">9:36</span> Daarop kom hulle terug en gee hom dit te
kenne; en hy sê: Dit is die woord van die HERE wat Hy deur die diens van
sy kneg Elía, die Tisbiet, gespreek het, naamlik: Op die dorpsgrond van
Jísreël sal die honde die vlees van Isébel eet.

<span id="an_9:37">9:37</span> En die lyk van Isébel sal soos mis op die
land wees op die dorpsgrond van Jísreël, sodat hulle nie sal kan sê: Dit
is Isébel nie.

<span id="an_10:1">10:1</span> En Agab het sewentig seuns gehad in
Samaría. Toe skryf Jehu 'n brief, en hy stuur dit na Samaría aan die
owerstes van Jísreël, die oudstes, en aan die opvoeders van die seuns
van Agab, en sê:

<span id="an_10:2">10:2</span> As hierdie brief dan nou by julle kom,
terwyl die seuns van jul heer by julle is, en die strydwaens en die
perde by julle is, en 'n versterkte stad en wapens,

<span id="an_10:3">10:3</span> kyk dan uit na die beste en betroubaarste
van die seuns van julle heer, en sit hom op die troon van sy vader en
veg vir die huis van julle heer.

<span id="an_10:4">10:4</span> Maar hulle het vreeslik bang geword en
gesê: Kyk, twee konings het nie voor hom standgehou nie; hoe sou ons dan
kan standhou?

<span id="an_10:5">10:5</span> Toe laat die owerste oor die paleis en
die owerste oor die stad en die oudstes en die opvoeders aan Jehu dít
weet: Ons is u dienaars, en alles wat u ons beveel, sal ons doen; ons
sal niemand koning maak nie; doen wat goed is in u oë.

<span id="an_10:6">10:6</span> Daarop het hy vir die tweede maal 'n
brief aan hulle geskrywe en gesê: As julle vir my is en my gehoorsaam
wil wees, neem dan die hoofde van die manne, die seuns van julle heer,
en kom môre omtrent sulke tyd na my in Jísreël; want die seuns van die
koning, sewentig man, was by die grotes van die stad wat hulle
grootgemaak het.

<span id="an_10:7">10:7</span> En toe die brief by hulle kom, het hulle
die seuns van die koning geneem en hulle gedood, sewentig man, en hulle
hoofde in mandjies gesit en aan hom na Jísreël gestuur.

<span id="an_10:8">10:8</span> En toe die boodskapper kom en hom berig
bring en sê: Hulle het die hoofde van die koning se seuns gebring, sê
hy: Sit hulle in twee hope neer by die ingang van die poort tot môre
toe.

<span id="an_10:9">10:9</span> En in die môre het hy uitgegaan en gaan
staan en aan die hele volk gesê: Julle is onskuldig. Kyk, ék het 'n
sameswering gesmee teen my heer en hom vermoor, maar wie het al hierdie
manne doodgeslaan?

<span id="an_10:10">10:10</span> Erken dan dat niks onvervuld bly van
die woord van die HERE wat die HERE gespreek het teen die huis van Agab
nie--die HERE het gedoen wat Hy deur die diens van sy kneg Elía gespreek
het.

<span id="an_10:11">10:11</span> Toe slaan Jehu almal dood van die huis
van Agab wat in Jísreël oor was, en al sy grotes en sy vertroudes en sy
priesters, totdat daar niemand van hom oor was wat vrygeraak het nie.

<span id="an_10:12">10:12</span> En hy het hom gereedgemaak en gegaan en
na Samaría getrek. Terwyl hy op pad by Bet-Eked van die herders was

<span id="an_10:13">10:13</span> en Jehu die broers van Ahásia, die
koning van Juda, aantref, sê hy: Wie is julle? En hulle antwoord: Ons is
die broers van Ahásia, en ons het afgekom om die seuns van die koning en
die seuns van die gebiedster te groet.

<span id="an_10:14">10:14</span> En hy sê: Gryp hulle lewendig! En hulle
het hul lewendig gegryp en gedood by die put van Bet-Eked, twee en
veertig man; en hy het niemand van hulle laat oorbly nie.

<span id="an_10:15">10:15</span> En vandaar het hy gegaan en Jónadab,
die seun van Regab, gevind wat hom tegemoetkom. En hy groet hom en sê
vir hom: Is jou hart reg soos my hart met jou hart is? En Jónadab
antwoord: Ja. So ja, gee jou hand, sê Jehu. Toe gee hy sy hand; en hy
het hom by hom op die wa laat klim

<span id="an_10:16">10:16</span> en gesê: Gaan saam met my en aanskou
met welgevalle my ywer vir die HERE. En hulle het hom op sy wa laat ry.

<span id="an_10:17">10:17</span> En toe hy in Samaría aankom, het hy
almal omgebring wat van Agab in Samaría oor was, totdat hy hom verdelg
het volgens die woord van die HERE wat Hy tot Elía gespreek het.

<span id="an_10:18">10:18</span> En Jehu het die hele volk bymekaar laat
kom en vir hulle gesê: Agab het Baäl 'n bietjie gedien; Jehu sal hom
baie dien.

<span id="an_10:19">10:19</span> Roep dan nou al die profete van Baäl,
al sy dienaars en al sy priesters na my toe; niemand moet gemis word
nie, want ek het 'n groot offer aan Baäl. Elkeen wat gemis word, sal nie
leef nie. Maar Jehu het dit met lis gedoen om die dienaars van Baäl te
kan vernietig.

<span id="an_10:20">10:20</span> Verder sê Jehu: Heilig 'n feestyd vir
Baäl; en hulle het dit uitgeroep.

<span id="an_10:21">10:21</span> Jehu het ook deur die hele Israel
gestuur; en al die dienaars van Baäl het gekom--sodat daar niemand oor
was wat nie gekom het nie--en in die tempel van Baäl ingegaan, sodat die
tempel van Baäl vol was van end tot end.

<span id="an_10:22">10:22</span> En hy sê aan die een wat oor die
klerekamer was: Bring klere uit vir al die dienaars van Baäl. En hy het
vir hulle klere uitgebring.

<span id="an_10:23">10:23</span> Daarop gaan Jehu saam met Jónadab, die
seun van Regab, in die tempel van Baäl in en sê aan die dienaars van
Baäl: Ondersoek en kyk of nie miskien van die dienaars van die HERE hier
by julle is nie, net die dienaars van Baäl alleen.

<span id="an_10:24">10:24</span> En hulle het ingegaan om slagoffers en
brandoffers toe te berei; maar Jehu het vir hom buitekant tagtig man
opgestel en gesê: Hy wat een van die manne wat ek in julle hande lewer,
laat vryraak, sy lewe sal in die plek van dié se lewe wees.

<span id="an_10:25">10:25</span> En toe hy gereed was met die aanbieding
van die brandoffer, sê Jehu aan die hardlopers en die adjudante: Kom in,
slaan hulle dood, laat niemand uitkom nie! En hulle het hul met die
skerpte van die swaard doodgeslaan, en die hardlopers en die adjudante
het hulle uitgegooi en na die stadsdeel van die Baälstempel gegaan.

<span id="an_10:26">10:26</span> En hulle het die pilare van die
Baälstempel uitgebring en dit verbrand

<span id="an_10:27">10:27</span> en die klippilaar van Baäl afgebreek en
Baäl se tempel afgebreek en daar gemakhuisies van gemaak, tot vandag
toe.

<span id="an_10:28">10:28</span> So het Jehu dan Baäl uit Israel uit
verdelg.

<span id="an_10:29">10:29</span> Maar die sondes van Jeróbeam, die seun
van Nebat, wat Israel laat sondig het--daar het Jehu nie van afgewyk
nie, van die goue kalwers wat in Bet-el en in Dan was.

<span id="an_10:30">10:30</span> Toe sê die HERE vir Jehu: Omdat jy goed
gehandel het deur te doen wat reg is in my oë--volgens alles wat in my
hart was, aan die huis van Agab gedoen het--sal jou seuns tot in die
vierde geslag op die troon van Israel sit.

<span id="an_10:31">10:31</span> Maar Jehu het nie sorgvuldig in die wet
van die HERE, die God van Israel, met sy hele hart gewandel nie; hy het
nie afgewyk van die sondes van Jeróbeam wat Israel laat sondig het nie.

<span id="an_10:32">10:32</span> In dié dae het die HERE Israel begin
inkort, en Hásael het hulle in die hele gebied van Israel verslaan:

<span id="an_10:33">10:33</span> van die Jordaan af na die ooste toe,
die hele land Gílead, die Gadiete en die Rubeniete en die Manassiete,
van Aroër af wat aan die Arnonrivier lê, Gílead sowel as Basan.

<span id="an_10:34">10:34</span> En die verdere geskiedenis van Jehu en
alles wat hy gedoen het, en al sy magtige dade, is dit nie beskrywe in
die Kroniekboek van die konings van Israel nie?

<span id="an_10:35">10:35</span> En Jehu het ontslaap met sy vaders en
is begrawe in Samaría, en sy seun Jóahas het in sy plek koning geword.

<span id="an_10:36">10:36</span> En die dae wat Jehu oor Israel in
Samaría geregeer het, was agt en twintig jaar.

<span id="an_11:1">11:1</span> Toe Atália, die moeder van Ahásia, sien
dat haar seun dood was, het sy haar klaargemaak en die hele koninklike
geslag omgebring.

<span id="an_11:2">11:2</span> Maar Joséba, die dogter van koning Joram,
die suster van Ahásia, het Joas, die seun van Ahásia, geneem en hom
gesteel onder die koning se seuns uit wat gedood moes word, en hom en sy
pleegmoeder in die beddekamer gebring. So het hulle hom dan vir Atália
weggesteek, sodat hy nie gedood is nie.

<span id="an_11:3">11:3</span> En hy was saam met haar in die huis van
die HERE verborge, ses jaar lank, terwyl Atália oor die land regeer.

<span id="an_11:4">11:4</span> Maar in die sewende jaar het Jójada die
owerstes oor honderd van die Kariërs en van die hardlopers laat haal en
by hom in die huis van die HERE laat kom en met hulle 'n verbond gesluit
onder eedswering in die huis van die HERE, en vir hulle die koning se
seun gewys.

<span id="an_11:5">11:5</span> Daarna gee hy hulle bevel en sê: Dit moet
julle doen: 'n derde deel van julle wat op die sabbat inkom, moet wag
hou by die huis van die koning,

<span id="an_11:6">11:6</span> en 'n derde deel by die poort Sur, en 'n
derde deel by die poort agter die hardlopers, en julle moet wag hou by
die huis om dit te verdedig.

<span id="an_11:7">11:7</span> En die twee ander afdelings van julle,
almal wat op die sabbat uitgaan, moet die wag by die huis van die HERE
by die koning hou;

<span id="an_11:8">11:8</span> en julle moet rondom die koning gaan
staan, elkeen met sy wapens in sy hand, en die een wat in die rye inkom,
moet gedood word; en julle moet by die koning wees as hy uit-- en
ingaan.

<span id="an_11:9">11:9</span> Die owerstes oor honderd het toe gedoen
net soos die priester Jójada beveel het en elkeen sy manne geneem wat op
die sabbat inkom saam met die wat op die sabbat uitgaan, en na die
priester Jójada gekom.

<span id="an_11:10">11:10</span> En die priester het aan die owerstes
oor honderd die spiese en die skilde van koning Dawid gegee wat in die
huis van die HERE was.

<span id="an_11:11">11:11</span> En die hardlopers het gaan staan,
elkeen met sy wapens in sy hand, van die regterkant van die huis af tot
by die linkerkant van die huis na die altaar en na die huis toe, rondom
by die koning.

<span id="an_11:12">11:12</span> Daarna het hy die seun van die koning
uitgebring en aan hom die kroon en die Getuienis oorgegee; en hulle het
hom koning gemaak en hom gesalf en met die hande geklap en gesê: Mag die
koning lewe!

<span id="an_11:13">11:13</span> Toe Atália die stem van die hardlopers
en van die volk hoor, het sy na die volk in die huis van die HERE gekom;

<span id="an_11:14">11:14</span> en toe sy die koning sien staan op die
verhoog, volgens die gewoonte, met die owerstes en die trompetblasers by
die koning, terwyl die hele volk van die land bly is en op die trompette
blaas, skeur Atália haar klere en roep uit: Verraad, verraad!

<span id="an_11:15">11:15</span> Maar die priester Jójada het die
owerstes oor honderd, die aanvoerders van die leër, bevel gegee en vir
hulle gesê: Neem haar weg tot binne die rye in en maak dood met die
swaard die wat agter haar aankom--want die priester het gesê: Sy moet
nie in die huis van die HERE gedood word nie.

<span id="an_11:16">11:16</span> En hulle het die hande aan haar
geslaan, en sy het deur die ingang vir die perde in die huis van die
koning gekom en is daar gedood.

<span id="an_11:17">11:17</span> En Jójada het die verbond gesluit
tussen die HERE en die koning en die volk, dat hulle 'n volk van die
HERE sou wees; ook tussen die koning en die volk.

<span id="an_11:18">11:18</span> Daarna het die hele volk van die land
in die tempel van Baäl ingegaan en dit afgebreek; sy altare en sy beelde
het hulle kort en klein gebreek, en Mattan, die priester van Baäl, voor
die altare doodgeslaan. Verder het die priester wagte aangestel oor die
huis van die HERE.

<span id="an_11:19">11:19</span> Toe neem hy die owerstes oor honderd en
die Kariërs en die hardlopers en die hele volk van die land; en hulle
het die koning afgebring uit die huis van die HERE en deur die poort van
die hardlopers in die huis van die koning gegaan, en hy het op die
koningstroon gaan sit.

<span id="an_11:20">11:20</span> En die hele volk van die land was bly,
en die stad rustig. Maar hulle het Atália met die swaard in die huis van
die koning gedood.

<span id="an_11:21">11:21</span> Joas was sewe jaar oud toe hy koning
geword het.

<span id="an_12:1">12:1</span> In die sewende jaar van Jehu het Joas
koning geword, en hy het veertig jaar geregeer in Jerusalem; en die naam
van sy moeder was Síbja, van Berséba.

<span id="an_12:2">12:2</span> En Joas het gedoen wat reg was in die oë
van die HERE, al sy dae waarin die priester Jójada hom onderrig het.

<span id="an_12:3">12:3</span> Net die hoogtes is nie afgeskaf nie; die
volk het nog geoffer en op die hoogtes rook laat opgaan.

<span id="an_12:4">12:4</span> En Joas het aan die priesters gesê: Al
die geld wat as heilige gawes in die huis van die HERE gebring word,
gangbare geld, elkeen se personegeld waarvoor hy geskat is, en al die
geld wat iemand vrywillig in die huis van die HERE bring,

<span id="an_12:5">12:5</span> mag die priesters vir hulle neem, elkeen
van sy bekende, en húlle moet die bouvallige plekke van die huis herstel
waar 'n bouvallige plek ook al gevind word.

<span id="an_12:6">12:6</span> Maar toe in die drie en twintigste jaar
van koning Joas die priesters die bouvallige plekke van die huis nie
herstel het nie,

<span id="an_12:7">12:7</span> het koning Joas Jójada, die priester, en
die priesters geroep en aan hulle gesê: Waarom herstel julle nie die
bouvallige plekke van die huis nie? Nou dan, julle moet geen geld van
julle bekendes aanneem nie, maar dit gee vir die bouvallige plekke van
die huis.

<span id="an_12:8">12:8</span> En die priesters het ingewillig om geen
geld van die volk aan te neem nie en om die bouvallige plekke van die
huis dan ook nie te herstel nie.

<span id="an_12:9">12:9</span> Toe neem die priester Jójada 'n kis en
boor 'n opening in sy deksel en sit dit langs die altaar neer aan die
regterkant as 'n mens in die huis van die HERE inkom; en die priesters
wat die drumpel bewaak, het al die geld wat in die huis van die HERE
ingebring is, daarin gegooi.

<span id="an_12:10">12:10</span> En toe hulle sien dat daar baie geld in
die kis was, het die skrywer van die koning opgegaan en die hoëpriester
en dit saamgebind en die geld getel wat in die huis van die HERE gevind
is.

<span id="an_12:11">12:11</span> En hulle het die afgetelde geld
oorhandig aan die uitvoerders van die werk wat oor die huis van die HERE
aangestel was, en hulle het dit uitbetaal aan die skrynwerkers en die
bouers wat aan die huis van die HERE gewerk het,

<span id="an_12:12">12:12</span> en aan die messelaars en aan die
klipkappers, en om houte en gekapte klippe te koop om die bouvallige
plekke van die huis van die HERE te herstel, ja, vir alles wat uitgegee
moes word aan die huis om dit te herstel.

<span id="an_12:13">12:13</span> Ewenwel is daar in die huis van die
HERE geen silwerskottels, messe, komme, trompette--enige goue gereedskap
of silwergereedskap gemaak van die geld wat in die huis van die HERE
gebring is nie.

<span id="an_12:14">12:14</span> Maar hulle het dit aan die uitvoerders
van die werk gegee om daarmee die huis van die HERE te herstel.

<span id="an_12:15">12:15</span> En hulle het nie met die manne
afgereken in wie se hand die geld toevertrou was om dit aan die
uitvoerders van die werk te gee nie, want hulle het met getrouheid
gehandel.

<span id="an_12:16">12:16</span> Die geld van die skuldoffer en die geld
van sondoffers is nie in die huis van die HERE gebring nie; dit was vir
die priesters.

<span id="an_12:17">12:17</span> Destyds het Hásael, die koning van
Aram, opgetrek en teen Gat geveg en dit ingeneem; daarna het Hásael sy
aangesig gerig om teen Jerusalem op te trek.

<span id="an_12:18">12:18</span> Toe neem Joas, die koning van Juda, al
die heilige gawes wat sy vaders Jósafat en Joram en Ahásia, die konings
van Juda, geheilig het, met sy eie heilige gawes en al die goud wat te
vinde was in die skatkamers van die HERE se huis en van die koning se
huis, en stuur dit aan Hásael, die koning van Aram. Daarop het hy van
Jerusalem af weggetrek.

<span id="an_12:19">12:19</span> En die verdere geskiedenis van Joas en
alles wat hy gedoen het, is dit nie beskrywe in die Kroniekboek van die
konings van Juda nie?

<span id="an_12:20">12:20</span> En sy dienaars het opgestaan en 'n
sameswering gesmee en Joas gedood in die huis Millo wat aflê na Silla
toe--

<span id="an_12:21">12:21</span> Jósabad, die seun van Símeat, en
Jósabad, die seun van Somer, sy dienaars, het hom doodgeslaan; en hy is
begrawe by sy vaders in die stad van Dawid, en sy seun Amásia het in sy
plek koning geword.

<span id="an_13:1">13:1</span> In die drie en twintigste jaar van Joas,
die seun van Ahásia, die koning van Juda, het Jóahas, die seun van Jehu,
koning geword oor Israel in Samaría--sewentien jaar lank.

<span id="an_13:2">13:2</span> En hy het gedoen wat verkeerd was in die
oë van die HERE, en agter die sondes van Jeróbeam, die seun van Nebat,
wat Israel laat sondig het, aan geloop; hy het daar nie van afgewyk nie.

<span id="an_13:3">13:3</span> Daarom het die toorn van die HERE teen
Israel ontvlam, sodat Hy hulle oorgegee het in die hand van Hásael, die
koning van Aram, en in die hand van Bénhadad, die seun van Hásael, al
die dae.

<span id="an_13:4">13:4</span> Maar Jóahas het die aangesig van die HERE
om genade gesmeek. Toe verhoor die HERE hom, want Hy het die verdrukking
van Israel gesien, dat die koning van Aram hulle verdruk.

<span id="an_13:5">13:5</span> Die HERE het aan Israel 'n verlosser
gegee, sodat hulle onder die mag van Aram uitgekom het en die kinders
van Israel in hul tente kon woon soos gister en eergister.

<span id="an_13:6">13:6</span> Nogtans het hulle nie afgewyk van die
sondes van die huis van Jeróbeam wat Israel laat sondig het nie; hy het
daarin gewandel, en selfs die heilige boomstam het in Samaría bly
staan.)

<span id="an_13:7">13:7</span> Voorwaar, hy het vir Jóahas geen
manskappe laat oorbly nie, as net vyftig perderuiters en tien strydwaens
en tien duisend voetgangers; want die koning van Aram het hulle
omgebring en hulle gemaak soos stof as gedors word.

<span id="an_13:8">13:8</span> En die verdere geskiedenis van Jóahas en
alles wat hy gedoen het, en sy magtige dade, is dit nie beskrywe in die
Kroniekboek van die konings van Israel nie?

<span id="an_13:9">13:9</span> En Jóahas het ontslaap met sy vaders en
is in Samaría begrawe, en sy seun Joas het in sy plek koning geword.

<span id="an_13:10">13:10</span> In die sewe en dertigste jaar van Joas,
die koning van Juda, het Joas, die seun van Jóahas, koning geword oor
Israel in Samaría--sestien jaar lank.

<span id="an_13:11">13:11</span> En hy het gedoen wat verkeerd was in
die oë van die HERE; hy het nie afgewyk van al die sondes van Jeróbeam,
die seun van Nebat, wat Israel laat sondig het nie; hy het daarin
gewandel.

<span id="an_13:12">13:12</span> En die verdere geskiedenis van Joas en
alles wat hy gedoen het, en sy magtige dade, hoe hy teen Amásia, die
koning van Juda, geveg het, is dit nie beskrywe in die Kroniekboek van
die konings van Israel nie?

<span id="an_13:13">13:13</span> En Joas het ontslaap met sy vaders, en
Jeróbeam het op sy troon gaan sit; en Joas is begrawe in Samaría by die
konings van Israel.

<span id="an_13:14">13:14</span> En toe Elísa siek was aan die siekte
waaraan hy sou sterwe, het Joas, die koning van Israel, afgekom na hom
en oor hom geween en gesê: My vader, my vader, wa van Israel en sy
ruiters!

<span id="an_13:15">13:15</span> Daarop sê Elísa vir hom: Neem 'n boog
en pyle. En hy het vir hom 'n boog en pyle geneem.

<span id="an_13:16">13:16</span> En hy sê vir die koning van Israel: Sit
jou hand aan die boog. En hy het sy hand aan die boog gesit; en Elísa
het sy hande op die hande van die koning gelê.

<span id="an_13:17">13:17</span> Verder sê hy: Maak oop die venster na
die ooste toe! En hy het dit oopgemaak. En Elísa sê: Skiet! En hy het
geskiet. Toe sê hy: 'n Pyl van oorwinning van die HERE en 'n pyl van
oorwinning op Aram: jy moet die Arameërs volkome verslaan in Afek.

<span id="an_13:18">13:18</span> Verder sê hy: Neem die pyle. En hy het
dit geneem. Toe sê hy vir die koning van Israel: Slaan teen die grond!
En hy het drie maal geslaan en opgehou.

<span id="an_13:19">13:19</span> Daarop word die man van God baie kwaad
vir hom en sê: Jy moes vyf of ses maal geslaan het; dan sou jy die
Arameërs volkome verslaan het; maar nou sal jy die Arameërs drie maal
verslaan.

<span id="an_13:20">13:20</span> Daarna het Elísa gesterwe, en hulle het
hom begrawe. En die bendes van die Moabiete het die land ingekom met die
ingang van die jaar.

<span id="an_13:21">13:21</span> En terwyl hulle besig was om 'n man te
begrawe, sien hulle meteens die bende; daarom het hulle die man in die
graf van Elísa gegooi; en toe die man met die gebeente van Elísa in
aanraking kom, het hy lewendig geword en opgestaan op sy voete.

<span id="an_13:22">13:22</span> En Hásael, die koning van Aram, het
Israel verdruk al die dae van Jóahas.

<span id="an_13:23">13:23</span> Maar die HERE was hulle genadig en het
Hom oor hulle ontferm en Hom tot hulle gewend ter wille van sy verbond
met Abraham, Isak en Jakob; en Hy wou hulle nie vernietig en tot nog toe
nie van sy aangesig wegwerp nie.

<span id="an_13:24">13:24</span> En Hásael, die koning van Aram, het
gesterwe; en sy seun Bénhadad het in sy plek koning geword.

<span id="an_13:25">13:25</span> En Joas, die seun van Jóahas, het weer
die stede uit die hand van Bénhadad, die seun van Hásael, teruggeneem
wat hy aan sy vader Jóahas in die oorlog ontruk het; Joas het hom drie
maal verslaan en die stede van Israel herower.

<span id="an_14:1">14:1</span> In die tweede jaar van Joas, die seun van
Jóahas, die koning van Israel, het Amásia, die seun van Joas, die koning
van Juda, koning geword.

<span id="an_14:2">14:2</span> Vyf en twintig jaar was hy oud toe hy
koning geword het; en nege en twintig jaar het hy in Jerusalem geregeer;
en die naam van sy moeder was Joáddan van Jerusalem.

<span id="an_14:3">14:3</span> En hy het gedoen wat reg was in die oë
van die HERE, hoewel nie soos sy vader Dawid nie; net soos sy vader Joas
gedoen het, het hy gedoen.

<span id="an_14:4">14:4</span> Net die hoogtes is nie afgeskaf nie: die
volk het nog op die hoogtes geoffer en rook laat opgaan.

<span id="an_14:5">14:5</span> En sodra die koningskap in sy hand
bevestig was, het hy sy dienaars, die moordenaars van sy vader, die
koning, omgebring.

<span id="an_14:6">14:6</span> Maar die kinders van die moordenaars het
hy nie laat doodmaak nie, soos geskrywe is in die wetboek van Moses,
waar die HERE dit beveel het: Die vaders mag nie vir die kinders, en die
kinders mag nie vir die vaders gedood word nie; maar elkeen moet vir sy
eie sonde sterwe.

<span id="an_14:7">14:7</span> Hy het die Edomiete in die Soutdal
verslaan, tien duisend man, en Sela in die oorlog verower en dit Jókteël
genoem, tot vandag toe.

<span id="an_14:8">14:8</span> Toe stuur Amásia boodskappers na Joas,
die seun van Jóahas, die seun van Jehu, die koning van Israel, om te sê:
Kom, laat ons mekaar se aangesig sien.

<span id="an_14:9">14:9</span> Maar Joas, die koning van Israel, het
Amásia, die koning van Juda, dít laat weet: Die distel wat op die
Líbanon is, het die seder wat op die Líbanon is, laat weet: Gee jou
dogter aan my seun as vrou! Maar die diere van die veld wat op die
Líbanon is, het verbygegaan en die distel vertrap.

<span id="an_14:10">14:10</span> U het inderdaad die Edomiete verslaan,
daarom is u hart hoogmoedig; geniet die eer en bly tuis. Waarom wil u u
tog in die ongeluk stort, dat u sou val, u en Juda saam met u?

<span id="an_14:11">14:11</span> Maar Amásia het nie geluister nie. Toe
trek Joas, die koning van Israel, op; en hy en Amásia, die koning van
Juda, het mekaar se aangesig gesien by Bet-Semes wat aan Juda behoort.

<span id="an_14:12">14:12</span> En Juda is voor Israel verslaan, en
hulle het gevlug elkeen na sy tente toe.

<span id="an_14:13">14:13</span> En Joas, die koning van Israel, het
Amásia, die koning van Juda, die seun van Joas, die seun van Ahásia, by
Bet-Semes gevang; en hy het in Jerusalem gekom en vier honderd el van
die muur van Jerusalem afgebreek, van die Efraimspoort af tot by die
Hoekpoort.

<span id="an_14:14">14:14</span> En hy het al die goud en die silwer
geneem, en al die voorwerpe wat in die huis van die HERE en in die
skatkamers van die huis van die koning te vinde was, en ook die
gyselaars, en omgedraai na Samaría.

<span id="an_14:15">14:15</span> En die verdere geskiedenis van Joas,
wat hy gedoen het, en sy magtige dade en hoe hy teen Amásia, die koning
van Juda, geveg het, is dit nie beskrywe in die Kroniekboek van die
konings van Israel nie?

<span id="an_14:16">14:16</span> En Joas het ontslaap met sy vaders en
is begrawe in Samaría by die konings van Israel; en sy seun Jeróbeam het
in sy plek koning geword.

<span id="an_14:17">14:17</span> En Amásia, die seun van Joas, die
koning van Juda, het ná die dood van Joas, die seun van Jóahas, die
koning van Israel, vyftien jaar gelewe.

<span id="an_14:18">14:18</span> En die verdere geskiedenis van Amásia,
is dit nie beskrywe in die Kroniekboek van die konings van Juda nie?

<span id="an_14:19">14:19</span> En hulle het 'n sameswering in
Jerusalem teen hom gesmee, sodat hy na Lagis gevlug het; maar hulle het
agter hom aan gestuur na Lagis en hom daar gedood.

<span id="an_14:20">14:20</span> En hulle het hom op perde vervoer, en
hy is begrawe in Jerusalem by sy vaders in die stad van Dawid.

<span id="an_14:21">14:21</span> En die hele volk van Juda het Asárja
geneem, wat toe sestien jaar oud was, en hom koning gemaak in die plek
van sy vader Amásia.

<span id="an_14:22">14:22</span> Hy het Elat gebou en weer aan Juda
teruggebring, nadat die koning met sy vaders ontslaap het.

<span id="an_14:23">14:23</span> In die vyftiende jaar van Amásia, die
seun van Joas, die koning van Juda, het Jeróbeam, die seun van Joas, die
koning van Israel, in Samaría koning geword--een en veertig jaar lank.

<span id="an_14:24">14:24</span> En hy het gedoen wat verkeerd was in
die oë van die HERE, hy het nie afgewyk van al die sondes van Jeróbeam,
die seun van Nebat, wat Israel laat sondig het nie.

<span id="an_14:25">14:25</span> Hy het die grondgebied van Israel
herower van die ingang na Hamat af tot by die see van die Vlakte,
volgens die woord van die HERE, die God van Israel, wat Hy gespreek het
deur die diens van sy dienskneg Jona, die seun van Amíttai, die profeet,
wat uit Gat-Hefer was.

<span id="an_14:26">14:26</span> Want die HERE het gesien dat die
ellende van Israel baie bitter was en dit met almal sonder uitsondering
gedaan was en Israel geen helper gehad het nie.

<span id="an_14:27">14:27</span> En die HERE het nog nie gespreek dat Hy
die naam van Israel onder die hemel sou uitdelg nie; daarom het Hy hulle
verlos deur Jeróbeam, die seun van Joas.

<span id="an_14:28">14:28</span> En die verdere geskiedenis van Jeróbeam
en alles wat hy gedoen het, en sy magtige dade, hoe hy geveg en hoe hy
Damaskus en Hamat van Juda aan Israel teruggebring het, is dit nie
beskrywe in die Kroniekboek van die konings van Israel nie?

<span id="an_14:29">14:29</span> En Jeróbeam het ontslaap met sy vaders,
met die konings van Israel, en sy seun Sagaría het in sy plek koning
geword.

<span id="an_15:1">15:1</span> In die sewe en twintigste jaar van
Jeróbeam, die koning van Israel, het Asárja, die seun van Amásia, die
koning van Juda, koning geword.

<span id="an_15:2">15:2</span> Hy was sestien jaar oud toe hy koning
geword het, en twee en vyftig jaar het hy in Jerusalem geregeer; en die
naam van sy moeder was Jególja, van Jerusalem.

<span id="an_15:3">15:3</span> En hy het gedoen wat reg was in die oë
van die HERE, net soos sy vader Amásia gedoen het.

<span id="an_15:4">15:4</span> Net die hoogtes is nie afgeskaf nie; die
volk het nog geoffer en op die hoogtes rook laat opgaan.

<span id="an_15:5">15:5</span> En die HERE het die koning aangetas,
sodat hy melaats was tot die dag van sy dood toe; en hy het in 'n
afgesonderde huis gewoon, terwyl Jotam, die seun van die koning, oor die
paleis was en reg gespreek het oor die volk van die land.

<span id="an_15:6">15:6</span> En die verdere geskiedenis van Asárja en
alles wat hy gedoen het, is dit nie beskrywe in die Kroniekboek van die
konings van Juda nie?

<span id="an_15:7">15:7</span> En Asárja het ontslaap met sy vaders, en
hy is begrawe by sy vaders in die stad van Dawid; en sy seun Jotam het
in sy plek koning geword.

<span id="an_15:8">15:8</span> In die agt en dertigste jaar van Asárja,
die koning van Juda, het Sagaría, die seun van Jeróbeam, oor Israel
koning geword in Samaría--ses maande lank.

<span id="an_15:9">15:9</span> En hy het gedoen wat verkeerd was in die
oë van die HERE soos sy vaders gedoen het; hy het nie afgewyk van die
sondes van Jeróbeam, die seun van Nebat, wat Israel laat sondig het nie.

<span id="an_15:10">15:10</span> En Sallum, die seun van Jabes, het 'n
sameswering teen hom gesmee en hom voor die oë van die volk verslaan en
hom gedood en in sy plek koning geword.

<span id="an_15:11">15:11</span> En die verdere geskiedenis van Sagaría,
kyk, dit is beskrywe in die Kroniekboek van die konings van Israel.

<span id="an_15:12">15:12</span> Dit was die woord van die HERE wat Hy
tot Jehu gespreek het, naamlik: Seuns van die vierde geslag sal vir jou
op die troon van Israel sit. En dit was so.

<span id="an_15:13">15:13</span> Sallum, die seun van Jabes, het in die
nege en dertigste jaar van Ussía, die koning van Juda, koning geword en
'n maand lank in Samaría geregeer.

<span id="an_15:14">15:14</span> Daarna het Menáhem, die seun van Gadi,
van Tirsa opgetrek en in Samaría gekom en Sallum, die seun van Jabes, in
Samaría verslaan en hom gedood en in sy plek koning geword.

<span id="an_15:15">15:15</span> En die verdere geskiedenis van Sallum
en sy sameswering wat hy gesmee het, kyk, dit is beskrywe in die
Kroniekboek van die konings van Israel.

<span id="an_15:16">15:16</span> Toe het Menáhem Tifsag verslaan met
almal wat daarin was, en die grondgebied daarvan, van Tirsa af; omdat
hulle nie vir hom oopgemaak het nie; hy het dit verslaan en al die
swanger vroue daarvan laat oopsny.

<span id="an_15:17">15:17</span> In die nege en dertigste jaar van
Asárja, die koning van Juda, het Menáhem, die seun van Gadi, koning oor
Israel geword in Samaría--tien jaar lank.

<span id="an_15:18">15:18</span> En hy het gedoen wat verkeerd was in
die oë van die HERE; hy het al sy dae nie afgewyk van die sondes van
Jeróbeam, die seun van Nebat, wat Israel laat sondig het nie.

<span id="an_15:19">15:19</span> Pul, die koning van Assirië, het die
land oorval, en Menáhem het aan Pul duisend talente silwer gegee, dat sy
hande met hom sou wees om die koningskap in sy hand te versterk.

<span id="an_15:20">15:20</span> En Menáhem het oor Israel, al die
persone van vermoë, die geld verdeel om dit aan die koning van Assirië
te gee: vyftig sikkels silwer vir elke man; toe het die koning van
Assirië omgedraai en nie daar in die land gebly nie.

<span id="an_15:21">15:21</span> En die verdere geskiedenis van Menáhem
en alles wat hy gedoen het, is dit nie beskrywe in die Kroniekboek van
die konings van Israel nie?

<span id="an_15:22">15:22</span> En Menáhem het ontslaap met sy vaders,
en sy seun Pekáhia het in sy plek koning geword.

<span id="an_15:23">15:23</span> In die vyftigste jaar van Asárja, die
koning van Juda, het Pekáhia, die seun van Menáhem, koning oor Israel
geword in Samaría--twee jaar lank.

<span id="an_15:24">15:24</span> En hy het gedoen wat verkeerd was in
die oë van die HERE; hy het nie afgewyk van die sondes van Jeróbeam, die
seun van Nebat, wat Israel laat sondig het nie.

<span id="an_15:25">15:25</span> En Peka, die seun van Remália, sy
adjudant, het 'n sameswering teen hom gesmee en hom in Samaría in die
vesting van die koning se huis verslaan saam met Argob en met Arje; en
vyftig man uit die kinders van die Gileadiete was saam met hom; en hy
het hom gedood en in sy plek koning geword.

<span id="an_15:26">15:26</span> En die verdere geskiedenis van Pekáhia
en alles wat hy gedoen het, kyk, dit is beskrywe in die Kroniekboek van
die konings van Israel.

<span id="an_15:27">15:27</span> In die twee en vyftigste jaar van
Asárja, die koning van Juda, het Peka, die seun van Remália, koning
geword oor Israel in Samaría--twintig jaar lank.

<span id="an_15:28">15:28</span> En hy het gedoen wat verkeerd was in
die oë van die HERE; hy het nie afgewyk van die sondes van Jeróbeam, die
seun van Nebat, wat Israel laat sondig het nie.

<span id="an_15:29">15:29</span> In die dae van Peka, die koning van
Israel, het Tiglat-Piléser, die koning van Assirië, gekom en Ijon
ingeneem en Abel-Bet-Máäga en Janóag en Kedes en Hasor en Gílead en
Galiléa, die hele land Náftali; en hy het hulle in ballingskap weggevoer
na Assirië toe.

<span id="an_15:30">15:30</span> En Hoséa, die seun van Ela, het 'n
sameswering gesmee teen Peka, die seun van Remália, en hom verslaan en
hom gedood en in sy plek koning geword, in die twintigste jaar van
Jótam, die seun van Ussía.

<span id="an_15:31">15:31</span> En die verdere geskiedenis van Peka en
alles wat hy gedoen het, kyk, dit is beskrywe in die Kroniekboek van die
konings van Israel.

<span id="an_15:32">15:32</span> In die tweede jaar van Peka, die seun
van Remália, die koning van Israel, het Jotam, die seun van Ussía, die
koning van Juda, koning geword.

<span id="an_15:33">15:33</span> Vyf en twintig jaar was hy oud toe hy
koning geword het, en sestien jaar het hy in Jerusalem geregeer; en die
naam van sy moeder was Jerúsa, die dogter van Sadok.

<span id="an_15:34">15:34</span> En hy het gedoen wat reg was in die oë
van die HERE; net soos sy vader Ussía gedoen het, het hy gedoen.

<span id="an_15:35">15:35</span> Net die hoogtes is nie afgeskaf nie;
die volk het nog op die hoogtes geoffer en rook laat opgaan; dit is hy
wat die Boonste Poort van die huis van die HERE gebou het.

<span id="an_15:36">15:36</span> En die verdere geskiedenis van Jotam en
alles wat hy gedoen het, is dit nie beskrywe in die Kroniekboek van die
konings van Juda nie?

<span id="an_15:37">15:37</span> In dié dae het die HERE Resin, die
koning van Aram, en Peka, die seun van Remália, teen Juda begin stuur.

<span id="an_15:38">15:38</span> En Jotam het ontslaap met sy vaders en
is begrawe by sy vaders in die stad van sy vader Dawid; en sy seun Agas
het in sy plek koning geword.

<span id="an_16:1">16:1</span> In die sewentiende jaar van Peka, die
seun van Remália, het Agas, die seun van Jotam, die koning van Juda,
koning geword.

<span id="an_16:2">16:2</span> Twintig jaar was Agas oud toe hy koning
geword het, en sestien jaar het hy in Jerusalem geregeer en nie gedoen
wat reg was in die oë van die HERE sy God soos sy vader Dawid nie.

<span id="an_16:3">16:3</span> Maar hy het gewandel in die weg van die
konings van Israel; ja, hy het selfs sy seun deur die vuur laat deurgaan
volgens die gruwels van die nasies wat die HERE voor die kinders van
Israel uit verdryf het.

<span id="an_16:4">16:4</span> Hy het ook geoffer en rook laat opgaan op
die hoogtes en op die heuwels en onder elke groen boom.

<span id="an_16:5">16:5</span> Toe het Resin, die koning van Aram, en
Peka, die seun van Remália, die koning van Israel, opgetrek na Jerusalem
om te veg, en hulle het Agas ingesluit; maar hulle kon nie veg nie.

<span id="an_16:6">16:6</span> In dieselfde tyd het Resin, die koning
van Aram, Elat aan Aram gebring en die Jode uit Elat verdrywe; en die
Edomiete het in Elat gekom en daar gaan woon tot vandag toe.

<span id="an_16:7">16:7</span> Agas stuur toe boodskappers na
Tiglat-Piléser, die koning van Assirië, om te sê: Ek is u dienaar en u
seun; kom op en verlos my uit die hand van die koning van Aram en uit
die hand van die koning van Israel wat teen my optree.

<span id="an_16:8">16:8</span> Tegelykertyd neem Agas die silwer en die
goud wat te vinde was in die huis van die HERE en in die skatkamers van
die huis van die koning en stuur dit as 'n geskenk aan die koning van
Assirië.

<span id="an_16:9">16:9</span> En die koning van Assirië het na hom
geluister, en die koning van Assirië het teen Damaskus opgetrek en dit
verower en hulle in ballingskap weggevoer na Kir en Resin gedood.

<span id="an_16:10">16:10</span> Toe trek koning Agas Tiglat-Piléser,
die koning van Assirië, tegemoet na Damaskus; en nadat hy die altaar
gesien het wat in Damaskus was, stuur koning Agas aan die priester Uría
'n tekening en afbeelding van die altaar volgens die hele inrigting
daarvan.

<span id="an_16:11">16:11</span> En die priester Uría het die altaar
gebou--geheel en al volgens opdrag van koning Agas uit Damaskus, so het
die priester Uría gedoen voor die koms van koning Agas uit Damaskus.

<span id="an_16:12">16:12</span> En toe die koning van Damaskus af kom
en die koning die altaar sien, het die koning nader gekom na die altaar
en daarop geklim.

<span id="an_16:13">16:13</span> En hy het sy brandoffer en sy spysoffer
aan die brand gesteek en sy drankoffer uitgegiet en die bloed van sy eie
dankoffers teen die altaar uitgegooi.

<span id="an_16:14">16:14</span> Maar die koperaltaar wat voor die
aangesig van die HERE was, het hy van die voorkant van die huis gebring,
tussen sy altaar en die huis van die HERE uit, en dit aan die noordekant
van sy altaar gesit.

<span id="an_16:15">16:15</span> En koning Agas het hom, die priester
Uría, bevel gegee en gesê: Steek op die groot altaar aan die brand die
môrebrandoffer en die aandspysoffer en die koning se brandoffer en sy
spysoffer en die brandoffer van die hele volk van die land en hulle
spysoffer en hulle drankoffers; en gooi al die bloed van brandoffers en
al die bloed van slagoffers daarteen uit; maar die koperaltaar sal vir
my wees om verder te oorweeg.

<span id="an_16:16">16:16</span> En die priester Uría het gedoen net
soos koning Agas beveel het.

<span id="an_16:17">16:17</span> En koning Agas het die sluitplate van
die afspoelwaentjies weggesny en die waskom van hulle afgeneem, en die
see het hy van die koperbeeste wat daaronder was, afgelig en dit op 'n
klipvloer gesit.

<span id="an_16:18">16:18</span> En die oordekte gang vir die sabbat wat
by die tempel gebou is, en die buitenste ingang van die koning, het hy
uit die huis van die HERE verwyder ter wille van die koning van Assirië.

<span id="an_16:19">16:19</span> En die verdere geskiedenis van Agas,
wat hy gedoen het, is dit nie beskrywe in die Kroniekboek van die
konings van Juda nie?

<span id="an_16:20">16:20</span> En Agas het ontslaap met sy vaders en
is by sy vaders begrawe in die stad van Dawid, en sy seun Hiskía het in
sy plek koning geword.

<span id="an_17:1">17:1</span> In die twaalfde jaar van Agas, die koning
van Juda, het Hoséa, die seun van Ela, in Samaría oor Israel koning
geword--nege jaar lank.

<span id="an_17:2">17:2</span> En hy het gedoen wat verkeerd was in die
oë van die HERE, maar nie soos die konings van Israel wat voor hom was
nie.

<span id="an_17:3">17:3</span> Teen hom het Salmanéser, die koning van
Assirië, opgetrek, en Hoséa het sy dienaar geword en aan hom belasting
betaal.

<span id="an_17:4">17:4</span> Maar die koning van Assirië het by Hoséa
'n sameswering ontdek, dat hy boodskappers gestuur het na So, die koning
van Egipte, en nie aan die koning van Assirië belasting betaal het soos
jaar vir jaar nie; daarom het die koning van Assirië hom opgesluit en
hom in die gevangenis laat bind.

<span id="an_17:5">17:5</span> En die koning van Assirië het opgetrek
deur die hele land en opgetrek na Samaría en dit drie jaar lank beleër.

<span id="an_17:6">17:6</span> In die negende jaar van Hoséa het die
koning van Assirië Samaría ingeneem en Israel in ballingskap weggevoer
na Assirië en hulle laat woon in Halag en aan die Habor, die rivier van
Gosan, en in die stede van Medië.

<span id="an_17:7">17:7</span> Want die kinders van Israel het gesondig
teen die HERE hulle God wat hulle uit Egipteland onder die hand van
Farao uit, die koning van Egipte, laat optrek het; en hulle het ander
gode gevrees

<span id="an_17:8">17:8</span> en gewandel volgens die insettinge van
die nasies wat die HERE voor die kinders van Israel uit verdryf het, en
van die konings van Israel wat dit bewerk het.

<span id="an_17:9">17:9</span> En die kinders van Israel het heimlik
volbring wat nie reg was teenoor die HERE hulle God nie; en hulle het
vir hul hoogtes gebou in al hulle stede, van wagtoring af tot versterkte
stad.

<span id="an_17:10">17:10</span> En hulle het vir hul klippilare en
heilige boomstamme opgerig op elke hoë heuwel en onder elke groen boom.

<span id="an_17:11">17:11</span> En hulle het daar offerrook laat
opgaan, op al die hoogtes, soos die nasies wat die HERE voor hulle uit
weggevoer het, en verkeerde dinge gedoen om die HERE te terg.

<span id="an_17:12">17:12</span> En hulle het die drekgode gedien
waarvan die HERE vir hulle gesê het: Julle mag dit nie doen nie.

<span id="an_17:13">17:13</span> En die HERE het Israel en Juda
gewaarsku deur die diens van elke profeet en elke siener en gesê: Bekeer
julle van jul verkeerde weë en onderhou my gebooie, my insettinge,
volgens die hele wet wat Ek julle vaders beveel het, en wat Ek deur die
diens van my diensknegte, die profete, vir julle gestuur het.

<span id="an_17:14">17:14</span> Maar hulle het nie geluister nie en hul
nek verhard soos die nek van hul vaders wat nie op die HERE hulle God
vertrou het nie.

<span id="an_17:15">17:15</span> En hulle het sy insettinge en sy
verbond verwerp wat Hy met hulle vaders gesluit het, en sy getuienisse
waarmee Hy hulle gewaarsku het, en agter nietige afgode aan geloop en
self nietig geword, en agter die nasies aan wat rondom hulle was, van
wie die HERE hulle beveel het om nie soos hulle te maak nie.

<span id="an_17:16">17:16</span> En hulle het al die gebooie van die
HERE hulle God verlaat en vir hulle gegote beelde, twee kalwers, gemaak,
ja, 'n heilige boomstam gemaak en gebuig voor die hele leër van die
hemel en Baäl gedien.

<span id="an_17:17">17:17</span> En hulle het hul seuns en hul dogters
deur die vuur laat deurgaan en met waarsêery omgegaan en voortekens
verklaar en hulleself verkoop om te doen wat verkeerd was in die oë van
die HERE, om Hom te terg.

<span id="an_17:18">17:18</span> So het die HERE dan baie toornig op
Israel geword, sodat Hy hulle van sy aangesig verwyder het; niks het
oorgebly nie as net die stam van Juda alleen.

<span id="an_17:19">17:19</span> Selfs Juda het die gebooie van die HERE
hulle God nie gehou nie, maar gewandel in die insettinge van Israel wat
hulle gemaak het.

<span id="an_17:20">17:20</span> Daarom het die HERE die hele geslag van
Israel verwerp en hulle verneder en hulle in die hand van rowers
oorgegee totdat Hy hulle van sy aangesig weggewerp het.

<span id="an_17:21">17:21</span> Want Hy het Israel van die huis van
Dawid afgeskeur, en hulle het Jeróbeam, die seun van Nebat, koning
gemaak; en Jeróbeam het Israel agter die HERE weggetrek en hulle 'n
groot sonde laat doen.

<span id="an_17:22">17:22</span> En die kinders van Israel het gewandel
in al die sondes van Jeróbeam wat hy gedoen het, hulle het daar nie van
afgewyk nie;

<span id="an_17:23">17:23</span> totdat die HERE Israel van sy aangesig
verwyder het soos Hy gespreek het deur al sy diensknegte, die profete;
en Israel is in ballingskap uit sy land weggevoer na Assirië, tot vandag
toe.

<span id="an_17:24">17:24</span> En die koning van Assirië het uit Babel
en uit Kuta en uit Awa en uit Hamat en Sefarváim mense ingevoer en laat
woon in die stede van Samaría, in die plek van die kinders van Israel:
hulle het Samaría in besit geneem en in sy stede gaan woon.

<span id="an_17:25">17:25</span> En in die begin van hulle vestiging
daar het hulle die HERE nie gevrees nie. Toe stuur die HERE leeus onder
hulle, en dié het onder hulle sommige gedood.

<span id="an_17:26">17:26</span> Daarna het hulle aan die koning van
Assirië gesê: Die nasies wat u weggevoer en in die stede van Samaría
laat woon het, ken nie die verpligting teenoor die God van die land nie;
daarom het Hy leeus onder hulle gestuur, en kyk, dié maak hulle dood,
omdat hulle die verpligting teenoor die God van die land nie ken nie.

<span id="an_17:27">17:27</span> Toe gee die koning van Assirië bevel en
sê: Bring een van die priesters daarheen wat julle daarvandaan weggevoer
het, dat hulle daar kan gaan woon en dat hy hulle die verpligting
teenoor die God van die land kan leer.

<span id="an_17:28">17:28</span> En een van die priesters wat uit
Samaría weggevoer is, het gekom en hom in Bet-el gevestig en hulle
geleer hoe hulle die HERE moet vrees.

<span id="an_17:29">17:29</span> Maar hulle het, elke nasie, sy eie god
gemaak en in die tempels van die hoogtes opgestel wat die Samaritane
gebou het; elke nasie in hul stede waarin hulle woonagtig was:

<span id="an_17:30">17:30</span> die manne van Babel het Sukkot-Benot
gemaak, en die manne van Kut het Nergal gemaak, en die manne van Hamat
het Asíma gemaak,

<span id="an_17:31">17:31</span> en die Awiete het Nibhas en Tartak
gemaak. En die Sefarviete het hulle seuns vir Adramméleg en Anamméleg,
die gode van Sefarváim, in die vuur verbrand.

<span id="an_17:32">17:32</span> Hulle het die HERE ook gevrees en vir
hulle priesters van die hoogtes uit al hul stande aangestel, wat vir
hulle in die tempels van die hoogtes diens doen.

<span id="an_17:33">17:33</span> Hulle het die HERE gevrees en hulle eie
gode gedien volgens die gebruik van die nasies waar hulle vandaan
weggevoer is.

<span id="an_17:34">17:34</span> Tot vandag toe handel hulle volgens die
vroeëre gebruike: hulle vrees die HERE nie, en handel ook nie volgens
hulle insettinge en volgens hulle gebruike nie, of volgens die wet en
volgens die gebod wat die HERE die kinders van Jakob beveel het, aan wie
Hy die naam Israel gegee het.

<span id="an_17:35">17:35</span> Tog het die HERE met hulle 'n verbond
gesluit en hulle bevel gegee en gesê: Julle mag geen ander gode vrees of
julle voor hulle neerbuig of hulle dien of aan hulle offer nie.

<span id="an_17:36">17:36</span> Maar die HERE wat julle uit Egipteland
laat optrek het met groot krag en met 'n uitgestrekte arm, Hom moet
julle vrees en voor Hom buig en aan Hom offer.

<span id="an_17:37">17:37</span> En die insettinge en die verordeninge
en die wet en die gebod wat Hy julle voorgeskrywe het, moet julle altyd
sorgvuldig onderhou, maar ander gode mag julle nie vrees nie.

<span id="an_17:38">17:38</span> En die verbond wat Ek met julle gesluit
het, mag julle nie vergeet nie, en julle mag ander gode nie vrees nie.

<span id="an_17:39">17:39</span> Maar die HERE julle God moet julle
vrees, en Hy sal julle verlos uit die hand van al julle vyande.

<span id="an_17:40">17:40</span> Hulle het egter nie geluister nie en
volgens hul vroeër gebruik gehandel.

<span id="an_17:41">17:41</span> So het hierdie nasies dan die HERE
gevrees en hulle gesnede beelde gedien; ook hulle kinders en hulle
kindskinders doen soos hulle vaders gedoen het, tot vandag toe.

<span id="an_18:1">18:1</span> En in die derde jaar van Hoséa, die seun
van Ela, die koning van Israel, het Hiskía, die seun van Agas, die
koning van Juda, koning geword.

<span id="an_18:2">18:2</span> Vyf en twintig jaar was hy oud toe hy
koning geword het, en nege en twintig jaar het hy in Jerusalem geregeer;
en die naam van sy moeder was Abi, 'n dogter van Sagaría.

<span id="an_18:3">18:3</span> En hy het gedoen wat reg was in die oë
van die HERE net soos sy vader Dawid gedoen het.

<span id="an_18:4">18:4</span> Hy het die hoogtes afgeskaf en die
klippilare verbreek en die heilige boomstamme omgekap en die koperslang
wat Moses gemaak het, stukkend gestamp, omdat die kinders van Israel tot
op dié dae daarvoor offerrook laat opgaan het; en hy het dit Nehústan
genoem.

<span id="an_18:5">18:5</span> Hy het op die HERE, die God van Israel,
vertrou, sodat onder al die konings van Juda ná hom en die wat voor hom
gewees het, niemand soos hy was nie.

<span id="an_18:6">18:6</span> Ja, hy het die HERE aangehang sonder om
van Hom af te wyk en sy gebooie onderhou wat die HERE Moses beveel het.

<span id="an_18:7">18:7</span> En die HERE was met hom; waar hy ook heen
uittrek, was hy voorspoedig; en hy het in opstand gekom teen die koning
van Assirië en hom nie gedien nie.

<span id="an_18:8">18:8</span> Hy het die Filistyne verslaan tot by Gasa
en sy grondgebied, van wagtoring af tot versterkte stad.

<span id="an_18:9">18:9</span> Maar in die vierde jaar van koning
Hiskía--dit was die sewende jaar van Hoséa, die seun van Ela, die koning
van Israel--het Salmanéser, die koning van Assirië, teen Samaría
opgetrek en dit beleër;

<span id="an_18:10">18:10</span> en hulle het dit ingeneem aan die einde
van drie jaar; in die sesde jaar van Hiskía--dit was die negende jaar
van Hoséa, die koning van Israel--is Samaría ingeneem.

<span id="an_18:11">18:11</span> En die koning van Assirië het Israel in
ballingskap weggevoer na Assirië en hulle laat bly in Halag en aan die
Habor, die rivier van Gosan, en in die stede van Medië;

<span id="an_18:12">18:12</span> omdat hulle nie gehoorsaam was aan die
stem van die HERE hulle God nie, maar sy verbond oortree het--alles wat
Moses, die kneg van die HERE, beveel het--sonder om daarna te luister en
te handel.

<span id="an_18:13">18:13</span> Maar in die veertiende jaar van koning
Hiskía het Sánherib, die koning van Assirië, opgetrek teen al die
versterkte stede van Juda en dit verower.

<span id="an_18:14">18:14</span> Toe laat Hiskía, die koning van Juda,
die koning van Assirië na Lagis weet: Ek het gesondig; trek terug van my
af weg; wat u my oplê, sal ek lewer. En die koning van Assirië het aan
Hiskía, die koning van Juda, drie honderd talente silwer en dertig
talente goud opgelê.

<span id="an_18:15">18:15</span> En Hiskía het al die silwer gegee wat
in die huis van die HERE te vinde was en in die skatkamers van die huis
van die koning.

<span id="an_18:16">18:16</span> In dieselfde tyd het Hiskía die goud
van die deure in die tempel van die HERE afgesny en van die deurposte
wat Hiskía, die koning van Juda, oorgetrek het, en dit aan die koning
van Assirië gegee.

<span id="an_18:17">18:17</span> Toe stuur die koning van Assirië die
tartan en die rábsaris en die rábsake uit Lagis met 'n swaar leër na
koning Hiskía na Jerusalem toe; en hulle het opgetrek en by Jerusalem
gekom. En toe hulle optrek en aankom, het hulle gaan staan by die
watervoor van die Boonste Dam wat aan die grootpad van die Bleikveld lê.

<span id="an_18:18">18:18</span> En hulle het na die koning geroep.
Daarop gaan Éljakim, die seun van Hilkía, wat oor die paleis was, en
Sebna, die skrywer, en Joa, die seun van Asaf, die kanselier, uit na
hulle toe.

<span id="an_18:19">18:19</span> En die rábsake sê vir hulle: Sê tog vir
Hiskía: So spreek die groot koning, die koning van Assirië! Wat is dit
vir 'n vertroue wat jy koester?

<span id="an_18:20">18:20</span> Dink jy dat net lippetaal raad en
dapperheid vir die oorlog is? Op wie vertrou jy nou, dat jy teen my in
opstand kom?

<span id="an_18:21">18:21</span> Kyk nou, jy vertrou op dié geknakte
rietstok, op Egipte, wat, as iemand daarop leun, in sy hand ingaan en
dit deurboor; so is Farao, die koning van Egipte, vir almal wat op hom
vertrou.

<span id="an_18:22">18:22</span> Maar as julle vir my sê: Ons vertrou op
die HERE onse God--is dit nie Hy wie se hoogtes en wie se altare Hiskía
verwyder het nie deur aan Juda en Jerusalem te sê: Voor hierdie altaar
in Jerusalem moet julle buig?

<span id="an_18:23">18:23</span> Nou dan, wed tog met my heer, die
koning van Assirië, en ek sal jou twee duisend perde gee as jy vir jou
ruiters daarop kan lewer.

<span id="an_18:24">18:24</span> Hoe sal jy dan die aanval van 'n enkele
goewerneur van my heer se geringste dienaars afslaan? Maar jy vertrou op
Egipte vir strydwaens en perderuiters!

<span id="an_18:25">18:25</span> Het ek nou sonder die HERE opgetrek
teen hierdie plek om dit te verwoes? Die HERE het vir my gesê: Trek op
teen hierdie land en verwoes dit.

<span id="an_18:26">18:26</span> Toe sê Éljakim, die seun van Hilkía, en
Sebna en Joa aan die rábsake: Praat tog met u dienaars Aramees, want ons
verstaan dit; en moenie met ons Joods praat voor die ore van die
manskappe wat op die muur is nie.

<span id="an_18:27">18:27</span> Maar die rábsake sê vir hulle: Het my
heer my na jou heer en na jou gestuur om hierdie woorde te spreek? Is
dit nie na die manne wat op die muur sit, dat hulle hul eie drek kan eet
en hul eie water kan drink saam met julle nie?

<span id="an_18:28">18:28</span> Toe gaan die rábsake staan en roep
hardop in die Joodse taal; en hy spreek en sê: Hoor die woord van die
groot koning, die koning van Assirië!

<span id="an_18:29">18:29</span> So sê die koning: Laat Hiskía julle nie
bedrieg nie, want hy sal julle nie uit sy hand kan red nie.

<span id="an_18:30">18:30</span> En Hiskía moet julle nie op die HERE
laat vertrou nie deur te sê: Die HERE sal ons sekerlik red, en hierdie
stad sal nie in die hand van die koning van Assirië oorgegee word nie.

<span id="an_18:31">18:31</span> Luister nie na Hiskía nie; want so sê
die koning van Assirië: Sluit met my vriendskap en trek uit na my toe en
eet elkeen van sy wingerdstok en elkeen van sy vyeboom en drink elkeen
die water van sy put,

<span id="an_18:32">18:32</span> totdat ek julle kom haal na 'n land
soos julle land, 'n land van koring en mos, 'n land van brood en
wingerde, 'n land van olyfbome en heuning; dan sal julle lewe en nie
sterwe nie; en luister nie na Hiskía nie, want hy verlei julle deur te
sê: Die HERE sal ons red.

<span id="an_18:33">18:33</span> Het die gode van die nasies elkeen sy
land ooit gered uit die hand van die koning van Assirië?

<span id="an_18:34">18:34</span> Waar is die gode van Hamat en Arpad?
Waar is die gode van Sefarváim, Hena en Iwa, dat hulle Samaría uit my
hand kon gered het?

<span id="an_18:35">18:35</span> Wie is daar onder al die gode van die
lande wat hulle land uit my hand gered het, dat die HERE Jerusalem uit
my hand sou red?

<span id="an_18:36">18:36</span> Maar die manskappe het stilgebly en hom
niks geantwoord nie; want dit was die bevel van die koning: Julle moet
hom nie antwoord nie.

<span id="an_18:37">18:37</span> Toe het Éljakim, die seun van Hilkía,
wat oor die paleis was, en Sebna, die skrywer, en Joa, die seun van
Asaf, die kanselier, met geskeurde klere by Hiskía gekom en hom die
woorde van die rábsake te kenne gegee.

<span id="an_19:1">19:1</span> En toe koning Hiskía dit hoor, het hy sy
klere geskeur en hom met 'n roukleed bedek en in die huis van die HERE
gegaan.

<span id="an_19:2">19:2</span> Daarna stuur hy Éljakim wat oor die
paleis was, en Sebna, die skrywer, en die oudstes van die priesters, met
rouklere bedek, na die profeet Jesaja, die seun van Amos.

<span id="an_19:3">19:3</span> En hulle sê vir hom: So sê Hiskía: Vandag
is 'n dag van benoudheid en straf en lastering; want die kinders het
gekom tot by die geboorte, maar daar is geen krag om te baar nie.

<span id="an_19:4">19:4</span> Miskien sal die HERE u God al die woorde
hoor van die rábsake wat deur sy heer, die koning van Assirië, gestuur
is om die lewende God te smaad, en sal Hy hom straf oor die woorde wat
die HERE u God gehoor het; hef dan 'n gebed op vir die oorblyfsel wat
nog aanwesig is.

<span id="an_19:5">19:5</span> En toe die dienaars van koning Hiskía by
Jesaja kom,

<span id="an_19:6">19:6</span> sê Jesaja vir hulle: So moet julle jul
heer antwoord: So spreek die HERE: Vrees nie vir die woorde wat jy
gehoor het, waarmee die dienaars van die koning van Assirië My gelaster
het nie.

<span id="an_19:7">19:7</span> Kyk, Ek sal 'n gees in hom gee, dat hy 'n
gerug hoor en na sy land terugtrek, en Ek sal hom in sy land deur die
swaard laat val.

<span id="an_19:8">19:8</span> Daarop het die rábsake teruggegaan en die
koning van Assirië aangetref terwyl hy besig was om te veg teen Libna;
want hy het gehoor dat hy van Lagis af weggetrek het.

<span id="an_19:9">19:9</span> En toe hy van Tirháka, die koning van
Kus, hoor sê: Kyk, hy het uitgetrek om teen u te veg--stuur hy weer
boodskappers na Hiskía met die opdrag:

<span id="an_19:10">19:10</span> So moet julle aan Hiskía, die koning
van Juda, sê: Laat u God op wie u vertrou, u nie bedrieg nie deur te sê:
Jerusalem sal nie in die hand van die koning van Assirië oorgegee word
nie.

<span id="an_19:11">19:11</span> Kyk, u het self gehoor wat die konings
van Assirië aan al die lande gedoen het deur dit met die banvloek te
tref, en sou u gered word?

<span id="an_19:12">19:12</span> Het die gode van die nasies wat my
vaders uitgeroei het, hulle gered--Gosan en Haran en Resef en die
kinders van Eden wat in Telássar was?

<span id="an_19:13">19:13</span> Waar is die koning van Hamat en die
koning van Arpad en die koning van die stad Sefarváim, van Hena en Iwa?

<span id="an_19:14">19:14</span> En toe Hiskía die brief uit die hand
van die boodskappers ontvang en dit gelees het, het hy opgegaan na die
huis van die HERE; en Hiskía het dit voor die aangesig van die HERE
uitgesprei.

<span id="an_19:15">19:15</span> En Hiskía het voor die aangesig van die
HERE gebid en gesê: HERE, God van Israel, wat op die gérubs troon, U
alleen is die God van al die koninkryke van die aarde, U het die hemel
en die aarde gemaak!

<span id="an_19:16">19:16</span> o HERE, neig u oor en luister. Open u
oë, HERE, en kyk; en hoor die woorde van Sánherib, wat hy gestuur het om
die lewende God te smaad!

<span id="an_19:17">19:17</span> Waarlik, HERE, die konings van Assirië
het die nasies en hulle land verwoes

<span id="an_19:18">19:18</span> en hulle gode in die vuur gegooi; want
dit was geen gode nie, maar werk van mensehande, hout en klip; daarom
kon hulle dit vernietig.

<span id="an_19:19">19:19</span> Verlos ons dan nou tog uit sy hand,
HERE onse God, dat al die koninkryke van die aarde kan weet dat U, HERE,
alleen God is.

<span id="an_19:20">19:20</span> Toe laat Jesaja, die seun van Amos,
Hiskía weet: So spreek die HERE, die God van Israel: Wat jy tot My gebid
het insake Sánherib, die koning van Assirië, het Ek gehoor.

<span id="an_19:21">19:21</span> Dit is die woord wat die HERE oor hom
gespreek het: Die jonkvrou, die dogter van Sion, verag jou, bespot jou;
agter jou skud die dogter van Jerusalem die hoof.

<span id="an_19:22">19:22</span> Wie het jy gesmaad en gelaster? En teen
wie het jy die stem verhef en jou oë hoogmoedig opgehef? Teen die
Heilige van Israel!

<span id="an_19:23">19:23</span> Deur jou boodskappers het jy die HERE
gesmaad en gesê: Met die menigte van my waens het ék die hoogte van die
berge opgeklim, die uithoeke van die Líbanon, en ek het sy statige
seders, die keur van sy sipresse, omgekap en deurgedring tot in sy
diepste skuilhoeke, sy bos wat is soos 'n tuin.

<span id="an_19:24">19:24</span> Ék het gegrawe en vreemde waters
gedrink, en met my voetsole laat ek al die Nylstrome van Egipte opdroog.

<span id="an_19:25">19:25</span> Het jy dit nie gehoor nie? Van lankal
het Ek dit gereedgemaak, van die dae van die voortyd af beskik. Nou het
Ek dit laat kom, dat jy versterkte stede kon verwoes tot puinhope.

<span id="an_19:26">19:26</span> En hulle inwoners was magteloos, het
verskrik en beskaamd gestaan; hulle was soos plante van die veld en
groen grassies, soos gras op die dakke en brandkoring voordat dit are
skiet.

<span id="an_19:27">19:27</span> Maar Ek ken jou sit en jou uitgaan en
jou ingaan en hoe jy teen My raas.

<span id="an_19:28">19:28</span> Omdat jy teen My raas en jou trotsheid
opgekom het in my ore, daarom sal Ek my haak in jou neus sit en my toom
tussen jou lippe en jou terugbring met die pad waarmee jy gekom het.

<span id="an_19:29">19:29</span> En dit sal vir jou die teken wees: Eet
hierdie jaar wat vanself opslaan, en in die tweede jaar wat dan nog
opkom; maar in die derde jaar--saai en oes en plant wingerde en eet die
vrugte daarvan.

<span id="an_19:30">19:30</span> Dan sal die vrygeraaktes wat oorgebly
het van die huis van Juda, weer wortel skiet ondertoe en vrugte dra
boontoe.

<span id="an_19:31">19:31</span> Want uit Jerusalem sal 'n oorblyfsel
uitgaan en vrygeraaktes van die berg Sion. Die ywer van die HERE van die
leërskare sal dit doen.

<span id="an_19:32">19:32</span> Daarom, so sê die HERE aangaande die
koning van Assirië: Hy sal in hierdie stad nie inkom en daar geen pyl in
skiet en dit met geen skild aanval en daar geen wal teen opgooi nie.

<span id="an_19:33">19:33</span> Met die pad wat hy gekom het, sal hy
teruggaan; maar in hierdie stad sal hy nie inkom nie, spreek die HERE.

<span id="an_19:34">19:34</span> En Ek sal hierdie stad beskut, om dit
te verlos, ter wille van My en my kneg Dawid.

<span id="an_19:35">19:35</span> En in dieselfde nag het die engel van
die HERE uitgetrek en in die laer van die Assiriërs honderd vyf en
tagtig duisend verslaan; en toe hulle die môre vroeg hul klaarmaak--was
dit almal dooie liggame!

<span id="an_19:36">19:36</span> En Sánherib, die koning van Assirië,
het opgebreek en weggetrek en teruggegaan en in Ninevé gebly.

<span id="an_19:37">19:37</span> En toe hy hom neerbuig in die tempel
van sy god Nisrog, het sy seuns Adramméleg en Saréser hom met die swaard
neergeslaan; maar hulle het ontvlug na die land Ararat; en sy seun
Esar-Haddon het in sy plek koning geword.

<span id="an_20:1">20:1</span> In dié dae het Hiskía dodelik siek
geword; en Jesaja, die seun van Amos, die profeet, het by hom gekom en
vir hom gesê: So spreek die HERE: Gee bevel aan jou huis, want jy sal
sterwe en nie lewe nie.

<span id="an_20:2">20:2</span> Toe draai hy sy gesig na die muur, en hy
het gebid tot die HERE en gesê:

<span id="an_20:3">20:3</span> Ag, HERE, dink tog daaraan dat ek voor u
aangesig in trou en met 'n volkome hart gewandel het en gedoen het wat
goed is in u oë. En Hiskía het bitterlik geween.

<span id="an_20:4">20:4</span> En Jesaja het die middelste voorhof nog
nie uitgegaan nie of die woord van die HERE het tot hom gekom en gesê:

<span id="an_20:5">20:5</span> Draai om en sê vir Hiskía, die vors van
my volk: So spreek die HERE, die God van jou vader Dawid: Ek het jou
gebed gehoor, Ek het jou trane gesien; kyk, Ek sal jou gesond maak; op
die derde dag sal jy opgaan na die huis van die HERE.

<span id="an_20:6">20:6</span> En Ek sal vyftien jaar by jou dae byvoeg
en jou en hierdie stad uit die hand van die koning van Assirië red, en
ook hierdie stad beskut ter wille van My en my kneg Dawid.

<span id="an_20:7">20:7</span> Verder sê Jesaja: Bring 'n vyekoek; en
hulle het dit gaan haal en op die sweer gesit, en hy het gesond geword.

<span id="an_20:8">20:8</span> Hiskía het vir Jesaja gevra: Wat is die
teken dat die HERE my gesond sal maak, en dat ek op die derde dag sal
opgaan na die huis van die HERE?

<span id="an_20:9">20:9</span> En Jesaja antwoord: Dit sal vir jou die
teken van die kant van die HERE wees dat die HERE die woord sal volbring
wat Hy gespreek het: Moet die skaduwee tien grade vooruit gaan, of moet
dit tien grade agteruit gaan?

<span id="an_20:10">20:10</span> Toe sê Jehiskía: Dit is maklik vir die
skaduwee om tien grade te daal; nee, maar laat die skaduwee teruggaan,
tien grade agteruit.

<span id="an_20:11">20:11</span> En Jesaja, die profeet, het die HERE
aangeroep, en Hy het die skaduwee op die grade waarlangs dit op die
grade van Agas se sonnewyser gedaal het, laat teruggaan, tien grade
agteruit.

<span id="an_20:12">20:12</span> In dié tyd het Beródag-Báladan, die
seun van Báladan, die koning van Babel, 'n brief en 'n geskenk aan
Hiskía gestuur; want hy het gehoor dat Hiskía siek was.

<span id="an_20:13">20:13</span> En Hiskía het na hulle geluister en
hulle sy hele skathuis laat sien, die silwer en die goud en die speserye
en die kosbare olie en sy wapenhuis en alles wat in sy skatkamers te
vinde was; daar was niks in sy huis of in sy hele ryk wat Hiskía hulle
nie laat sien het nie.

<span id="an_20:14">20:14</span> Toe kom die profeet Jesaja na koning
Hiskía en sê vir hom: Wat het hierdie manne gesê, en waarvandaan het
hulle na u gekom? En Hiskía antwoord: Uit 'n ver land het hulle gekom,
uit Babel.

<span id="an_20:15">20:15</span> En hy sê: Wat het hulle in u huis
gesien? En Hiskía antwoord: Alles wat in my huis is, het hulle gesien;
daar is niks in my skatkamers wat ek hulle nie laat sien het nie.

<span id="an_20:16">20:16</span> En Jesaja sê vir Hiskía: Hoor die woord
van die HERE!

<span id="an_20:17">20:17</span> Kyk, daar kom dae dat alles wat in jou
huis is en wat jou vaders tot vandag toe opgehoop het, na Babel
weggevoer sal word; daar sal niks oorbly nie, sê die HERE.

<span id="an_20:18">20:18</span> En van jou seuns wat uit jou sal
voortkom, wat jy sal verwek, sal hulle neem, dat hulle hofdienaars word
in die paleis van die koning van Babel.

<span id="an_20:19">20:19</span> Toe sê Hiskía vir Jesaja: Die woord van
die HERE wat u gespreek het, is goed. Ook sê hy: Waarom dan nie, as daar
maar vrede en bestendigheid in my dae sal wees!

<span id="an_20:20">20:20</span> En die verdere geskiedenis van Hiskía
en al sy magtige dade, en hoe hy die dam en die watervoor gemaak en die
water in die stad gebring het, is dit nie beskrywe in die Kroniekboek
van die konings van Juda nie?

<span id="an_20:21">20:21</span> En Hiskía het ontslaap met sy vaders,
en sy seun Manasse het in sy plek koning geword.

<span id="an_21:1">21:1</span> Manasse was twaalf jaar oud toe hy koning
geword het, en hy het vyf en vyftig jaar in Jerusalem geregeer; en die
naam van sy moeder was Hefsíba.

<span id="an_21:2">21:2</span> En hy het gedoen wat verkeerd was in die
oë van die HERE, volgens die gruwels van die nasies wat die HERE voor
die kinders van Israel uit verdrywe het.

<span id="an_21:3">21:3</span> En hy het die hoogtes weer gebou wat sy
vader Hiskía verniel het, en altare opgerig vir Baäl en 'n heilige
boomstam gemaak, soos Agab, die koning van Israel, gemaak het, en hom
gebuig voor die hele leër van die hemel en hulle gedien;

<span id="an_21:4">21:4</span> ook het hy altare gebou in die huis van
die HERE, waarvan die HERE gesê het: In Jerusalem sal Ek my Naam vestig.

<span id="an_21:5">21:5</span> En hy het altare gebou vir die hele leër
van die hemel in altwee die voorhowe van die huis van die HERE;

<span id="an_21:6">21:6</span> ook sy seun deur die vuur laat deurgaan
en met goëlery en verklarings van voortekens omgegaan en dodebesweerders
en waarsêers aangestel; hy het baie gedoen wat verkeerd was in die oë
van die HERE om Hom te terg.

<span id="an_21:7">21:7</span> Hy het ook 'n gesnede beeld van Asjéra
wat deur hom gemaak is, in die tempel gesit, waarvan die HERE vir Dawid
en sy seun Salomo gesê het: In hierdie huis en in Jerusalem wat Ek
verkies het uit al die stamme van Israel, sal Ek vir ewig my Naam
vestig.

<span id="an_21:8">21:8</span> En Ek sal die voet van Israel nie meer
laat rondswerwe uit die land wat Ek aan hulle vaders gegee het nie, as
hulle net sorgvuldig handel volgens alles wat Ek hulle beveel het, en
volgens die hele wet wat my kneg Moses hulle beveel het.

<span id="an_21:9">21:9</span> Maar hulle het nie geluister nie; en
Manasse het hulle verlei om meer kwaad te doen as die nasies wat die
HERE voor die kinders van Israel uit verdelg het.

<span id="an_21:10">21:10</span> Toe het die HERE deur die diens van sy
knegte, die profete, gespreek en gesê:

<span id="an_21:11">21:11</span> Omdat Manasse, die koning van Juda,
hierdie gruwels gedoen het--erger as alles wat die Amoriete gedoen het
wat voor hom was, en selfs Juda laat sondig het deur sy drekgode--

<span id="an_21:12">21:12</span> daarom, so sê die HERE, die God van
Israel: Kyk, Ek sal 'n onheil oor Jerusalem en Juda bring, waarvan
elkeen wat dit hoor, se twee ore sal tuit.

<span id="an_21:13">21:13</span> En Ek sal oor Jerusalem die meetsnoer
van Samaría span en die skietlood van die huis van Agab, en Jerusalem
wegvee soos 'n mens 'n skottel uitvee: hy vee dit uit en keer dit
onderstebo.

<span id="an_21:14">21:14</span> En Ek sal die oorblyfsels van my
erfdeel verwerp en hulle in die hand van hul vyande oorgee, sodat hulle
vir al hul vyande 'n buit en 'n plundering sal word;

<span id="an_21:15">21:15</span> omdat hulle gedoen het wat verkeerd was
in my oë, en My gedurig geterg het van die dag af dat hulle vaders uit
Egipte uitgetrek het, tot vandag toe.

<span id="an_21:16">21:16</span> En Manasse het ook vreeslik baie
onskuldige bloed vergiet totdat hy Jerusalem van end tot end daarmee
gevul het, behalwe sy sonde waarmee hy Juda laat sondig het om te doen
wat verkeerd was in die oë van die HERE.

<span id="an_21:17">21:17</span> En die verdere geskiedenis van Manasse
en alles wat hy gedoen het, en sy sonde wat hy begaan het, is dit nie
beskrywe in die Kroniekboek van die konings van Juda nie?

<span id="an_21:18">21:18</span> En Manasse het ontslaap met sy vaders
en is begrawe in die tuin van sy huis, in die tuin van Ussa; en sy seun
Amon het in sy plek koning geword.

<span id="an_21:19">21:19</span> Amon was twee en twintig jaar oud toe
hy koning geword het, en hy het twee jaar in Jerusalem geregeer; en die
naam van sy moeder was Mesullémet, 'n dogter van Harus, uit Jotba.

<span id="an_21:20">21:20</span> En hy het gedoen wat verkeerd was in
die oë van die HERE, soos sy vader Manasse gedoen het.

<span id="an_21:21">21:21</span> En hy het geheel en al gewandel in die
weg wat sy vader bewandel het, en die drekgode gedien wat sy vader
gedien het en hom voor hulle neergebuig.

<span id="an_21:22">21:22</span> En hy het die HERE, die God van sy
vaders, verlaat en nie in die weg van die HERE gewandel nie.

<span id="an_21:23">21:23</span> En die dienaars van Amon het 'n
sameswering teen hom gesmee en die koning in sy huis omgebring.

<span id="an_21:24">21:24</span> Maar die volk van die land het al die
samesweerders teen koning Amon doodgeslaan, en die volk van die land het
sy seun Josía in sy plek koning gemaak.

<span id="an_21:25">21:25</span> En die verdere geskiedenis van Amon,
wat hy gedoen het, is dit nie beskrywe in die Kroniekboek van die
konings van Juda nie?

<span id="an_21:26">21:26</span> En hy is begrawe in sy graf, in die
tuin van Ussa; en sy seun Josía het in sy plek koning geword.

<span id="an_22:1">22:1</span> Josía was agt jaar oud toe hy koning
geword het, en het een en dertig jaar in Jerusalem geregeer; en die naam
van sy moeder was Jedída, 'n dogter van Adája, uit Boskat.

<span id="an_22:2">22:2</span> En hy het gedoen wat reg was in die oë
van die HERE en geheel en al in die weg van sy vader Dawid gewandel en
nie regs of links afgewyk nie.

<span id="an_22:3">22:3</span> En in die agttiende jaar van koning Josía
het die koning Safan, die skrywer, die seun van Asália, die seun van
Mesúllam, in die huis van die HERE gestuur en gesê:

<span id="an_22:4">22:4</span> Gaan op na Hilkía, die hoëpriester, en
laat hy die geld optel wat in die huis van die HERE gebring is, wat die
drumpelwagters versamel het uit die volk,

<span id="an_22:5">22:5</span> en laat hulle dit oorhandig aan die
uitvoerders van die werk wat aangestel is oor die huis van die HERE,
sodat hulle dit kan gee aan die wat die werk doen, wat in die huis van
die HERE is om die bouvallige plekke van die huis te herstel,

<span id="an_22:6">22:6</span> aan die skrynwerkers en bouers en
messelaars, en om hout en gekapte klippe te koop om die huis te herstel.

<span id="an_22:7">22:7</span> Maar daar is nie met hulle afgereken oor
die geld wat in hulle hand gegee is nie, want hulle het met getrouheid
gehandel.

<span id="an_22:8">22:8</span> Toe sê die hoëpriester Hilkía vir Safan,
die skrywer: Ek het die wetboek in die huis van die HERE gevind; en
Hilkía het die boek aan Safan gegee, en hy het dit gelees.

<span id="an_22:9">22:9</span> Daarna het Safan, die skrywer, by die
koning gekom en die koning antwoord gebring en gesê: U dienaars het die
geld uitgeskud wat in die huis te vinde was, en dit oorhandig aan die
uitvoerders van die werk wat aangestel is oor die huis van die HERE.

<span id="an_22:10">22:10</span> Daarop gee Safan, die skrywer, die
koning te kenne en sê: Die priester Hilkía het my 'n boek gegee. En
Safan het dit aan die koning voorgelees.

<span id="an_22:11">22:11</span> En toe die koning die woorde van die
wetboek hoor, het hy sy klere geskeur;

<span id="an_22:12">22:12</span> en die koning het bevel gegee aan
Hilkía, die priester, en Ahíkam, die seun van Safan, en Agbor, die seun
van Migája, en Safan, die skrywer, en Asája, die dienaar van die koning,
en gesê:

<span id="an_22:13">22:13</span> Gaan raadpleeg die HERE vir my en vir
die volk en vir die hele Juda oor die woorde van hierdie boek wat gevind
is; want die grimmigheid van die HERE is groot wat teen ons ontvlam het,
omdat ons vaders nie geluister het na die woorde van hierdie boek om te
handel volgens alles wat ons voorgeskrywe is nie.

<span id="an_22:14">22:14</span> Toe gaan die priester Hilkía en Ahíkam
en Agbor en Safan en Asája na die profetes Hulda, die vrou van Sallum,
die seun van Tikwa, die seun van Harhas, die klerebewaarder--sy het in
Jerusalem in die Nuwe Stad gewoon--en hulle het met haar gespreek.

<span id="an_22:15">22:15</span> En sy sê aan hulle: So spreek die HERE,
die God van Israel: Sê aan die man wat julle na my gestuur het--

<span id="an_22:16">22:16</span> so spreek die HERE: Kyk, Ek bring 'n
onheil oor hierdie plek en oor sy inwoners, al die woorde van die boek
wat die koning van Juda gelees het;

<span id="an_22:17">22:17</span> omdat hulle My verlaat en vir ander
gode offerrook laat opgaan het, om My met al hul handewerk te terg;
daarom sal my grimmigheid ontvlam teen hierdie plek en nie uitgeblus
word nie.

<span id="an_22:18">22:18</span> Maar aan die koning van Juda wat julle
stuur om die HERE te raadpleeg, aan hom moet julle só sê: So spreek die
HERE, die God van Israel: Wat die woorde betref wat jy gehoor het--

<span id="an_22:19">22:19</span> omdat jou hart week is en jy jou voor
die aangesig van die HERE verneder het toe jy hoor wat Ek oor hierdie
plek en oor sy inwoners gespreek het, dat hulle 'n voorwerp van
verbasing en vervloeking sal word, en omdat jy jou klere geskeur en voor
my aangesig geween het, daarom het Ék ook verhoor, spreek die HERE.

<span id="an_22:20">22:20</span> Daarom, kyk, Ek sal jou by jou vaders
versamel, en jy sal met vrede in jou graf versamel word, en jou oë sal
al die onheil nie aansien wat Ek oor hierdie plek bring nie. En hulle
het die koning antwoord gebring.

<span id="an_23:1">23:1</span> Toe het die koning gestuur, en hulle het
al die oudstes van Juda en Jerusalem by hom versamel.

<span id="an_23:2">23:2</span> En die koning het opgegaan in die huis
van die HERE en al die manne van Juda en al die inwoners van Jerusalem
saam met hom, en die priesters en die profete en die hele volk, klein en
groot; en hy het al die woorde van die verbondsboek wat in die huis van
die HERE gevind is, voor hulle ore gelees.

<span id="an_23:3">23:3</span> En die koning het op die verhoog gaan
staan en die verbond voor die aangesig van die HERE gesluit om die HERE
te volg en sy gebooie en sy getuienisse en sy insettinge met die hele
hart en met die hele siel te onderhou, om die woorde van hierdie verbond
wat in hierdie boek geskrywe is, te bevestig. En die hele volk het
toegetree tot die verbond.

<span id="an_23:4">23:4</span> Toe gee die koning die hoëpriester Hilkía
en die priesters van die tweede rang en die drumpelwagters bevel om uit
die tempel van die HERE al die voorwerpe uit te bring wat gemaak is vir
Baäl en Asjéra en die hele leër van die hemel; en hy het dit buitekant
Jerusalem in die velde van Kidron verbrand en die as daarvan na Bet-el
laat dra.

<span id="an_23:5">23:5</span> En hy het die afgodspriesters uitgeroei
wat deur die konings van Juda aangestel was om op die hoogtes in die
stede van Juda en in die omgewing van Jerusalem rook te laat opgaan, en
ook die wat vir Baäl, vir die son en die maan en die sterrebeelde en die
hele leër van die hemel offerrook laat opgaan het.

<span id="an_23:6">23:6</span> En hy het die Asjéra uit die huis van die
HERE buitekant Jerusalem uitgebring na die spruit Kidron en dit by die
spruit Kidron verbrand en dit tot stof vermaal en sy stof gegooi op die
algemene begraafplaas.

<span id="an_23:7">23:7</span> En hy het die huise van die skandseuns
afgebreek wat in die huis van die HERE was, waar die vroue tente geweef
het vir Asjéra.

<span id="an_23:8">23:8</span> En hy het al die priesters uit die stede
van Juda laat kom en die hoogtes verontreinig waar die priesters
offerrook laat opgaan het, van Geba af tot by Berséba, en die hoogtes
van die poorte afgebreek, die wat by die ingang van die poort van Jósua,
die owerste van die stad, was en die wat aan 'n mens se linkerhand in
die stadspoort was.

<span id="an_23:9">23:9</span> Die priesters van die hoogtes mag egter
nie op die altaar van die HERE in Jerusalem geklim het nie, maar hulle
het ongesuurde brode onder hulle broers geëet.

<span id="an_23:10">23:10</span> Hy het ook Tofet verontreinig wat in
die dal van die kinders van Hinnom was, sodat niemand sy seun of sy
dogter vir Molog deur die vuur sou laat deurgaan nie.

<span id="an_23:11">23:11</span> En hy het die perde uitgeroei wat die
konings van Juda gegee het tot verering van die son, by die ingang van
die huis van die HERE, by die kamer van Natan-Meleg, die hofdienaar, in
die aanbousel; en die waens van die son het hy met vuur verbrand.

<span id="an_23:12">23:12</span> Verder, die altare wat op die dak van
die bo-kamer van Agas was, wat die konings van Juda gemaak het, en die
altare wat Manasse in die twee voorhowe van die huis van die HERE gemaak
het, het die koning afgebreek en dit daarvandaan verbrysel en die stof
daarvan in die spruit Kidron gegooi.

<span id="an_23:13">23:13</span> En die hoogtes wat oos van Jerusalem
was, suid van die Berg van Bederf, wat Salomo, die koning van Israel,
gebou het vir Astarte, die verfoeisel van die Sidoniërs, en vir Kamos,
die verfoeisel van die Moabiete, en vir Milkom, die gruwel van die
kinders van Ammon, het die koning verontreinig.

<span id="an_23:14">23:14</span> Hy het ook die klippilare stukkend
gebreek en die heilige boomstamme omgekap en hulle plek met mensbene
opgevul.

<span id="an_23:15">23:15</span> En ook die altaar wat in Bet-el was,
die hoogte wat Jeróbeam, die seun van Nebat, gebou het, wat Israel laat
sondig het, ook daardie altaar en die hoogte het hy afgebreek en die
hoogte verbrand; hy het dit tot stof vermaal en die heilige boomstam
verbrand.

<span id="an_23:16">23:16</span> En toe Josía hom omdraai, sien hy die
grafte wat daar op die berg was; en hy het die bene uit die grafte laat
haal en op die altaar verbrand en dit verontreinig, volgens die woord
van die HERE wat verkondig is deur die man van God wat hierdie woorde
uitgeroep het.

<span id="an_23:17">23:17</span> Toe sê hy: Wat is dit vir 'n grafsteen
wat ek daar sien? En die manne van die stad antwoord hom: Dit is die
graf van die man van God wat uit Juda gekom en hierdie dinge uitgeroep
het wat teen die altaar van Bet-el gedoen het.

<span id="an_23:18">23:18</span> Daarop sê hy: Laat hom met rus, laat
niemand sy bene verroer nie. En hulle het sy bene met die bene van die
profeet wat uit Samaría gekom het, met rus gelaat.

<span id="an_23:19">23:19</span> En ook al die tempels van die hoogtes
wat in die stede van Samaría was, wat die konings van Israel gebou het
om die HERE te terg, het Josía afgeskaf en daarmee gehandel
ooreenkomstig alles wat hy in Bet-el gedoen het.

<span id="an_23:20">23:20</span> En al die priesters van die hoogtes wat
daar was, het hy op die altare geslag en mensbene daarop verbrand en na
Jerusalem teruggegaan.

<span id="an_23:21">23:21</span> Toe gee die koning die hele volk bevel
en sê: Hou pasga vir die HERE julle God soos geskrywe is in hierdie
verbondsboek.

<span id="an_23:22">23:22</span> Want soos hierdie pasga is daar nie een
gehou van die dae van die Rigters af wat Israel gerig het, en gedurende
al die dae van die konings van Israel en die konings van Juda nie;

<span id="an_23:23">23:23</span> maar in die agttiende jaar van koning
Josía is hierdie pasga vir die HERE in Jerusalem gehou.

<span id="an_23:24">23:24</span> Ook het Josía die dodebesweerders en
die waarsêers en die huisgode en die drekgode en al die verfoeisels wat
in die land van Juda en in Jerusalem te sien was, uitgeroei, om die
woorde van die wet te bevestig wat geskrywe is in die boek wat die
priester Hilkía in die huis van die HERE gekry het.

<span id="an_23:25">23:25</span> En voor hom was daar geen koning soos
hy nie wat hom tot die HERE bekeer het met sy hele hart en met sy hele
siel en met al sy krag volgens die hele wet van Moses, en ná hom het nie
een soos hy opgestaan nie.

<span id="an_23:26">23:26</span> Nogtans het die HERE Hom nie afgewend
van sy groot toorngloed waarmee sy toorn teen Juda ontvlam het oor al
die terginge waarmee Manasse Hom geterg het nie.

<span id="an_23:27">23:27</span> En die HERE het gesê: Ek sal Juda ook
van my aangesig verwyder soos Ek Israel verwyder het; en Ek sal hierdie
stad Jerusalem verwerp wat Ek verkies het, en die huis waarvan Ek gesê
het: My Naam sal daar wees.

<span id="an_23:28">23:28</span> En die verdere geskiedenis van Josía en
alles wat hy gedoen het, is dit nie beskrywe in die Kroniekboek van die
konings van Juda nie?

<span id="an_23:29">23:29</span> In sy dae het Farao Nego, die koning
van Egipte, teen die koning van Assirië opgetrek na die Eufraatrivier;
en koning Josía het hom tegemoetgetrek, maar dié het hom gedood by
Megíddo net toe hy hom sien.

<span id="an_23:30">23:30</span> En sy dienaars het hom dood vervoer van
Megíddo af en hom in Jerusalem gebring en hom in sy graf begrawe; en die
volk van die land het Jóahas, die seun van Josía, geneem en hom gesalf
en hom in die plek van sy vader koning gemaak.

<span id="an_23:31">23:31</span> Drie en twintig jaar was Jóahas oud toe
hy koning geword het, en drie maande het hy in Jerusalem geregeer; en
die naam van sy moeder was Hamútal, die dogter van Jeremía, uit Libna.

<span id="an_23:32">23:32</span> En hy het gedoen wat verkeerd was in
die oë van die HERE net soos sy vaders gedoen het.

<span id="an_23:33">23:33</span> Maar Farao Nego het hom in Ribla, in
die land Hamat, gevange gehou, dat hy in Jerusalem nie sou regeer nie,
en die land 'n boete opgelê van honderd talente silwer en 'n talent
goud.

<span id="an_23:34">23:34</span> En Farao Nego het Éljakim, die seun van
Josía, koning gemaak in die plek van sy vader Josía en sy naam verander
in Jójakim, maar Jóahas saamgeneem. So het hy dan in Egipte gekom en
daar gesterwe.

<span id="an_23:35">23:35</span> En die silwer en die goud het Jójakim
aan Farao gelewer; maar hy het die grond gewaardeer om die geld volgens
die bevel van Farao te lewer; volgens wat elkeen geskat is, het hy die
silwer en die goud van die bevolking van die land ingevorder om aan
Farao Nego te lewer.

<span id="an_23:36">23:36</span> Vyf en twintig jaar was Jójakim oud toe
hy koning geword het, en elf jaar het hy in Jerusalem geregeer; en die
naam van sy moeder was Sebúdda, 'n dogter van Pedája, uit Ruma.

<span id="an_23:37">23:37</span> En hy het gedoen wat verkeerd was in
die oë van die HERE net soos sy vaders gedoen het.

<span id="an_24:1">24:1</span> In sy dae het Nebukadnésar, die koning
van Babel, opgetrek, en Jójakim het drie jaar lank sy dienaar geword;
daarna het hy weer teen hom gerebelleer.

<span id="an_24:2">24:2</span> Toe stuur die HERE die bendes van die
Chaldeërs teen hom en die bendes van die Arameërs en die bendes van die
Moabiete en die bendes van die kinders van Ammon--Hy stuur hulle teen
Juda om dit te verdelg volgens die woord van die HERE wat hy gespreek
het deur die diens van sy knegte, die profete.

<span id="an_24:3">24:3</span> Sekerlik het dit volgens die bevel van
die HERE oor Juda gekom, om hulle van sy aangesig te verwyder vanweë die
sondes van Manasse, volgens alles wat hy gedoen het;

<span id="an_24:4">24:4</span> en ook oor die onskuldige bloed wat hy
vergiet het, sodat hy Jerusalem met onskuldige bloed gevul het; daarom
wou die HERE nie vergewe nie.

<span id="an_24:5">24:5</span> En die verdere geskiedenis van Jójakim en
alles wat hy gedoen het, is dit nie beskrywe in die Kroniekboek van die
konings van Juda nie?

<span id="an_24:6">24:6</span> En Jójakim het ontslaap met sy vaders, en
sy seun Jójagin het in sy plek koning geword.

<span id="an_24:7">24:7</span> En die koning van Egipte het nie verder
meer uit sy land uitgetrek nie, want die koning van Babel het van die
spruit van Egipte af tot by die Eufraatrivier alles geneem wat aan die
koning van Egipte behoort het.

<span id="an_24:8">24:8</span> Agttien jaar was Jójagin oud toe hy
koning geword het, en hy het drie maande in Jerusalem geregeer; en die
naam van sy moeder was Nehústa, 'n dogter van Élnatan, van Jerusalem.

<span id="an_24:9">24:9</span> En hy het gedoen wat verkeerd was in die
oë van die HERE net soos sy vader gedoen het.

<span id="an_24:10">24:10</span> In dié tyd het die dienaars van
Nebukadnésar, die koning van Babel, na Jerusalem opgetrek en die stad is
beleër.

<span id="an_24:11">24:11</span> En toe Nebukadnésar, die koning van
Babel, by die stad kom, terwyl sy dienaars dit beleër,

<span id="an_24:12">24:12</span> het Jójagin, die koning van Juda,
uitgegaan na die koning van Babel, hy en sy moeder en sy dienaars en sy
owerstes en sy hofdienaars, en die koning van Babel het hom gevange
geneem in die agtste jaar van sy regering.

<span id="an_24:13">24:13</span> En hy het daarvandaan uitgebring al die
skatte van die huis van die HERE en die skatte van die huis van die
koning en al die goud van die voorwerpe afgesny wat Salomo, die koning
van Israel, gemaak het in die tempel van die HERE, soos die HERE
gespreek het.

<span id="an_24:14">24:14</span> En hy het die hele Jerusalem weggevoer
en al die owerstes en al die mense van vermoë, tien duisend ballinge, en
al die smede en die slotmakers; niemand het oorgebly nie, behalwe die
arm mense van die land.

<span id="an_24:15">24:15</span> En hy het Jójagin in ballingskap
weggevoer na Babel, en ook die moeder van die koning en die vroue van
die koning en sy hofdienaars; ook die magtiges van die land het hy in
ballingskap uit Jerusalem na Babel laat gaan.

<span id="an_24:16">24:16</span> En al die mense van vermoë, sewe
duisend, en die smede en die slotmakers, duisend, almal helde wat oorlog
kan voer--dié het die koning van Babel in ballingskap na Babel gebring.

<span id="an_24:17">24:17</span> En die koning van Babel het Mattánja,
die oom van Jójagin, in sy plek koning gemaak en sy naam verander in
Sedekía.

<span id="an_24:18">24:18</span> Een en twintig jaar was Sedekía oud toe
hy koning geword het, en hy het elf jaar in Jerusalem geregeer; en die
naam van sy moeder was Hamútal, 'n dogter van Jeremía, uit Libna.

<span id="an_24:19">24:19</span> En hy het gedoen wat verkeerd was in
die oë van die HERE net soos Jójakim gedoen het.

<span id="an_24:20">24:20</span> Want weens die toorn van die HERE het
dit oor Jerusalem en Juda gekom, totdat Hy hulle van sy aangesig
weggewerp het. En Sedekía het teen die koning van Babel gerebelleer.

<span id="an_25:1">25:1</span> En in die negende jaar van sy regering,
in die tiende maand, op die tiende van die maand, het Nebukadnésar, die
koning van Babel, gekom, hy en sy hele leër, teen Jerusalem en daarteen
laer opgeslaan en daarteen skanse rondom gebou.

<span id="an_25:2">25:2</span> En die stad het in beleëring geraak tot
die elfde jaar van koning Sedekía.

<span id="an_25:3">25:3</span> Op die negende van die vierde maand, toe
die hongersnood sterk was in die stad en die mense van die land geen
brood gehad het nie,

<span id="an_25:4">25:4</span> is in die stad ingebreek, en al die
krygsmanne is in die nag deur die poort, tussen die twee mure wat by die
koning se tuin is, terwyl die Chaldeërs rondom teen die stad was; en die
koning het getrek op pad na die Vlakte toe.

<span id="an_25:5">25:5</span> Maar die leër van die Chaldeërs het die
koning agternagejaag en hom in die vlaktes van Jérigo ingehaal, en sy
hele leër is van hom af verstrooi.

<span id="an_25:6">25:6</span> Toe vang hulle die koning en bring hom op
na die koning van Babel, na Ribla toe, en hulle het vonnis oor hom
uitgespreek.

<span id="an_25:7">25:7</span> En hulle het die seuns van Sedekía voor
sy oë geslag. En hy het die oë van Sedekía laat verblind en hom met
koperkettings gebind en hom na Babel gebring.

<span id="an_25:8">25:8</span> En in die vyfde maand, op die sewende van
die maand--dit was die negentiende jaar van koning Nebukadnésar, die
koning van Babel--het Nebusarádan, die owerste van die lyfwag, die
dienaar van die koning van Babel, in Jerusalem gekom.

<span id="an_25:9">25:9</span> En hy het die huis van die HERE en die
huis van die koning verbrand; ook al die huise van Jerusalem, ja, elke
groot huis met vuur verbrand.

<span id="an_25:10">25:10</span> En die hele leër van die Chaldeërs wat
by die owerste van die lyfwag was, het die mure van Jerusalem rondom
omgegooi.

<span id="an_25:11">25:11</span> En die res van die volk wat in die stad
oorgebly het, en die oorlopers wat na die koning van Babel oorgeloop
het--die oorblyfsel van die menigte het Nebusarádan, die owerste van die
lyfwag, in ballingskap weggevoer.

<span id="an_25:12">25:12</span> Maar uit die armes van die land het die
owerste van die lyfwag sommige laat agterbly as wynboere en as
landbouers.

<span id="an_25:13">25:13</span> Verder het die Chaldeërs die
koperpilare wat in die huis van die HERE was, en die afspoelwaentjies en
die kopersee wat in die huis van die HERE was, stukkend gebreek en die
koper daarvan na Babel weggevoer.

<span id="an_25:14">25:14</span> Ook het hulle weggeneem die potte en
skoppe en messe en rookpanne en al die kopergereedskap waarmee die diens
verrig is.

<span id="an_25:15">25:15</span> En die owerste van die lyfwag het
weggeneem die vuurpanne en die komme--wat van pure goud en van pure
silwer was--

<span id="an_25:16">25:16</span> die twee pilare, die een see en die
afspoelwaentjies wat Salomo vir die huis van die HERE gemaak het--die
koper van al hierdie voorwerpe kon nie geweeg word nie.

<span id="an_25:17">25:17</span> Die hoogte van een pilaar was agttien
el, en 'n kapiteel van koper was daarop, en die hoogte van die kapiteel
was drie el; met vlegwerk en granaatjies op die kapiteel rondom, alles
van koper; en net so aan die tweede pilaar, met die vlegwerk.

<span id="an_25:18">25:18</span> Verder het die owerste van die lyfwag
Serája, die hoofpriester, geneem en Sefánja, die tweede priester, en die
drie drumpelwagters.

<span id="an_25:19">25:19</span> En uit die stad het hy geneem een
hofdienaar wat oor die krygsmanne aangestel was, en vyf man uit die wat
die koning se aangesig gesien het, wat in die stad aanwesig was, en die
skrywer van die leërowerste wat die mense van die land vir krygsdiens
oproep, en sestig man van die mense van die land wat in die stad
aanwesig was.

<span id="an_25:20">25:20</span> Toe Nebusarádan, die owerste van die
lyfwag, hulle neem, het hy hulle na die koning van Babel, na Ribla
gebring.

<span id="an_25:21">25:21</span> En die koning van Babel het hulle
neergeslaan en hulle gedood in Ribla, in die land Hamat. En Juda is uit
sy land in ballingskap weggevoer.

<span id="an_25:22">25:22</span> En wat die mense betref wat in die land
Juda oorgebly het, wat Nebukadnésar, die koning van Babel, laat agterbly
het, oor hulle het hy Gedálja, die seun van Ahíkam, die seun van Safan,
aangestel.

<span id="an_25:23">25:23</span> En toe al die owerstes van die leërs,
hulle en die manne, hoor dat die koning van Babel Gedálja aangestel het,
kom hulle na Gedálja, na Mispa, naamlik: Ismael, die seun van Netánja,
en Jóhanan, die seun van Karéag, en Serája, die seun van Tánhumet, die
Netofatiet, en Jaäsánja, die seun van die Maägatiet, hulle met hul
manne.

<span id="an_25:24">25:24</span> En Gedálja het vir hulle en hul manne
gesweer en aan hulle gesê: Wees nie bevrees vir die dienaars van die
Chaldeërs nie, bly in die land en dien die koning van Babel; dan sal dit
met julle goed gaan.

<span id="an_25:25">25:25</span> Maar in die sewende maand het Ismael,
die seun van Netánja, die seun van Elisáma, uit die koninklike geslag,
gekom en tien manne saam met hom en Gedálja doodgeslaan, ook die Jode en
die Chaldeërs wat saam met hom in Mispa was.

<span id="an_25:26">25:26</span> Toe het die hele volk, klein en groot,
hulle gereedgemaak, saam met die owerstes van die leërs, en na Egipte
gegaan, want hulle was bevrees vir die Chaldeërs.

<span id="an_25:27">25:27</span> En in die sewe en dertigste jaar van
die ballingskap van Jójagin, die koning van Juda, in die twaalfde maand,
op die sewe en twintigste van die maand, het Evil-Meródag, die koning
van Babel, in die jaar van sy troonsbestyging, Jójagin, die koning van
Juda, uit die gevangenis verhef.

<span id="an_25:28">25:28</span> En hy het vriendelik met hom gespreek
en sy stoel gesit bokant die stoel van die konings wat by hom in Babel
was.

<span id="an_25:29">25:29</span> En hy het sy gevangenisklere verwissel;
en hy het gedurigdeur brood voor sy aangesig geëet, al die dae van sy
lewe.

<span id="an_25:30">25:30</span> En aangaande sy lewensonderhoud, 'n
vaste lewensonderhoud is hom toegestaan deur die koning na die eis van
elke dag, al die dae van sy lewe.

------------------------------------------------------------------------

[Next: 1 Chronicles](ch1)
