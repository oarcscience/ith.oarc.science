[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jo3)  [Next](rev) 

------------------------------------------------------------------------

### Afrikaans Bible: Jude

<span id="an_1:1">1:1</span> Judas, 'n dienskneg van Jesus Christus en
broer van Jakobus, aan die wat geroep, in God die Vader geheilig en vir
Jesus Christus bewaar is:

<span id="an_1:2">1:2</span> Mag barmhartigheid en vrede en liefde vir
julle vermenigvuldig word!

<span id="an_1:3">1:3</span> Geliefdes, terwyl ek alle ywer aanwend om
aan julle oor ons gemeenskaplike saligheid te skrywe, het ek die
noodsaaklikheid gevoel om julle deur my skrywe te vermaan om kragtig te
stry vir die geloof wat eenmaal aan die heiliges oorgelewer is.

<span id="an_1:4">1:4</span> Want sekere mense het ingesluip wat lank
tevore al opgeskryf is vir hierdie oordeel, goddelose mense wat die
genade van onse God verander in ongebondenheid, en die enigste Heerser,
God, en onse Here Jesus Christus verloën.

<span id="an_1:5">1:5</span> Maar ek wil julle daaraan herinner, al weet
julle dit nou eenmaal, dat die Here, nadat Hy die volk uit Egipteland
gered het, daarna die wat ongelowig was, omgebring het.

<span id="an_1:6">1:6</span> En die engele wat hul eie beginsel nie
bewaar het nie, maar hul eie woning verlaat het, het Hy vir die oordeel
van die groot dag met ewige boeie onder die duisternis bewaar;

<span id="an_1:7">1:7</span> soos Sodom en Gomorra en die stede rondom
hulle, wat op dieselfde manier as hierdie mense gehoereer en agter
vreemde vlees aangeloop het, as 'n voorbeeld gestel is, terwyl hulle die
straf van die ewige vuur ondergaan.

<span id="an_1:8">1:8</span> Tog besoedel ook hierdie mense net so in
hulle dromerye die vlees en verag die heerskappy en laster die heerlike
wesens.

<span id="an_1:9">1:9</span> Maar toe Mígael, die aartsengel, met die
duiwel in woordestryd was oor die liggaam van Moses, het hy geen oordeel
van lastering durf uitspreek nie, maar het gesê: Die Here bestraf jou!

<span id="an_1:10">1:10</span> Maar hierdie mense belaster alles wat
hulle nie ken nie; en alles wat hulle, soos die redelose diere, op
natuurlike wyse verstaan, daardeur gaan hulle te gronde.

<span id="an_1:11">1:11</span> Wee hulle, want hulle het die weg van
Kain bewandel en om loon hulleself in die verleiding van Bíleam gestort
en in die verset van Korag omgekom.

<span id="an_1:12">1:12</span> Hulle is skandvlekke in julle
liefdemaaltye, wat sonder vrees saam fees hou en hulleself voer,
waterlose wolke deur winde rondgedrywe, bome in die nasomer, wat sonder
vrugte is, twee maal gestorwe, ontworteld;

<span id="an_1:13">1:13</span> woeste golwe van die see wat hulle eie
skandes laat opskuim, dwaalsterre vir wie die donkerheid van die
duisternis vir ewig bewaar word.

<span id="an_1:14">1:14</span> En Henog, die sewende van Adam af, het
ook teen hulle geprofeteer en gesê: Kyk, die Here het gekom met sy
heilige tien duisendtalle,

<span id="an_1:15">1:15</span> om gerig te hou oor almal en al die
goddelose mense onder hulle te straf oor al hulle goddelose werke wat
hulle goddelooslik gedoen het, en oor al die harde woorde wat die
goddelose sondaars teen Hom gespreek het.

<span id="an_1:16">1:16</span> Hulle is murmureerders wat oor hul lot
klae, en volgens hulle begeerlikhede wandel; en hulle mond spreek trotse
woorde, terwyl hulle mense vlei ter wille van voordeel.

<span id="an_1:17">1:17</span> Maar julle, geliefdes, moet die woorde
onthou wat tevore gespreek is deur die apostels van onse Here Jesus
Christus,

<span id="an_1:18">1:18</span> dat hulle vir julle gesê het: In die
laaste tyd sal daar spotters wees wat volgens hul eie goddelose
begeerlikhede wandel.

<span id="an_1:19">1:19</span> Dit is hulle wat skeuring maak, sinnelike
mense wat die Gees nie het nie.

<span id="an_1:20">1:20</span> Maar julle, geliefdes, moet julleself
opbou in jul allerheiligste geloof en in die Heilige Gees bid

<span id="an_1:21">1:21</span> en julleself in die liefde van God
bewaar, terwyl julle die barmhartigheid van onse Here Jesus Christus tot
die ewige lewe verwag.

<span id="an_1:22">1:22</span> En aan sommige wat twyfel, moet julle
barmhartigheid bewys;

<span id="an_1:23">1:23</span> maar ander moet julle met vrees red deur
hulle uit die vuur te ruk; en ook die kleed moet julle haat wat deur
sonde bevlek is.

<span id="an_1:24">1:24</span> Aan Hom nou wat magtig is om julle van
struikeling te bewaar en julle sonder gebrek voor sy heerlikheid te stel
met gejuig,

<span id="an_1:25">1:25</span> aan die alleenwyse God, ons Verlosser,
kom toe heerlikheid en majesteit, krag en mag, nou en tot in alle
ewigheid! Amen.

------------------------------------------------------------------------

[Next: Revelation](rev)
