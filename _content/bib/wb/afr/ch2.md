[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ch1)  [Next](ezr) 

------------------------------------------------------------------------

### Afrikaans Bible: 2 Chronicles

<span id="an_1:1">1:1</span> En Salomo, die seun van Dawid, het hom
versterk in sy koningskap; en die HERE sy God was met hom en het hom
uitermate groot gemaak.

<span id="an_1:2">1:2</span> En Salomo het met die hele Israel gespreek,
met die owerstes oor duisend en oor honderd en met die regters en met
elke vors in die hele Israel, die familiehoofde;

<span id="an_1:3">1:3</span> en hulle het gegaan, Salomo en die hele
vergadering saam met hom, na die hoogte wat by Gíbeon is; want daar was
die tent van samekoms van God wat Moses, die kneg van die HERE, in die
woestyn gemaak het.

<span id="an_1:4">1:4</span> Maar Dawid het die ark van God uit
Kirjat-Jeárim laat bring na die plek wat Dawid daarvoor ingerig het;
want hy het daarvoor 'n tent in Jerusalem opgeslaan.

<span id="an_1:5">1:5</span> Ook die koperaltaar wat Besáleël, die seun
van Uri, die seun van Hur, gemaak het, was daar voor die tabernakel van
die HERE; en Salomo en die vergadering het dit besoek.

<span id="an_1:6">1:6</span> En Salomo het daar op die koperaltaar wat
by die tent van samekoms behoort het, voor die aangesig van die HERE
geoffer en daarop duisend brandoffers gebring.

<span id="an_1:7">1:7</span> In dieselfde nag het God aan Salomo verskyn
en aan hom gesê: Begeer wat Ek jou moet gee.

<span id="an_1:8">1:8</span> En Salomo het tot God gespreek: U het aan
my vader Dawid 'n groot guns bewys en my in sy plek koning gemaak.

<span id="an_1:9">1:9</span> HERE God, laat u woord aan my vader Dawid
nou bewaarheid word; want U het my koning gemaak oor 'n volk talryk soos
die stof van die aarde.

<span id="an_1:10">1:10</span> Gee my nou wysheid en kennis, dat ek voor
hierdie volk kan uit-- en ingaan, want wie kan hierdie groot volk van U
regeer?

<span id="an_1:11">1:11</span> Toe sê God aan Salomo: Omdat dít in jou
hart gewees het, en jy nie rykdom, skatte en eer en die lewe van jou
haters of selfs 'n lang lewe begeer het nie, maar wysheid en kennis vir
jou begeer het om my volk waaroor Ek jou koning gemaak het, te kan
regeer--

<span id="an_1:12">1:12</span> daarom word dié wysheid en dié kennis aan
jou gegee. Ek sal jou ook rykdom en skatte en eer gee soos die konings
wat voor jou gewees het, nie gehad het nie, en soos ná jou nie sal wees
nie.

<span id="an_1:13">1:13</span> En Salomo het van die hoogte wat by
Gíbeon is, van die tent van samekoms af, in Jerusalem aangekom, en hy
het oor Israel geregeer.

<span id="an_1:14">1:14</span> En Salomo het strydwaens en perderuiters
versamel, sodat hy veertien honderd waens en twaalf duisend perderuiters
gehad het; en hy het hulle in die stede vir die waens en by die koning
in Jerusalem opgestel.

<span id="an_1:15">1:15</span> En die koning het die silwer en die goud
in Jerusalem gemaak soos die klippe, en die seders het hy gemaak soos
die wildevyebome wat in die Laeveld is, in menigte.

<span id="an_1:16">1:16</span> En die uitvoer van perde vir Salomo het
plaasgevind uit Egipte en uit Kwé; handelaars van die koning het hulle
uit Kwé gaan haal teen koopprys.

<span id="an_1:17">1:17</span> En hulle het uit Egipte 'n wa laat optrek
en dit uitgevoer vir ses honderd sikkels silwer en 'n perd vir honderd
en vyftig; en so is dit vir al die konings van die Hetiete en die
konings van Aram deur hulle uitgevoer.

<span id="an_2:1">2:1</span> En Salomo het gedink om vir die Naam van
die HERE 'n huis te bou en 'n huis vir sy koningskap.

<span id="an_2:2">2:2</span> En Salomo het sewentig duisend lasdraers
afgetel en tagtig duisend klipkappers op die gebergte en drie duisend
ses honderd opsigters oor hulle.

<span id="an_2:3">2:3</span> Toe laat Salomo Huram, die koning van
Tirus, weet: Soos u aan my vader Dawid gedoen het deur aan hom seders te
stuur, dat hy vir hom 'n huis kon bou om in te woon, doen dit ook aan
my.

<span id="an_2:4">2:4</span> Kyk, ek gaan 'n huis bou vir die Naam van
die HERE my God, om dit aan Hom te heilig--om voor sy aangesig reukwerk
van speserye aan die brand te steek en die toonbrode gedurig reg te sit
en die brandoffers smôrens en saans te bring op die sabbatte en op die
nuwemane en op die feestye van die HERE onse God--'n ewige verpligting
op Israel.

<span id="an_2:5">2:5</span> En die huis wat ek gaan bou, sal groot
wees; want onse God is groter as al die gode.

<span id="an_2:6">2:6</span> Maar wie is in staat om vir Hom 'n huis te
bou? Want die hemele, ja, die hoogste hemel, kan Hom nie bevat nie. Wie
is ek dan, dat ek vir Hom 'n huis kan bou, behalwe om voor sy aangesig
offers aan die brand te steek?

<span id="an_2:7">2:7</span> Stuur my dan nou 'n kunsvaardige man om
goud en silwer en koper en yster en purperrooi en bloedrooi en pers
stowwe te bewerk, en wat verstaan om figure uit te sny saam met die
kunstenaars wat by my in Juda en in Jerusalem is, wat my vader Dawid
bestel het.

<span id="an_2:8">2:8</span> Stuur ook aan my seder--, sipres-- en
sandelhout van die Líbanon af, want ek weet dat u dienaars verstaan om
die hout van die Líbanon te kap; en kyk, my dienaars sal saam met u
dienaars wees,

<span id="an_2:9">2:9</span> naamlik om hout in menigte vir my gereed te
maak, want die huis wat ek gaan bou, sal groot en wonderbaar wees.

<span id="an_2:10">2:10</span> En kyk, ek gee as voedsel aan die
houtkappers wat die bome kap, aan u dienaars, twintig duisend kor koring
en twintig duisend kor gars en twintig duisend bat wyn en twintig
duisend bat olie.

<span id="an_2:11">2:11</span> En Huram, die koning van Tirus, het in 'n
brief gesê wat hy aan Salomo gestuur het: Omdat die HERE sy volk
liefhet, het Hy u as koning oor hulle aangestel.

<span id="an_2:12">2:12</span> Verder het Huram gesê: Geloofd sy die
HERE, die God van Israel, wat die hemel en die aarde gemaak het, wat aan
koning Dawid 'n wyse seun gegee het, begaafd met insig en verstand, om
'n huis vir die HERE en 'n huis vir sy koninkryk te bou.

<span id="an_2:13">2:13</span> Ek stuur dan nou 'n kunstenaar, begaafd
met verstand, naamlik Huram Abi,

<span id="an_2:14">2:14</span> die seun van 'n vrou uit die dogters van
Dan, maar wie se vader 'n man van Tirus is, wat verstaan om goud en
silwer, koper, yster, klippe en hout, purperrooi, pers stowwe en fyn
linne en bloedrooi stowwe te bewerk; en om allerhande figure uit te sny
en om enige kunstige plan uit te dink wat aan hom opgedra word, saam met
u kunstenaars en die kunstenaars van my heer, u vader Dawid.

<span id="an_2:15">2:15</span> Laat my heer dan nou die koring en die
gars, die olie en die wyn wat hy gesê het, aan sy dienaars stuur.

<span id="an_2:16">2:16</span> En óns sal bome uit die Líbanon kap net
soveel as u nodig het, en ons sal dit vir u as vlotte oor die see na
Jafo bring; dan kan ú dit na Jerusalem laat vervoer.

<span id="an_2:17">2:17</span> En Salomo het al die uitlanders getel wat
in die land van Israel was, volgens die telling wat sy vader Dawid van
hulle gehou het, en dit het geblyk dat daar honderd drie en vyftig
duisend ses honderd was.

<span id="an_2:18">2:18</span> En sewentig duisend van hulle het hy
lasdraers gemaak en tagtig duisend klipkappers op die gebergte en drie
duisend ses honderd opsigters om die mense te laat werk.

<span id="an_3:1">3:1</span> En Salomo het die huis van die HERE begin
bou in Jerusalem op die berg Moría waar Hy aan sy vader Dawid verskyn
het, op die plek wat Dawid reggemaak het op die dorsvloer van Ornan, die
Jebusiet.

<span id="an_3:2">3:2</span> En hy het begin bou in die tweede maand, op
die tweede dag, in die vierde jaar van sy regering.

<span id="an_3:3">3:3</span> En dit is die grondplan van Salomo vir die
bou van die huis van God: die lengte, in elle volgens die ou maat,
sestig el, en die breedte twintig el.

<span id="an_3:4">3:4</span> En die voorportaal voor die huis--die
lengte daarvan voor op die breedte van die huis was twintig el en die
hoogte twintig el; en binnekant het hy dit met suiwer goud oorgetrek.

<span id="an_3:5">3:5</span> En die groot vertrek het hy met sipreshout
oordek en dit met goeie goud oorgetrek en daar palmbome en kettings op
aangebring.

<span id="an_3:6">3:6</span> Verder het hy die huis met kosbare stene as
versiering oorgetrek, en die goud was goud van Parwáim.

<span id="an_3:7">3:7</span> Ook het hy die huis, die balke, die
drumpels en die mure en deure daarvan met goud oorgetrek en gérubs op
die mure uitgesny.

<span id="an_3:8">3:8</span> Verder het hy die Allerheiligste Vertrek
gemaak; die lengte daarvan, voor op die breedte van die huis, was
twintig el, en die breedte daarvan twintig el; en hy het dit oorgetrek
met fyn goud, van ses honderd talente.

<span id="an_3:9">3:9</span> En die gewig van die spykers was vyftig
sikkels aan goud; ook die bovertrekke het hy met goud oorgetrek.

<span id="an_3:10">3:10</span> Ook het hy in die Allerheiligste Vertrek
twee gérubs gemaak, 'n werk van beeldhoukuns, en dit met goud oorgetrek.

<span id="an_3:11">3:11</span> En die vlerke van die gérubs, die lengte
daarvan was twintig el; die vlerk van vyf el van die een het geraak aan
die muur van die vertrek, terwyl die ander vlerk van vyf el geraak het
aan die vlerk van die ander gérub;

<span id="an_3:12">3:12</span> en die vlerk van die ander gérub van vyf
el het geraak aan die muur van die vertrek, en die ander vlerk van vyf
el was vas teen die vlerk van die ander gérub.

<span id="an_3:13">3:13</span> Hierdie gérubs het die vlerke twintig el
uitgesprei, en hulle het op hul voete gestaan met hul gesigte na die
huis toe.

<span id="an_3:14">3:14</span> En die voorhangsel het hy gemaak van pers
en purperrooi en bloedrooi en fyn linne en daar gérubs op aangebring.

<span id="an_3:15">3:15</span> Verder het hy twee pilare voor die huis
gemaak; vyf en dertig el was die hoogte, met 'n kapiteel wat op die top
daarvan was, vyf el hoog.

<span id="an_3:16">3:16</span> Hy het ook kettings gemaak soos 'n krans
en dit op die top van die pilare aangebring; verder het hy honderd
granaatjies gemaak en aan die kettings bevestig.

<span id="an_3:17">3:17</span> En hy het die pilare voor die tempel
opgerig, die een regs en die ander links; en die regter-een het hy
genoem Jagin, en die linker-een Boas.

<span id="an_4:1">4:1</span> Verder het hy 'n koperaltaar gemaak;
twintig el was sy lengte en twintig el sy breedte en tien el sy hoogte.

<span id="an_4:2">4:2</span> Hy het ook die see gemaak van gietwerk; van
rand tot rand was tien el, heeltemal rond; en die hoogte daarvan was vyf
el, en 'n lyn van dertig el kon dit rondom omspan.

<span id="an_4:3">4:3</span> En daar onderaan het afbeeldings van
kolokwinte dit heeltemal rondom omring--tien op 'n el; hulle het die see
rondom omgewe, twee rye kolokwinte, daarmee saam uit een stuk gegiet.

<span id="an_4:4">4:4</span> Dit het gestaan op twaalf beeste: drie kyk
na die noorde, en drie kyk na die weste, en drie kyk na die suide, en
drie kyk na die ooste toe; en die see was bo-op hulle, en al hulle
agterdele binnekant toe.

<span id="an_4:5">4:5</span> En die dikte daarvan was 'n handbreedte, en
sy rand was in die vorm van 'n bekerrand, soos 'n lelieblom; wat die
inhoud betref, het dit drie duisend bat gehou.

<span id="an_4:6">4:6</span> En hy het tien waskomme gemaak en vyf regs
en vyf links gesit om in te was; die gereedskap van die brandoffer moes
hulle daarin afspoel, maar die see was vir die priesters om daarin te
was.

<span id="an_4:7">4:7</span> En hy het die goue kandelaars gemaak, tien,
volgens die voorskrif daarvan, en dit in die tempel gesit, vyf regs en
vyf links.

<span id="an_4:8">4:8</span> Hy het ook tien tafels gemaak en hulle in
die tempel gesit, vyf regs en vyf links; en hy het honderd goue komme
gemaak.

<span id="an_4:9">4:9</span> Verder het hy die voorhof van die priesters
gemaak en die groot voorhof en die deure vir die voorhof; en die deure
daarvan het hy met koper oorgetrek.

<span id="an_4:10">4:10</span> En die see het hy aan die suidekant
opgestel, teen die ooste na die suide toe.

<span id="an_4:11">4:11</span> Verder het Huram die potte en die skoppe
en die komme gemaak; en Huram het die werk voltooi wat hy vir koning
Salomo in die huis van God gedoen het:

<span id="an_4:12">4:12</span> twee pilare met die bolle en die kapitele
op die top van die twee pilare en die twee stukke vlegwerk om die twee
bolle van die kapitele wat op die top van die pilare was, te bedek;

<span id="an_4:13">4:13</span> en die vier honderd granaatjies vir die
twee stukke vlegwerk, twee rye granaatjies vir elke vlegwerk om die twee
bolle van die kapitele bo-op die pilare te oordek.

<span id="an_4:14">4:14</span> En hy het die afspoelwaentjies gemaak en
die bakke op die afspoelwaentjies gemaak;

<span id="an_4:15">4:15</span> en die een see en die twaalf beeste
daaronder;

<span id="an_4:16">4:16</span> en die potte en die skoppe en die vurke
en al die daarby behorende gereedskap het Huram Abiw vir koning Salomo
ten behoewe van die huis van die HERE van gepolyste koper gemaak.

<span id="an_4:17">4:17</span> In die Jordaanstreek waar die grond diep
was, tussen Sukkot en Seréda, het die koning dit gegiet.

<span id="an_4:18">4:18</span> En Salomo het al hierdie voorwerpe in 'n
oorgroot menigte gemaak, want die gewig van die koper was onberekenbaar.

<span id="an_4:19">4:19</span> En Salomo het al die voorwerpe gemaak wat
in die huis van God was: die goue altaar en die tafels waar die
toonbrode op moes lê,

<span id="an_4:20">4:20</span> en die kandelaars met hulle lampe om
volgens voorskrif voor die binneste vertrek te brand, van fyn goud,

<span id="an_4:21">4:21</span> en die blomwerk en die lampe en die
snuiters van goud; dit was die suiwerste goud;

<span id="an_4:22">4:22</span> en die messe en die komme en die
rookpanne en die vuurpanne van fyn goud; en wat die ingang van die huis
betref, die binnedeure daarvan na die Allerheiligste en die deure van
die huis na die hoofvertrek was van goud.

<span id="an_5:1">5:1</span> Toe al die werk gereed was wat Salomo vir
die huis van die HERE gedoen het, het Salomo die heilige gawes van sy
vader Dawid ingebring, die silwer sowel as die goud, en al die voorwerpe
het hy in die skatkamers van die huis van God neergesit.

<span id="an_5:2">5:2</span> En Salomo het die oudstes van Israel en al
die stamhoofde, die familie-owerstes van die kinders van Israel, in
Jerusalem bymekaar laat kom om die verbondsark van die HERE uit die stad
van Dawid, dit is Sion, opwaarts te bring.

<span id="an_5:3">5:3</span> En al die manne van Israel het by die
koning saamgekom op die fees, dit was die sewende maand.

<span id="an_5:4">5:4</span> Toe al die oudstes van Israel daar kom, het
die Leviete die ark opgeneem

<span id="an_5:5">5:5</span> en die ark en die tent van samekoms met al
die heilige voorwerpe wat in die tent was, gebring; die Levitiese
priesters het dit opwaarts gebring.

<span id="an_5:6">5:6</span> En toe koning Salomo en die hele
vergadering van Israel wat by hom byeen was, voor die ark staan, het
hulle kleinvee en beeste geoffer wat vanweë die menigte nie getel of
bereken kon word nie.

<span id="an_5:7">5:7</span> Verder het die priesters die verbondsark
van die HERE na sy plek in die binneste vertrek van die huis, in die
Allerheiligste, gebring, onder die vlerke van die gérubs in.

<span id="an_5:8">5:8</span> Die gérubs het naamlik die vlerke
uitgesprei gehou oor die plek van die ark, sodat die gérubs die ark en
sy draaghoute van bo af bedek het.

<span id="an_5:9">5:9</span> En die draaghoute was so lank, dat die
punte van die draaghoute, uit die ark uitgaande, vlak voor die binneste
vertrek gesien kon word, maar verder buitentoe was hulle nie sigbaar
nie; en dit is daar tot vandag toe.

<span id="an_5:10">5:10</span> Daar was niks in die ark nie as net die
twee tafels wat Moses by Horeb ingesit het, toe die HERE 'n verbond met
die kinders van Israel gesluit het by hulle uittog uit Egipte.

<span id="an_5:11">5:11</span> En toe die priesters uit die heiligdom
uitgaan--want al die priesters wat aanwesig was, het hulle geheilig
sonder om die afdelings in aanmerking te neem--

<span id="an_5:12">5:12</span> terwyl die Levitiese sangers almal saam,
Asaf, Heman, Jedútun met hulle seuns en hulle broers, in linne gekleed,
met simbale en harpe en siters oostelik van die altaar staan, en saam
met hulle omtrent honderd en twintig priesters wat op die trompette
blaas;

<span id="an_5:13">5:13</span> en toe die trompetblasers en die sangers
almal saam eenstemmig begin om die HERE te prys en te loof, en net toe
hulle die stem verhef met die trompette en met die simbale en met die
musiekinstrumente, en met: Loof die HERE, want Hy is goed, want sy
goedertierenheid is tot in ewigheid! --is die huis, die huis van die
HERE, vervul met 'n wolk.

<span id="an_5:14">5:14</span> En die priesters kon vanweë die wolk nie
staan om diens te doen nie, want die heerlikheid van die HERE het die
huis van God vervul.

<span id="an_6:1">6:1</span> Toe het Salomo gesê: Die HERE het gesê dat
Hy in donkerheid wil woon.

<span id="an_6:2">6:2</span> Maar ék het vir U 'n woonhuis gebou, en 'n
vaste plek vir U om ewig in te bly.

<span id="an_6:3">6:3</span> Daarop draai die koning sy aangesig om en
seën die hele vergadering van Israel, terwyl die hele vergadering van
Israel staan.

<span id="an_6:4">6:4</span> En hy sê: Geloofd sy die HERE, die God van
Israel, wie se hande volbring het wat sy mond tot my vader Dawid
gespreek en gesê het:

<span id="an_6:5">6:5</span> Van die dag af dat Ek my volk uit
Egipteland uitgelei het, het Ek geen stad verkies uit al die stamme van
Israel om 'n huis te bou, dat my Naam daar sou wees nie; en Ek het geen
man verkies om vors oor my volk Israel te wees nie.

<span id="an_6:6">6:6</span> Maar Ek het Jerusalem verkies, dat my Naam
daar sou wees, en Ek het Dawid verkies om oor my volk Israel te wees.

<span id="an_6:7">6:7</span> Toe dit dan in die hart van my vader Dawid
was om 'n huis te bou vir die Naam van die HERE, die God van Israel,

<span id="an_6:8">6:8</span> het die HERE aan my vader Dawid gesê: Dat
dit in jou hart was om vir my Naam 'n huis te bou--daarin het jy goed
gehandel dat dit in jou hart was.

<span id="an_6:9">6:9</span> Alleen maar, jy sal die huis nie bou nie,
maar jou seun wat uit jou lendene sal voortkom, dié sal vir my Naam die
huis bou.

<span id="an_6:10">6:10</span> En die HERE het sy woord vervul wat Hy
gespreek het; sodat ek opgestaan het in die plek van my vader Dawid, en
ek sit op die troon van Israel soos die HERE gespreek het; en ek het die
huis gebou vir die Naam van die HERE, die God van Israel,

<span id="an_6:11">6:11</span> en die ark waarin die verbond van die
HERE is, wat Hy met die kinders van Israel gesluit het, daar neergesit.

<span id="an_6:12">6:12</span> Toe het hy gaan staan voor die altaar van
die HERE teenoor die hele vergadering van Israel en sy hande uitgebrei;

<span id="an_6:13">6:13</span> want Salomo het 'n koperverhoog gemaak en
dit in die middel van die voorhof opgestel; vyf el was sy lengte en vyf
el sy breedte en drie el sy hoogte; en hy het daarop gaan staan en
neergesink op sy knieë teenoor die hele vergadering van Israel en sy
hande na die hemel uitgebrei

<span id="an_6:14">6:14</span> en gesê: HERE, God van Israel, daar is in
die hemel of op die aarde geen God soos U nie, wat die verbond en die
goedertierenheid hou vir u knegte wat voor u aangesig wandel met hulle
hele hart,

<span id="an_6:15">6:15</span> wat vir u kneg, my vader Dawid, u belofte
aan hom gehou het; ja, met u mond het U dit gespreek en met u hand
volbring soos dit vandag is.

<span id="an_6:16">6:16</span> Hou nou ook, HERE, God van Israel, die
belofte wat U aan u kneg, my vader Dawid, gedoen het, naamlik: Daar sal
vir jou nooit 'n man voor my aangesig ontbreek wat sal sit op die troon
van Israel nie, as jou seuns net op hulle weg ag gee, deur te wandel in
my wet soos jy voor my aangesig gewandel het.

<span id="an_6:17">6:17</span> Laat dan nou, HERE, God van Israel, u
woord tog bewaarheid word wat U tot u kneg Dawid gespreek het.

<span id="an_6:18">6:18</span> Maar sou God werklik by die mense op die
aarde woon? Die hemel, ja, die hoogste hemel kan U nie bevat nie,
hoeveel minder hierdie huis wat ek gebou het!

<span id="an_6:19">6:19</span> Wend U dan tot die gebed van u kneg en
tot sy smeking, HERE my God, deur te luister na die geroep en die gebed
wat u kneg voor u aangesig bid;

<span id="an_6:20">6:20</span> sodat u oë oop mag wees dag en nag oor
hierdie huis, oor die plek waar U van gesê het dat U u Naam daar wil
vestig, sodat U mag luister na die gebed wat u kneg na hierdie plek toe
sal bid.

<span id="an_6:21">6:21</span> Luister dan na die smekinge van u kneg en
van u volk Israel wat hulle na hierdie plek toe sal bid; ja, mag U hoor
uit u woonplek, uit die hemel; en as U hoor, vergewe dan.

<span id="an_6:22">6:22</span> As iemand teen sy naaste sondig en hulle
hom 'n eed oplê om hom tot selfvervloeking te bring en hy voor u altaar
in hierdie huis kom sweer,

<span id="an_6:23">6:23</span> wil U dan hoor uit die hemel en handel en
aan u knegte reg verskaf deur die skuldige te vergelde en sy wandel op
sy hoof te lê, en die regverdige regverdig te verklaar deur hom te gee
na sy geregtigheid.

<span id="an_6:24">6:24</span> En as u volk Israel verslaan word voor 'n
vyand, omdat hulle teen U gesondig het, en hulle hul bekeer en u Naam
bely en bid en smeek voor u aangesig in hierdie huis,

<span id="an_6:25">6:25</span> wil U dan hoor uit die hemel en die sonde
van u volk Israel vergewe en hulle terugbring na die land wat U aan
hulle en hulle vaders gegee het.

<span id="an_6:26">6:26</span> As die hemel toegesluit is, dat daar geen
reën is nie, omdat hulle teen U gesondig het, maar hulle na hierdie plek
toe bid en u Naam bely, van hulle sonde hul bekeer, omdat U hulle
verootmoedig,

<span id="an_6:27">6:27</span> wil U dan hoor in die hemel en die sonde
van u knegte en van u volk Israel vergewe--want U leer hulle die goeie
weg waar hulle in moet wandel--en gee reën op u land wat U aan u volk as
'n erfenis gegee het.

<span id="an_6:28">6:28</span> As daar hongersnood in die land is, as
daar pes is, as daar brandkoring of heuningdou, sprinkane of kaalvreters
is, as sy vyande hom in sy land vol stede dit benoud maak, watter plaag
of watter siekte ook al,

<span id="an_6:29">6:29</span> enige gebed, enige smeking wat enige mens
of u hele volk Israel sal doen, as elkeen sy plaag en sy smart ken,
sodat hy sy hande na hierdie huis toe uitbrei--

<span id="an_6:30">6:30</span> wil U dan hoor uit die hemel, u vaste
woonplek, en vergewe en aan elkeen gee volgens al sy weë, U wat sy hart
ken--want U alleen ken die hart van die mensekinders--

<span id="an_6:31">6:31</span> sodat hulle U kan vrees om te wandel in u
weë al die dae wat hulle leef in die land wat U aan ons vaders gegee
het.

<span id="an_6:32">6:32</span> Ja, ook na die uitlander wat nie uit u
volk Israel is nie en uit 'n ver land kom om u grote Naam en u sterke
hand en u uitgestrekte arm ontwil, as hulle kom en na hierdie huis toe
bid,

<span id="an_6:33">6:33</span> wil U dan hoor uit die hemel, uit u vaste
woonplek, en doen volgens alles waaroor die uitlander U sal aanroep,
sodat al die volke van die aarde u Naam mag ken en U vrees soos u volk
Israel, en mag gewaar word dat u Naam uitgeroep is oor hierdie huis wat
ek gebou het.

<span id="an_6:34">6:34</span> As u volk uittrek in die oorlog teen sy
vyande op die pad waarop U hulle stuur, en hulle bid tot U in die
rigting van hierdie stad wat U verkies het, en van die huis wat ek vir u
Naam gebou het,

<span id="an_6:35">6:35</span> wil dan uit die hemel hulle gebed hoor en
hulle smeking, en aan hulle hul reg verskaf.

<span id="an_6:36">6:36</span> As hulle teen U sondig--want daar is geen
mens wat nie sondig nie--en U op hulle toornig is en hulle aan 'n vyand
oorgee en hulle veroweraars hulle as gevangenes wegvoer na 'n land, ver
of naby,

<span id="an_6:37">6:37</span> en hulle dit ter harte neem in die land
waarheen hulle as gevangenes weggevoer is, en hulle hul bekeer en U
smeek in die land van hulle gevangenskap en sê: Ons het gesondig, ons
het verkeerd gehandel, en ons was goddeloos--

<span id="an_6:38">6:38</span> en hulle hul tot U bekeer met hul hele
hart en met hul hele siel in die land van hul gevangenskap, van die wat
hulle weggevoer het, en hulle bid in die rigting van hulle land wat U
aan hulle vaders gegee het, en van die stad wat U verkies het, en van
die huis wat ek vir u Naam gebou het,

<span id="an_6:39">6:39</span> wil dan uit die hemel, uit u vaste
woonplek, hulle gebed en hulle smekinge hoor en aan hulle hul reg
verskaf en u volk vergewe wat hulle teen U gesondig het.

<span id="an_6:40">6:40</span> My God, mag u oë tog nou oop wees en u
ore luister na die gebed van hierdie plek.

<span id="an_6:41">6:41</span> Staan dan nou op na u rusplek, HERE God,
U en die ark van u sterkte! Laat u priesters, HERE God, met heil bekleed
wees, en laat u gunsgenote hulle verheug in die goeie.

<span id="an_6:42">6:42</span> HERE God, wys u gesalfde nie af nie; dink
aan die gunsbewyse aan u kneg Dawid!

<span id="an_7:1">7:1</span> En net toe Salomo sy gebed voleindig het,
het die vuur uit die hemel neergedaal en die brandoffer en die
slagoffers verteer, en die heerlikheid van die HERE het die huis vervul;

<span id="an_7:2">7:2</span> en die priesters kon nie in die huis van
die HERE ingaan nie, want die heerlikheid van die HERE het die huis van
die HERE vervul.

<span id="an_7:3">7:3</span> En toe al die kinders van Israel sien hoe
die vuur en die heerlikheid van die HERE op die huis neerdaal, het hulle
gekniel met die aangesig na die aarde toe, op die plaveisel, en aanbid
en die HERE geprys dat Hy goed is, dat sy goedertierenheid tot in
ewigheid is.

<span id="an_7:4">7:4</span> En die koning en die hele volk was besig om
slagoffers voor die aangesig van die HERE te slag.

<span id="an_7:5">7:5</span> Koning Salomo het naamlik die slagoffer van
twee en twintig duisend beeste en honderd en twintig duisend stuks
kleinvee geslag; en die koning en die hele volk het die huis van God
ingewy,

<span id="an_7:6">7:6</span> terwyl die priesters op hulle poste gestaan
het, ook die Leviete met die musiekinstrumente van die HERE, wat koning
Dawid gemaak het, om die HERE te loof dat sy goedertierenheid tot in
ewigheid is, met die loflied van Dawid wat deur hulle voorgedra is.
Intussen het die priesters teenoor hulle op die trompette geblaas, en
die hele Israel het gestaan.

<span id="an_7:7">7:7</span> En Salomo het die middel van die voorhof
geheilig wat voor die huis van die HERE was; want daar het hy die
brandoffers en die vetstukke van die dankoffers berei, omdat die
koperaltaar wat Salomo gemaak het, die brandoffer en die spysoffer en
die vetstukke nie kon bevat nie.

<span id="an_7:8">7:8</span> So het Salomo dan in dié tyd die fees
gehou, sewe dae lank, en die hele Israel saam met hom, 'n baie groot
vergadering, van die ingang na Hamat tot by die spruit van Egipte.

<span id="an_7:9">7:9</span> En op die agtste dag het hulle 'n feestyd
gehou, want die inwyding van die altaar het hulle sewe dae lank gevier
en die fees sewe dae lank.

<span id="an_7:10">7:10</span> En op die drie en twintigste dag van die
sewende maand het hy die volk na hul tente laat gaan, verheug en vrolik
van hart oor die goeie dinge wat die HERE aan Dawid en aan Salomo en aan
sy volk Israel gedoen het.

<span id="an_7:11">7:11</span> En toe Salomo die huis van die HERE en
die huis van die koning voltooi het, en alles wat in Salomo se hart
gekom het om in die huis van die HERE en in sy huis te maak, voorspoedig
uitgevoer het,

<span id="an_7:12">7:12</span> verskyn die HERE in die nag aan Salomo en
sê vir hom: Ek het jou gebed gehoor en hierdie plek vir My as 'n
offerhuis verkies.

<span id="an_7:13">7:13</span> As Ek die hemel toesluit, dat daar geen
reën is nie, of as Ek die sprinkaan beveel om die land af te eet, of as
Ek pes onder my volk stuur,

<span id="an_7:14">7:14</span> en my volk, oor wie my Naam uitgeroep is,
hulle verootmoedig en bid en my aangesig soek en hulle bekeer van hul
verkeerde weë, dan sal Ék uit die hemel hoor en hulle sonde vergewe en
hulle land genees.

<span id="an_7:15">7:15</span> Nou sal my oë oop wees en my ore luister
na die gebed van hierdie plek.

<span id="an_7:16">7:16</span> So het Ek dan nou hierdie huis verkies en
geheilig, dat my Naam daar kan wees tot in ewigheid, en my oë en my hart
sal altyd daar wees.

<span id="an_7:17">7:17</span> En wat jou betref, as jy wandel voor my
aangesig soos jou vader Dawid gewandel het, deur naamlik te doen net
soos Ek jou beveel het, en my insettinge en my verordeninge onderhou,

<span id="an_7:18">7:18</span> dan sal Ek die troon van jou koningskap
bevestig, soos Ek dit jou vader Dawid beloof het deur te sê: Daar sal
vir jou nooit 'n man ontbreek wat in Israel sal heers nie.

<span id="an_7:19">7:19</span> Maar as júlle afkerig word en my
insettinge en my gebooie wat Ek julle voorgehou het, verlaat en ander
gode gaan dien en julle voor hulle neerbuig,

<span id="an_7:20">7:20</span> dan sal Ek hulle uitruk uit my land wat
Ek aan hulle gegee het, en hierdie huis wat Ek vir my Naam geheilig het,
sal Ek van my aangesig wegwerp en daarvan 'n spreekwoord en 'n spotlied
maak onder al die volke.

<span id="an_7:21">7:21</span> En hierdie huis wat so hoog was--elkeen
wat daarlangs verbygaan, sal verstom staan en vra: Waarom het die HERE
so gedoen met hierdie land en met hierdie huis?

<span id="an_7:22">7:22</span> Dan sal hulle sê: Omdat hulle die HERE,
die God van hulle vaders, verlaat het wat hulle uit Egipteland uitgelei
het, en ander gode aangehang en voor hulle neergebuig en hulle gedien
het, daarom het Hy al hierdie onheil oor hulle gebring.

<span id="an_8:1">8:1</span> En aan die einde van twintig jaar waarin
Salomo die huis van die HERE en sy huis gebou het,

<span id="an_8:2">8:2</span> het Salomo die stede opgebou wat Huram aan
Salomo gegee het, en die kinders van Israel daar laat woon.

<span id="an_8:3">8:3</span> Daarna het Salomo na Hamat-Soba getrek en
dit oorweldig.

<span id="an_8:4">8:4</span> En hy het Tadmor in die woestyn opgebou, en
al die voorraadstede wat hy in Hamat gebou het.

<span id="an_8:5">8:5</span> Verder het hy Bet-Horon-Bo en
Bet-Horon-Onder as vestingstede opgebou met mure, poorte en grendels.

<span id="an_8:6">8:6</span> Ook Báälat en al die voorraadstede wat
Salomo gehad het, en al die stede vir die strydwaens en die stede vir
die perderuiters en alles wat Salomo graag wou gebou het in Jerusalem en
in die Líbanon en in die hele land van sy heerskappy.

<span id="an_8:7">8:7</span> Al die mense wat oorgebly het van die
Hetiete en Amoriete en Feresiete en Hewiete en Jebusiete, wat nie uit
Israel was nie--

<span id="an_8:8">8:8</span> van hulle kinders wat ná hulle oorgebly het
in die land, wat die kinders van Israel nie uitgeroei het nie, dié het
Salomo laat opkom vir dwangarbeid, tot vandag toe.

<span id="an_8:9">8:9</span> Maar van die kinders van Israel het Salomo
geen slawe gemaak vir sy diens nie, maar hulle was krygsmanne en
owerstes van sy beste vegsmanne en owerstes van sy strydwaens en sy
perderuiters.

<span id="an_8:10">8:10</span> En dit was die hoofopsigters van koning
Salomo, twee honderd en vyftig wat oor die mense bevel gevoer het.

<span id="an_8:11">8:11</span> En Salomo het die dogter van Farao uit
die stad van Dawid gebring na die huis wat hy vir haar gebou het; want
hy het gesê: Geen vrou van my mag woon in die huis van Dawid, die koning
van Israel, nie; want dit is heilig, omdat die ark van die HERE daarin
gekom het.

<span id="an_8:12">8:12</span> Toe het Salomo brandoffers aan die HERE
gebring op die altaar van die HERE wat hy voor die voorportaal gebou
het.

<span id="an_8:13">8:13</span> Daarop moes hulle na die eis van elke dag
offer volgens die gebod van Moses, op die sabbatte en op die nuwemane en
op die feestye, drie maal in die jaar--op die fees van die ongesuurde
brode en op die fees van die weke en op die huttefees.

<span id="an_8:14">8:14</span> Ook het hy volgens die voorskrif van sy
vader Dawid vir die afdelings van die priesters hulle dienswerk
vasgestel; en vir die Leviete hulle ampspligte, om God te prys en te
dien voor die priesters na die eis van elke dag; en vir die poortwagters
volgens hulle afdelings vir elke poort; want so was die gebod van Dawid,
die man van God.

<span id="an_8:15">8:15</span> En hulle het in geen enkele opsig afgewyk
van die gebod van die koning oor die priesters en die Leviete en ten
opsigte van die skatkamers nie.

<span id="an_8:16">8:16</span> So het dan al die werk van Salomo tot
stand gekom van die dag af dat die huis van die HERE gegrondves is tot
sy voltooiing toe: die huis van die HERE was voltooi.

<span id="an_8:17">8:17</span> Toe het Salomo na Éseon-Geber getrek en
na Elot, aan die seekus in die land Edom.

<span id="an_8:18">8:18</span> En Huram het aan hom deur sy dienaars
skepe gestuur en dienaars wat die see ken; en hulle het saam met Salomo
se dienaars in Ofir aangekom, en daarvandaan vier honderd en vyftig
talente goud gaan haal en na koning Salomo gebring.

<span id="an_9:1">9:1</span> En toe die koningin van Skeba die gerug van
Salomo hoor, het sy, ten einde Salomo in Jerusalem met raaisels op die
proef te stel, gekom met 'n baie groot trek en kamele wat speserye en
goud in menigte en edelgesteentes dra; en toe sy by Salomo inkom, het sy
met hom gespreek oor alles wat in haar hart was.

<span id="an_9:2">9:2</span> En Salomo het haar al haar woorde verklaar;
en geen woord was vir Salomo te diepsinnig om haar dit te verklaar nie.

<span id="an_9:3">9:3</span> Toe die koningin van Skeba dan die wysheid
van Salomo sien en die huis wat hy gebou het,

<span id="an_9:4">9:4</span> en die voedsel van sy tafel, en hoe sy
dienaars sit en sy bediendes staan, en hulle klere en sy dranke en hulle
klere, en sy trap waarmee hy opklim na die huis van die HERE, was daar
in haar geen gees meer nie.

<span id="an_9:5">9:5</span> Daarop sê sy aan die koning: Die woord was
waarheid wat ek in my land gehoor het oor u sake en oor u wysheid.

<span id="an_9:6">9:6</span> En ek het hulle woorde nie geglo nie,
totdat ek gekom en my oë gesien het; en kyk, die helfte van u
buitengewone wysheid is my nie meegedeel nie; u oortref die gerug wat ek
gehoor het.

<span id="an_9:7">9:7</span> Gelukkig is u manne, en gelukkig hierdie
dienaars van u wat gedurig voor u staan en u wysheid hoor!

<span id="an_9:8">9:8</span> Geloofd sy die HERE u God wat behae in u
gehad het om u op sy troon as koning vir die HERE u God te laat sit!
Omdat u God Israel liefhet om dit vir ewig in stand te hou, het Hy u as
koning oor hulle aangestel om reg en geregtigheid te doen.

<span id="an_9:9">9:9</span> Verder het sy aan die koning honderd en
twintig talente goud en 'n groot menigte speserye en edelgesteentes
gegee; en daar was nooit soveel speserye as wat die koningin van Skeba
aan koning Salomo gegee het nie.

<span id="an_9:10">9:10</span> Maar ook die dienaars van Huram en die
dienaars van Salomo wat goud uit Ofir gebring het, het sandelhout en
edelgesteentes aangevoer.

<span id="an_9:11">9:11</span> En die koning het van die sandelhout
trappe vir die huis van die HERE en vir die huis van die koning gemaak,
en siters en harpe vir die sangers; en die gelyke daarvan is tevore in
die land Juda nie gesien nie.

<span id="an_9:12">9:12</span> En koning Salomo het aan die koningin van
Skeba al haar begeerte gegee, wat sy maar gevra het, bo wat sy na die
koning gebring het. Daarop het sy teruggekeer en na haar land getrek, sy
en haar dienaars.

<span id="an_9:13">9:13</span> En die gewig van Salomo se inkomste aan
goud in een jaar was ses honderd ses en sestig talente goud;

<span id="an_9:14">9:14</span> behalwe wat ingekom het van die koopmans
wat rondtrek, en van die handelaars, terwyl ook al die konings van
Arabië en die goewerneurs van die land vir Salomo goud en silwer
ingebring het.

<span id="an_9:15">9:15</span> En koning Salomo het twee honderd groot
skilde van geslae goud gemaak; ses honderd sikkels geslae goud het hy op
elke groot skild gebruik;

<span id="an_9:16">9:16</span> en drie honderd klein skilde van geslae
goud; drie honderd sikkels goud het hy op elke klein skild gebruik; en
die koning het dit in die huis van die Líbanon-bos gesit.

<span id="an_9:17">9:17</span> Verder het die koning 'n groot troon van
ivoor gemaak en dit met suiwer goud oorgetrek.

<span id="an_9:18">9:18</span> En die troon het ses trappe gehad met 'n
voetbank van goud, aan die troon bevestig; en leunings aan weerskante by
die sitplek, terwyl twee leeus langs die leunings staan.

<span id="an_9:19">9:19</span> Daarby het twaalf leeus daar op die ses
trappe aan weerskante gestaan: so iets is nooit vir enige koninkryk
gemaak nie.

<span id="an_9:20">9:20</span> En die hele drinkservies van koning
Salomo was van goud, en al die voorwerpe van die huis van die
Líbanon-bos van fyn goud; silwer is in die dae van Salomo as niks
gereken nie.

<span id="an_9:21">9:21</span> Want die koning het skepe gehad wat na
Tarsis gevaar het saam met die dienaars van Huram; een maal in drie jaar
het die Tarsis-skepe ingekom, gelaai met goud en silwer, ivoor en ape en
poue.

<span id="an_9:22">9:22</span> So het koning Salomo dan groter geword as
al die konings van die aarde in rykdom en wysheid.

<span id="an_9:23">9:23</span> En al die konings van die aarde het die
aangesig van Salomo gesoek om sy wysheid te hoor wat God in sy hart
gegee het,

<span id="an_9:24">9:24</span> terwyl elkeen van hulle sy geskenk
saamgebring het: silwervoorwerpe en goue voorwerpe en klere, wapens en
speserye, perde en muile, jaar vir jaar.

<span id="an_9:25">9:25</span> Verder het Salomo vier duisend
perdekrippe gehad en strydwaens en twaalf duisend ruiters, en hy het dit
in die stede vir die waens en by die koning in Jerusalem opgestel.

<span id="an_9:26">9:26</span> En hy was heerser oor al die konings van
die Eufraat af tot by die land van die Filistyne en tot by die grens van
Egipte.

<span id="an_9:27">9:27</span> Verder het die koning die silwer in
Jerusalem gemaak soos klippe en die seders gemaak soos die wildevyebome
wat in die Laeveld is, in menigte.

<span id="an_9:28">9:28</span> En hulle het vir Salomo perde uit Egipte
en uit al die lande uitgevoer.

<span id="an_9:29">9:29</span> En die verdere geskiedenis van Salomo,
die vroeëre sowel as die latere, is dit nie beskrywe nie in die
Geskiedenis van die profeet Natan en in die Profesie van Ahía, die
Siloniet, en in die Gesigte van die siener Jedi oor Jeróbeam, die seun
van Nebat?

<span id="an_9:30">9:30</span> En Salomo het in Jerusalem oor die hele
Israel veertig jaar geregeer.

<span id="an_9:31">9:31</span> Daarna het Salomo met sy vaders ontslaap
en is begrawe in die stad van sy vader Dawid; en sy seun Rehábeam het in
sy plek koning geword.

<span id="an_10:1">10:1</span> En Rehábeam het na Sigem gegaan, want die
hele Israel het na Sigem gekom om hom koning te maak.

<span id="an_10:2">10:2</span> En net toe Jeróbeam, die seun van Nebat,
dit hoor--hy was in Egipte waarheen hy vir koning Salomo weggevlug
het--het Jeróbeam uit Egipte teruggekom.

<span id="an_10:3">10:3</span> En hulle het gestuur en hom laat roep.
Toe kom Jeróbeam met die hele Israel, en hulle het Rehábeam toegespreek
en gesê:

<span id="an_10:4">10:4</span> U vader het ons juk hard gemaak; maak u
dan nou die harde diens van u vader en sy swaar juk wat hy ons opgelê
het, ligter; dan sal ons u dien.

<span id="an_10:5">10:5</span> En hy sê vir hulle: Kom oor drie dae na
my terug. En die volk het gegaan.

<span id="an_10:6">10:6</span> Daarop hou koning Rehábeam raad met die
oudstes wat voor sy vader Salomo gedurende sy lewe gestaan het, en hy
vra: Wat raai u aan om hierdie volk te antwoord?

<span id="an_10:7">10:7</span> En hulle het met hom gespreek en gesê: As
u vir hierdie volk goed is en hulle behaag en hulle met vriendelike
woorde toespreek, sal hulle altyd u dienaars wees.

<span id="an_10:8">10:8</span> Maar hy het die raad van die oudstes wat
hulle hom gegee het, in die wind geslaan en raad gehou met die jongmanne
wat saam met hom grootgeword en in sy diens gestaan het.

<span id="an_10:9">10:9</span> En hy vra hulle: Wat raai julle aan dat
ons hierdie volk sal antwoord wat my toegespreek en gesê het: Maak die
juk wat u vader ons opgelê het, ligter?

<span id="an_10:10">10:10</span> En die jongmanne wat saam met hom
grootgeword het, antwoord hom en sê: Só moet u die volk antwoord wat met
u gespreek en gesê het: U vader het ons juk swaar gemaak, maar maak u
dit ligter oor ons--só moet u hulle antwoord: My pinkie is dikker as my
vader se lendene.

<span id="an_10:11">10:11</span> Het my vader dan nou 'n swaar juk op
julle gelaai--ék sal by julle juk nog byvoeg; het my vader julle met die
sweep getugtig--ék sal julle met gésels tugtig.

<span id="an_10:12">10:12</span> Toe Jeróbeam en die hele volk dan op
die derde dag by Rehábeam kom soos die koning gespreek en gesê het: Kom
na my terug op die derde dag--

<span id="an_10:13">10:13</span> het die koning hulle 'n harde antwoord
gegee; koning Rehábeam het die raad van die oudstes in die wind geslaan

<span id="an_10:14">10:14</span> en met hulle gespreek volgens die raad
van die jongmanne en gesê: Het my vader julle juk swaar gemaak--ék sal
daar nog byvoeg; het my vader julle met die sweep getugtig--ék sal julle
met gésels tugtig.

<span id="an_10:15">10:15</span> So het die koning dan nie na die volk
geluister nie, want dit was 'n beskikking van God, sodat die HERE sy
woord sou vervul wat Hy gespreek het deur die diens van Ahía, die
Siloniet, tot Jeróbeam, die seun van Nebat.

<span id="an_10:16">10:16</span> Toe die hele Israel sien dat die koning
nie na hulle luister nie, het die volk die koning geantwoord en gesê:
Watter aandeel het ons aan Dawid? En daar is geen erfdeel aan die seun
van Isai nie! Elkeen na sy tente toe, Israel! Sorg vir jou eie huis,
Dawid! Daarop het die hele Israel na sy tente gegaan.

<span id="an_10:17">10:17</span> Maar oor die kinders van Israel wat in
die stede van Juda gewoon het, oor hulle was Rehábeam koning.

<span id="an_10:18">10:18</span> Toe stuur koning Rehábeam Hadóram wat
oor die dwangarbeid was, maar die kinders van Israel het hom gestenig,
sodat hy gesterf het, en koning Rehábeam het hom geweer om op 'n wa te
klim, om na Jerusalem te vlug.

<span id="an_10:19">10:19</span> So het die Israeliete dan afvallig
geword van die huis van Dawid tot vandag toe.

<span id="an_11:1">11:1</span> En toe Rehábeam in Jerusalem kom, het hy
die huis van Juda en Benjamin, honderd en tagtig duisend krygshaftige
jongmanne, byeen laat kom om teen Israel oorlog te voer, om die
koningskap vir Rehábeam terug te win.

<span id="an_11:2">11:2</span> Maar die woord van die HERE het tot
Semája, die man van God, gekom en gesê:

<span id="an_11:3">11:3</span> Spreek met Rehábeam, die seun van Salomo,
die koning van Juda, en met die hele Israel in Juda en in Benjamin, en
sê:

<span id="an_11:4">11:4</span> So spreek die HERE: Julle mag nie optrek
en teen julle broers oorlog voer nie; julle moet omdraai, elkeen na sy
huis, want van My het hierdie saak gekom. Hulle het toe geluister na die
woorde van die HERE en omgedraai sonder om teen Jeróbeam op te trek.

<span id="an_11:5">11:5</span> En Rehábeam het in Jerusalem gewoon en
stede as vestings opgebou in Juda.

<span id="an_11:6">11:6</span> Hy het naamlik Betlehem opgebou, en Etam
en Tekóa;

<span id="an_11:7">11:7</span> en Bet-Sur en Sogo en Adúllam;

<span id="an_11:8">11:8</span> en Gat en Marésa en Sif;

<span id="an_11:9">11:9</span> en Adoráim en Lagis en Aséka;

<span id="an_11:10">11:10</span> en Sorea en Ajalon en Hebron,
versterkte stede in Juda en in Benjamin.

<span id="an_11:11">11:11</span> En hy het die vestings versterk en
daarin bevelhebbers aangestel met voorrade voedsel en olie en wyn,

<span id="an_11:12">11:12</span> en in elkeen van die stede groot skilde
en spiese; en hy het hulle uitermate versterk; en Juda en Benjamin het
aan hom behoort.

<span id="an_11:13">11:13</span> En die priesters en die Leviete wat in
die hele Israel was, het uit hulle hele grondgebied by hom gestaan.

<span id="an_11:14">11:14</span> Want die Leviete het hulle weiveld en
hulle besitting verlaat en na Juda en Jerusalem getrek; want Jeróbeam en
sy seuns het hulle verwerp, sodat hulle geen priesters van die HERE meer
kon wees nie.

<span id="an_11:15">11:15</span> En hy het vir hom priesters aangestel
vir die hoogtes en die veldduiwels en die kalwers wat hy gemaak het.

<span id="an_11:16">11:16</span> En agter hulle aan het uit al die
stamme van Israel die wat hulle hart daarop gerig het om die HERE, die
God van Israel, te soek, na Jerusalem gekom om aan die HERE, die God van
hulle vaders, te offer;

<span id="an_11:17">11:17</span> en hulle het die koninkryk van Juda
versterk en Rehábeam, die seun van Salomo, drie jaar lank bemoedig; want
drie jaar lank het hulle in die weg van Dawid en van Salomo gewandel.

<span id="an_11:18">11:18</span> En Rehábeam het Maglat, die dogter van
Jérimot, die seun van Dawid, en van Abíhail, die dogter van Elíab, die
seun van Isai, vir hom as vrou geneem.

<span id="an_11:19">11:19</span> En sy het vir hom seuns gebaar: Jehus
en Semárja en Saham.

<span id="an_11:20">11:20</span> En ná haar het hy Máäga, die dogter van
Absalom, geneem, en sy het vir hom Abía en Attai en Sisa en Sélomit
gebaar.

<span id="an_11:21">11:21</span> En Rehábeam het Máäga, die dogter van
Absalom, liewer gehad as al sy vroue en sy byvroue; hy het naamlik
agttien vroue geneem en sestig byvroue; en hy het die vader van agt en
twintig seuns en sestig dogters geword.

<span id="an_11:22">11:22</span> En Rehábeam het Abía, die seun van
Máäga, as hoof, as vors onder sy broers aangestel; want hy wou hom
koning maak.

<span id="an_11:23">11:23</span> En hy het verstandig gehandel en van al
sy seuns versprei in al die streke van Juda en Benjamin, in al die
versterkte stede, en aan hulle voedsel in oorvloed gegee en 'n menigte
vroue vir hulle gevra.

<span id="an_12:1">12:1</span> En toe Rehábeam die koningskap bevestig
het en hy sterk was, het hy die wet van die HERE verlaat, en die hele
Israel saam met hom.

<span id="an_12:2">12:2</span> Toe het Sisak, die koning van Egipte, in
die vyfde jaar van koning Rehábeam, teen Jerusalem opgetrek--omdat hulle
ontrou teenoor die HERE gehandel het--

<span id="an_12:3">12:3</span> met twaalf honderd strydwaens en sestig
duisend perderuiters; en ontelbaar was die manskappe wat saam met hom
uit Egipte gekom het: Líbiërs, Sukkiete en Kusiete.

<span id="an_12:4">12:4</span> En hy het die versterkte stede ingeneem
wat aan Juda behoort het, en tot by Jerusalem gekom.

<span id="an_12:5">12:5</span> Daarop kom die profeet Semája na Rehábeam
en die owerstes van Juda wat vanweë Sisak in Jerusalem bymekaargekom
het, en sê vir hulle: So spreek die HERE: Júlle het My verlaat; daarom
gee Ék julle ook oor in die hand van Sisak.

<span id="an_12:6">12:6</span> Hierop het die owerstes van Israel en die
koning hulle verootmoedig en gesê: Die HERE is regverdig.

<span id="an_12:7">12:7</span> En toe die HERE sien dat hulle hul
verootmoedig, kom die woord van die HERE tot Semája en sê: Hulle het hul
verootmoedig: Ek sal hulle nie vernietig nie, maar hulle binnekort
uitkoms skenk, en my grimmigheid sal nie deur middel van Sisak oor
Jerusalem uitgestort word nie.

<span id="an_12:8">12:8</span> Maar hulle sal sy knegte word, sodat
hulle my diens en die diens van die koninkryke van die lande kan leer
ken!

<span id="an_12:9">12:9</span> En Sisak, die koning van Egipte, het teen
Jerusalem opgetrek en die skatte van die huis van die HERE en die skatte
van die huis van die koning weggeneem; hy het alles weggeneem; hy het
ook die goue skilde wat Salomo gemaak het, weggeneem.

<span id="an_12:10">12:10</span> Toe maak koning Rehábeam in die plek
daarvan koperskilde, en hy het dit aan die owerstes van die hardlopers
toevertrou wat die ingang van die koning se huis bewaak.

<span id="an_12:11">12:11</span> So dikwels as die koning in die huis
van die HERE ingaan, kom die hardlopers en dra dit en bring dit weer
terug in die wagkamer van die hardlopers.

<span id="an_12:12">12:12</span> Maar weens sy verootmoediging het die
toorn van die HERE van hom gewyk, sodat Hy hom nie geheel en al
vernietig het nie; ook was daar in Juda nog goeie dinge.

<span id="an_12:13">12:13</span> En koning Rehábeam het hom versterk in
Jerusalem en geregeer; want Rehábeam was een en veertig jaar oud toe hy
koning geword het, en het sewentien jaar geregeer in Jerusalem, die stad
wat die HERE uit al die stamme van Israel verkies het om sy Naam daar te
vestig; en die naam van sy moeder was Naäma, die Ammonitiese.

<span id="an_12:14">12:14</span> En hy het gedoen wat verkeerd was, want
hy het nie sy hart gerig om die HERE te soek nie.

<span id="an_12:15">12:15</span> En die geskiedenis van Rehábeam, die
vroeëre en die latere, is dit nie beskrywe in die Geskiedenis van die
profeet Semája en van die siener Iddo, volgens geslagsregister nie? En
daar was gedurigdeur oorloë tussen Rehábeam en Jeróbeam.

<span id="an_12:16">12:16</span> En Rehábeam het ontslaap met sy vaders
en is begrawe in die stad van Dawid; en sy seun Abía het in sy plek
koning geword.

<span id="an_13:1">13:1</span> In die agttiende jaar van koning Jeróbeam
het Abía oor Juda koning geword.

<span id="an_13:2">13:2</span> Drie jaar het hy in Jerusalem geregeer;
en die naam van sy moeder was Migája, die dogter van Uriël uit Gíbea. En
daar was oorlog tussen Abía en Jeróbeam.

<span id="an_13:3">13:3</span> En Abía het die oorlog begin met 'n leër
van dapper krygsmanne, vier honderd duisend jong manskappe; en Jeróbeam
het hom in slagorde teen hom opgestel met agt honderd duisend jong
manskappe, dapper helde.

<span id="an_13:4">13:4</span> Toe gaan Abía bo-op die berg Semaráim
staan wat in die gebergte van Efraim is, en sê: Luister na my, Jeróbeam
en die hele Israel!

<span id="an_13:5">13:5</span> Behoort julle nie te weet dat die HERE,
die God van Israel, die koningskap oor Israel aan Dawid vir ewig gegee
het, aan hom en sy seuns as 'n soutverbond nie?

<span id="an_13:6">13:6</span> Maar Jeróbeam, die seun van Nebat, die
dienaar van Salomo, die seun van Dawid, het opgestaan en teen sy heer
gerebelleer.

<span id="an_13:7">13:7</span> En ligsinnige manne, deugniete, het by
hom vergader en hulle versit teen Rehábeam, die seun van Salomo; en
Rehábeam was jonk en week van hart, sodat hy hulle geen teëstand kon
bied nie.

<span id="an_13:8">13:8</span> En nou dink julle om teëstand te bied aan
die koningskap van die HERE in die hand van die seuns van Dawid, omdat
julle 'n groot menigte is en daar goue kalwers by julle is wat Jeróbeam
vir julle as gode gemaak het.

<span id="an_13:9">13:9</span> Het julle nie die priesters van die HERE,
die seuns van Aäron, en die Leviete verdrywe en vir julle priesters
gemaak soos die volke van die lande nie? Elkeen wat kom met 'n jong bul
en sewe ramme om hom te laat aanstel, dié het priester geword van die
wat geen gode is nie.

<span id="an_13:10">13:10</span> Maar ons--die HERE is onse God, en ons
het Hom nie verlaat nie; en as priesters dien die seuns van Aäron die
HERE, en die Leviete is in die dienswerk.

<span id="an_13:11">13:11</span> En hulle steek brandoffers vir die HERE
aan die brand, elke môre en elke aand, en reukwerk van speserye, en
hulle sorg vir die toonbrode op die rein tafel en vir die goue kandelaar
met sy lampe, om dit elke aand op te steek; want ons onderhou die
ordening van die HERE onse God, maar júlle het Hom verlaat.

<span id="an_13:12">13:12</span> En kyk, by ons is God aan die hoof en
sy priesters met die alarmtrompette om teen julle alarm te blaas.
Kinders van Israel, voer tog nie oorlog teen die HERE, die God van julle
vaders nie, want julle sal nie voorspoedig wees nie.

<span id="an_13:13">13:13</span> Maar Jeróbeam het die hinderlaag laat
omtrek om hulle van agter by te kom, sodat hulle voor Juda was en die
hinderlaag agter hulle.

<span id="an_13:14">13:14</span> En toe Juda omdraai, was die geveg
meteens voor en agter hulle; en hulle het die HERE aangeroep, terwyl die
priesters op die trompette blaas.

<span id="an_13:15">13:15</span> Daarop hef die manskappe van Juda 'n
krygsgeskreeu aan; en toe die manskappe van Juda die krygsgeskreeu
aanhef, het God Jeróbeam en die hele Israel voor Abía en Juda verslaan.

<span id="an_13:16">13:16</span> En die kinders van Israel het gevlug
vir Juda, en God het hulle in hul hand gegee.

<span id="an_13:17">13:17</span> En Abía met sy manskappe het 'n groot
slag onder hulle geslaan, sodat van Israel vyf honderd duisend jong
manskappe as gesneuweldes geval het.

<span id="an_13:18">13:18</span> En die kinders van Israel is in dié tyd
verneder, maar die kinders van Juda het sterk geword, omdat hulle op die
HERE, die God van hulle vaders, gesteun het.

<span id="an_13:19">13:19</span> En Abía het Jeróbeam agternagejaag en
stede van hom afgeneem: Bet-el met sy onderhorige plekke, en Jesána met
sy onderhorige plekke, en Efron met sy onderhorige plekke.

<span id="an_13:20">13:20</span> En Jeróbeam het geen krag meer behou in
die dae van Abía nie, en die HERE het hom swaar getref, sodat hy gesterf
het.

<span id="an_13:21">13:21</span> Maar Abía het hom versterk; en hy het
vir hom veertien vroue geneem en die vader van twee en twintig seuns en
sestien dogters geword.

<span id="an_13:22">13:22</span> En die verdere geskiedenis van Abía, sy
weë en sy woorde, is beskrywe in die Uitleg van die profeet Iddo.

<span id="an_14:1">14:1</span> En Abía het ontslaap met sy vaders en is
begrawe in die stad van Dawid, en sy seun Asa het in sy plek koning
geword. In sy dae het die land tien jaar gerus.

<span id="an_14:2">14:2</span> En Asa het gedoen wat goed en reg was in
die oë van die HERE sy God:

<span id="an_14:3">14:3</span> hy het die vreemde altare en die hoogtes
verwyder en die klippilare stukkend gebreek en die heilige boomstamme
omgekap

<span id="an_14:4">14:4</span> en aan Juda gesê om die HERE, die God van
hulle vaders, te soek en om die wet en die gebod te doen.

<span id="an_14:5">14:5</span> Ook het hy uit al die stede van Juda die
hoogtes en die sonpilare verwyder, en die koninkryk het gerus onder hom.

<span id="an_14:6">14:6</span> Verder het hy versterkte stede gebou in
Juda, want die land was rustig; en daar was geen oorlog teen hom in
daardie jare nie, omdat die HERE hom rus verskaf het.

<span id="an_14:7">14:7</span> Daarom het hy aan Juda gesê: Laat ons
hierdie stede opbou en met 'n muur omring en met torings, poorte en
grendels, terwyl die land nog vry voor ons lê; want ons het die HERE
onse God gesoek--ons het gesoek, en Hy het ons rus verskaf rondom. Hulle
het toe gebou en was voorspoedig.

<span id="an_14:8">14:8</span> En Asa het 'n leër gehad wat skild en
spies dra: uit Juda drie honderd duisend man, en uit Benjamin, wat die
skild dra en die boog span, twee honderd en tagtig duisend; hulle was
almal dapper helde.

<span id="an_14:9">14:9</span> En Serag, die Kusiet, het teen hulle
uitgetrek met 'n leër van 'n miljoen met drie honderd strydwaens; en hy
het gekom tot by Marésa.

<span id="an_14:10">14:10</span> Toe trek Asa uit hom tegemoet, en hulle
het die slagorde opgestel in die dal Sefáta by Marésa.

<span id="an_14:11">14:11</span> En Asa het die HERE sy God aangeroep en
gesê: HERE, niemand kan help soos U tussen die magtige en die kragtelose
nie; help ons, HERE onse God, want op U steun ons, en in u Naam het ons
teen hierdie menigte gekom; HERE, U is onse God; laat geen sterfling
naas U magtig wees nie.

<span id="an_14:12">14:12</span> En die HERE het die Kusiete voor Asa en
Juda verslaan, en die Kusiete het gevlug.

<span id="an_14:13">14:13</span> En Asa en die manskappe wat by hom was,
het hulle agtervolg tot by Gerar; en van die Kusiete het soveel geval,
dat daar vir hulle geen herstel moontlik was nie; want hulle was gebreek
voor die aangesig van die HERE en voor sy leër. En hulle het 'n baie
groot buit geneem;

<span id="an_14:14">14:14</span> en al die stede rondom Gerar oorweldig;
want die skrik vir die HERE was op hulle. En hulle het al die stede
geplunder, want daar was 'n groot buit in.

<span id="an_14:15">14:15</span> Hulle het ook die tente met die vee
oorweldig en kleinvee in menigte en kamele weggevoer. Daarna het hulle
na Jerusalem teruggekeer.

<span id="an_15:1">15:1</span> Toe het die Gees van God op Asárja, die
seun van Oded, gekom;

<span id="an_15:2">15:2</span> en hy het uitgegaan om Asa te ontmoet en
vir hom gesê: Luister na my, Asa en die hele Juda en Benjamin! Die HERE
is met julle as julle met Hom is, en as julle Hom soek, sal Hy Hom deur
julle laat vind; maar as julle Hom verlaat, sal Hy julle verlaat.

<span id="an_15:3">15:3</span> En daar was baie dae dat Israel sonder
die ware God was en sonder 'n lerende priester en sonder wet.

<span id="an_15:4">15:4</span> Maar as hulle in die nood hul tot die
HERE, die God van Israel, bekeer het en Hom gesoek het, het Hy Hom deur
hulle laat vind.

<span id="an_15:5">15:5</span> En in dié tye was daar geen vrede vir wie
uit-- of ingegaan het nie, maar groot beroering oor al die inwoners van
die lande;

<span id="an_15:6">15:6</span> en nasie het teen nasie en stad teen stad
gebots, omdat God hulle deur allerhande nood in verwarring gebring het.

<span id="an_15:7">15:7</span> Wees julle dan sterk, en laat julle hande
nie slap hang nie, want daar is loon volgens julle werk.

<span id="an_15:8">15:8</span> En toe Asa hierdie woorde en die profesie
hoor wat Asárja, die seun van Oded, gespreek het, het hy moed geskep en
die verfoeisels verwyder uit die hele land Juda en Benjamin en uit die
stede wat hy op die gebergte van Efraim ingeneem het; en die altaar van
die HERE wat voor die voorportaal van die HERE was, het hy herstel.

<span id="an_15:9">15:9</span> Daarop vergader hy die hele Juda en
Benjamin, ook die vreemdelinge wat uit Efraim en Manasse en uit Símeon
by hulle was; want uit Israel het hulle in menigte na hom oorgeloop toe
hulle sien dat die HERE sy God met hom was.

<span id="an_15:10">15:10</span> En hulle het in Jerusalem byeengekom,
in die derde maand van die vyftiende jaar van die regering van Asa,

<span id="an_15:11">15:11</span> en dieselfde dag aan die HERE geoffer
van die buit wat hulle ingebring het, sewe honderd beeste en sewe
duisend stuks kleinvee.

<span id="an_15:12">15:12</span> En hulle het die verbond aangegaan om
die HERE, die God van hulle vaders, met hul hele hart en met hul hele
siel te soek.

<span id="an_15:13">15:13</span> En elkeen wat die HERE, die God van
Israel, nie soek nie, sou gedood word, klein en groot, manne sowel as
vroue.

<span id="an_15:14">15:14</span> En hulle het vir die HERE gesweer met
'n groot stem en met gejuig en met trompette en basuine.

<span id="an_15:15">15:15</span> En die hele Juda was verheug oor die
eed, want hulle het met hul hele hart gesweer en met hul hele wil Hom
gesoek; en Hy het Hom deur hulle laat vind, en die HERE het hulle rus
verskaf rondom.

<span id="an_15:16">15:16</span> Ja, selfs het hy Máäga, die moeder van
koning Asa, afgesit as gebiedster, omdat sy 'n afgryslike voorwerp vir
Asjéra gemaak het; en Asa het die afgryslike voorwerp omgekap en
stukkend gestamp en in die dal Kidron verbrand.

<span id="an_15:17">15:17</span> Die hoogtes is wel nie uit Israel
verwyder nie, maar Asa se hart was volkome al sy dae.

<span id="an_15:18">15:18</span> En hy het die heilige gawes van sy
vader en sy eie heilige gawes in die huis van God ingebring: silwer en
goud en allerhande voorwerpe.

<span id="an_15:19">15:19</span> En daar was geen oorlog tot in die vyf
en dertigste jaar van die regering van Asa nie.

<span id="an_16:1">16:1</span> In die ses en dertigste jaar van die
regering van Asa het Baésa, die koning van Israel, opgetrek teen Juda en
Rama gebou om niemand van Asa, die koning van Juda, te laat uit-- of
ingaan nie.

<span id="an_16:2">16:2</span> Toe bring Asa silwer en goud uit die
skatkamers van die huis van die HERE en van die huis van die koning en
stuur dit na Bénhadad, die koning van Aram, wat in Damaskus gewoon het,
om te sê:

<span id="an_16:3">16:3</span> Daar is 'n verbond tussen my en u, en
tussen my vader en u vader; kyk, ek stuur u silwer en goud; gaan
verbreek u verbond met Baésa, die koning van Israel, dat hy kan optrek
weg van my af.

<span id="an_16:4">16:4</span> En Bénhadad het geluister na koning Asa
en die owerstes van sy leërmagte gestuur teen die stede van Israel, en
hulle het Ijon en Dan en Abel-Máim en al die voorraadstede van Náftali
verwoes.

<span id="an_16:5">16:5</span> En sodra Baésa dit hoor, het hy opgehou
om Rama te bou en sy werk gestaak.

<span id="an_16:6">16:6</span> Toe neem koning Asa die hele Juda, en
hulle het die klippe en balke van Rama, waarmee Baésa gebou het,
weggedra; en hy het daarmee Geba en Mispa gebou.

<span id="an_16:7">16:7</span> En in dié tyd het die siener Hanáni na
Asa, die koning van Juda, gekom en aan hom gesê: Omdat u op die koning
van Aram gesteun en nie op die HERE u God gesteun het nie, daarom het
die leër van die koning van Aram uit u hand vrygeraak.

<span id="an_16:8">16:8</span> Was die Kusiete en die Libiërs nie 'n
groot leërmag met buitengewoon baie strydwaens en perderuiters nie? En
tog het Hy hulle in u hand gegee; omdat u op die HERE gesteun het;

<span id="an_16:9">16:9</span> want die HERE--sy oë deurloop die hele
aarde om diegene kragtig te steun wie se hart onverdeeld op Hom gerig
is; hierin het u dwaas gehandel, want van nou af sal daar oorloë teen u
wees.

<span id="an_16:10">16:10</span> Maar Asa het hom vererg vir die siener
en hom in die gevangenis gesit, want hy was hieroor woedend op hom; ook
het Asa in dieselfde tyd sommige uit die volk verdruk.

<span id="an_16:11">16:11</span> En kyk, die geskiedenis van Asa die
vroeëre en die latere, dit is beskrywe in die boek van die konings van
Juda en Israel.

<span id="an_16:12">16:12</span> En in die nege en dertigste jaar van sy
regering het Asa gely aan sy voete; sy siekte was baie ernstig; maar
selfs in sy siekte het hy die HERE nie geraadpleeg nie, maar die
geneeshere.

<span id="an_16:13">16:13</span> En Asa het ontslaap met sy vaders en
gesterwe in die een en veertigste jaar van sy regering.

<span id="an_16:14">16:14</span> En hulle het hom begrawe in sy graf wat
hy vir hom in die stad van Dawid gegrawe het, en hom op die bed neergelê
wat vol speserye was, en dit van allerhande soorte, volgens die kuns van
'n salfmenger klaargemaak; en hulle het vir hom 'n buitengewoon groot
wierookbrand aangesteek.

<span id="an_17:1">17:1</span> En sy seun Jósafat het in sy plek koning
geword en hom versterk teen Israel.

<span id="an_17:2">17:2</span> En hy het 'n leërmag in al die versterkte
stede van Juda geplaas en wagposte in die land Juda opgestel en in die
stede van Efraim wat sy vader Asa ingeneem het.

<span id="an_17:3">17:3</span> En die HERE was met Jósafat, want hy het
in die vroeëre weë van sy vader Dawid gewandel en die Baäls nie gesoek
nie,

<span id="an_17:4">17:4</span> maar die God van sy vader gesoek en in sy
gebooie gewandel en nie gedoen soos Israel nie.

<span id="an_17:5">17:5</span> Daarom het die HERE die koningskap in sy
hand bevestig; en die hele Juda het aan Jósafat geskenke gegee, sodat hy
rykdom en eer in oorvloed gehad het.

<span id="an_17:6">17:6</span> En sy hart het moedig geword in die weë
van die HERE, en verder het hy die hoogtes en die heilige boomstamme uit
Juda verwyder.

<span id="an_17:7">17:7</span> En in die derde jaar van sy regering het
hy sy owerstes Ben-Hail en Obádja en Sagaría en Netáneël en Migája
gestuur om in die stede van Juda onderrig te gee;

<span id="an_17:8">17:8</span> en saam met hulle die Leviete Semája en
Netánja en Sebádja en Asahel en Semíramot en Jónatan en Adónia en Tobía
en Tob-Adónia, die Leviete; en saam met hulle die priesters Elisáma en
Joram.

<span id="an_17:9">17:9</span> En hulle het in Juda onderrig gegee met
die wetboek van die HERE by hulle, en in al die stede van Juda
rondgegaan en onder die volk onderrig gegee.

<span id="an_17:10">17:10</span> En 'n skrik vir die HERE het gekom oor
al die koninkryke van die lande wat rondom Juda was, sodat hulle nie
teen Jósafat oorlog gevoer het nie.

<span id="an_17:11">17:11</span> En van die Filistyne het vir Jósafat
geskenke en 'n vrag silwer gebring; selfs die Arabiere het vir hom
kleinvee gebring: sewe duisend sewe honderd ramme en sewe duisend sewe
honderd bokke.

<span id="an_17:12">17:12</span> So het Jósafat dan aldeur groter
geword, buitengewoon groot, en in Juda forte en voorraadstede gebou.

<span id="an_17:13">17:13</span> En hy het groot voorrade in die stede
van Juda gehad, en krygsmanne, dapper helde, in Jerusalem.

<span id="an_17:14">17:14</span> En dit was hulle getal volgens hulle
families: Van Juda was owerstes oor duisend: die owerste Adna en saam
met hom drie honderd duisend dapper helde;

<span id="an_17:15">17:15</span> en naas hom was die owerste Jóhanan en
saam met hom twee honderd en tagtig duisend;

<span id="an_17:16">17:16</span> en naas hom was Amásia, die seun van
Sigri, wat hom gewillig getoon het vir die HERE, en saam met hom twee
honderd duisend dapper helde;

<span id="an_17:17">17:17</span> en uit Benjamin was Éljada, 'n dapper
held, en saam met hom twee honderd duisend, gewapen met boog en skild;

<span id="an_17:18">17:18</span> en naas hom was Jósabad en saam met hom
honderd en tagtig duisend, vir kommando gewapen.

<span id="an_17:19">17:19</span> Hulle was in die diens van die koning,
behalwe die wat die koning in die versterkte stede deur die hele Juda
geplaas het.

<span id="an_18:1">18:1</span> En toe Jósafat rykdom en eer in oorvloed
gehad het, het hy hom verswaer met Agab.

<span id="an_18:2">18:2</span> En ná verloop van enkele jare het hy
afgetrek na Agab, na Samaría, en Agab het vir hom en die manskappe wat
by hom was, skape en beeste in menigte geslag en hom aangehits om teen
Ramot in Gílead op te trek.

<span id="an_18:3">18:3</span> Toe sê Agab, die koning van Israel, vir
Jósafat, die koning van Juda: Sal u met my saam na Ramot in Gílead trek?
En hy antwoord hom: Ek is soos u, en my volk soos u volk, en ons sal
saam met u in die oorlog wees.

<span id="an_18:4">18:4</span> Verder het Jósafat aan die koning van
Israel gesê: Raadpleeg tog eers die woord van die HERE.

<span id="an_18:5">18:5</span> Toe laat die koning van Israel die
profete, vier honderd man, bymekaarkom en sê vir hulle: Sal ons teen
Ramot in Gílead trek om te veg, of sal ek dit laat staan? En hulle
antwoord: Trek op, en God sal dit in die hand van die koning gee.

<span id="an_18:6">18:6</span> Maar Jósafat sê: Is hier nie nog 'n
profeet van die HERE, dat ons deur hom kan raadpleeg nie?

<span id="an_18:7">18:7</span> En die koning van Israel antwoord
Jósafat: Daar is nog een man om die HERE deur hom te raadpleeg; maar ék
haat hom, want hy profeteer oor my niks goeds nie, maar altyd onheil;
dit is Miga, die seun van Jimla. En Jósafat sê: Die koning moet nie so
spreek nie!

<span id="an_18:8">18:8</span> Daarop roep die koning van Israel 'n
hofdienaar en sê: Gaan haal gou vir Miga, die seun van Jimla.

<span id="an_18:9">18:9</span> Onderwyl die koning van Israel en
Jósafat, die koning van Juda, elkeen op sy troon sit, beklee met
koninklike klere, en hulle op 'n dorsvloer sit by die ingang van die
poort van Samaría, en al die profete voor hulle profeteer,

<span id="an_18:10">18:10</span> het Sedekía, die seun van Kenaäna, vir
hom ysterhorings gemaak en gesê: So spreek die HERE: Hiermee sal u die
Arameërs stoot totdat hulle vernietig is.

<span id="an_18:11">18:11</span> En so het al die profete geprofeteer en
gesê: Trek op na Ramot in Gílead en u sal voorspoedig wees, en die HERE
sal dit in die hand van die koning gee.

<span id="an_18:12">18:12</span> Toe sê die boodskapper wat gegaan het
om Miga te roep, vir hom dít: Kyk, die woorde van die profete is uit een
mond goed vir die koning: laat jou woord nou tog wees soos die van een
van hulle, en spreek goeie dinge.

<span id="an_18:13">18:13</span> Maar Miga sê: So waar as die HERE leef,
wat God my sal sê, dit sal ek spreek!

<span id="an_18:14">18:14</span> Toe hy by die koning kom, sê die koning
vir hom: Miga, sal ons na Ramot in Gílead trek om te veg, of sal ek dit
laat staan? En hy antwoord: Trek op, en u sal voorspoedig wees, en hulle
sal in julle hand gegee word.

<span id="an_18:15">18:15</span> En die koning sê vir hom: Hoeveel maal
moet ek jou besweer dat jy niks as die waarheid in die Naam van die HERE
tot my moet spreek nie?

<span id="an_18:16">18:16</span> Daarop antwoord hy: Ek het die hele
Israel gesien, verstrooid op die berge soos skape wat geen wagter het
nie. En die HERE het gesê: Hulle het geen heer nie; laat hulle elkeen in
vrede teruggaan na sy huis.

<span id="an_18:17">18:17</span> Toe sê die koning van Israel vir
Jósafat: Het ek u nie gesê hy profeteer oor my niks goeds nie, maar
onheil?

<span id="an_18:18">18:18</span> Verder sê hy: Daarom, hoor die woord
van die HERE: Ek het die HERE sien sit op sy troon, terwyl al die
hemelse leërskare aan sy regter-- en sy linkerhand staan.

<span id="an_18:19">18:19</span> En die HERE het gesê: Wie sal Agab, die
koning van Israel, oorhaal, dat hy kan optrek en val by Ramot in Gílead?
En die een het so gesê, en die ander weer so.

<span id="an_18:20">18:20</span> Toe kom die gees vorentoe en gaan voor
die aangesig van die HERE staan en sê: Ek sal hom oorhaal. En die HERE
vra hom: Waarmee?

<span id="an_18:21">18:21</span> En hy sê: Ek sal uitgaan en 'n
leuengees word in die mond van al sy profete. En Hy sê: Jy sal oorhaal,
ja, jy sal ook oorwin; gaan uit en doen so.

<span id="an_18:22">18:22</span> En nou, kyk, die HERE het 'n leuengees
in die mond van hierdie profete van u gegee, terwyl die HERE tog onheil
oor u gespreek het.

<span id="an_18:23">18:23</span> Daarop kom Sedekía, die seun van
Kenaäna, nader en hy slaan Miga op die kakebeen en sê: Langs watter weg
het die Gees van die HERE van my af weggegaan om met jou te spreek?

<span id="an_18:24">18:24</span> En Miga antwoord: Kyk, jy sal dit sien
op dieselfde dag as jy van kamer tot kamer sal gaan om jou weg te steek.

<span id="an_18:25">18:25</span> Maar die koning van Israel sê: Neem
Miga en bring hom terug by Amon, die owerste van die stad, en by Joas,
die seun van die koning.

<span id="an_18:26">18:26</span> En julle moet sê: So spreek die koning:
Sit hierdie man in die gevangenis en spysig hom met brood van
verdrukking en water van verdrukking totdat ek behoue tuiskom.

<span id="an_18:27">18:27</span> Daarop sê Miga: As u ooit behoue
tuiskom, dan het die HERE nie deur my gespreek nie. Verder sê hy: Volke,
luister almal saam!

<span id="an_18:28">18:28</span> En die koning van Israel en Jósafat,
die koning van Juda, het opgetrek na Ramot in Gílead.

<span id="an_18:29">18:29</span> En die koning van Israel het aan
Jósafat gesê: Ek sal my onkenbaar maak en in die geveg kom; trek u maar
u eie klere aan. So het die koning van Israel hom dan onkenbaar gemaak,
en hulle het in die geveg gegaan.

<span id="an_18:30">18:30</span> En die koning van Aram het die owerstes
van sy strydwaens bevel gegee en gesê: Julle moet nie klein of groot
beveg nie, net die koning van Israel alleen.

<span id="an_18:31">18:31</span> En sodra die owerstes van die waens
Jósafat sien, sê hulle: Dit is die koning van Israel! En hulle het hom
omsingel om te veg; maar Jósafat het geskreeu, en die HERE het hom
gehelp, en God het hulle van hom af weggelok.

<span id="an_18:32">18:32</span> En toe die owerstes van die waens sien
dat dit nie die koning van Israel was nie, draai hulle agter hom weg.

<span id="an_18:33">18:33</span> Toe het 'n man in sy eenvoudigheid die
boog gespan en die koning van Israel getref tussen die aanhegsels en die
pantser. Daarop sê hy aan die drywer: Ruk om en bring my uit die leër
uit, want ek is gewond.

<span id="an_18:34">18:34</span> En die geveg het dié dag toegeneem,
terwyl die koning hom staande hou in die strydwa teenoor die Arameërs
tot die aand toe; maar teen sononder het hy gesterwe.

<span id="an_19:1">19:1</span> Maar toe Jósafat, die koning van Juda,
behoue na sy huis in Jerusalem terugkom,

<span id="an_19:2">19:2</span> het die siener Jehu, die seun van Hanáni,
uitgegaan hom tegemoet, en aan koning Jósafat gesê: Moet 'n mens die
goddelose help, en het u lief die wat die HERE haat? Daarom kom daar nou
'n toorn op u van die HERE.

<span id="an_19:3">19:3</span> Tog is daar goeie dinge by u gevind, want
u het die heilige boomstamme uit die land uitgeroei en u hart daarop
gerig om God te soek.

<span id="an_19:4">19:4</span> En Jósafat het in Jerusalem gewoon, en hy
het weer uitgegaan onder die volk, van Berséba af tot by die gebergte
van Efraim, en hulle laat terugkeer tot die HERE, die God van hulle
vaders.

<span id="an_19:5">19:5</span> En hy het regters aangestel in die land,
in al die versterkte stede van Juda, in elke stad.

<span id="an_19:6">19:6</span> En hy het aan die regters gesê: Kyk wat
julle doen, want julle spreek nie reg vir die mens nie, maar vir die
HERE; en Hy is by julle in die regspraak.

<span id="an_19:7">19:7</span> Mag die skrik vir die HERE dan nou op
julle wees; handel nougeset, want by die HERE onse God is geen onreg of
partydigheid of aanneming van geskenke nie.

<span id="an_19:8">19:8</span> En ook in Jerusalem het Jósafat sommige
van die Leviete en van die priesters en van die familiehoofde uit Israel
aangestel vir die gereg van die HERE en vir regsake. En hulle het in
Jerusalem teruggekom.

<span id="an_19:9">19:9</span> En hy het hulle bevel gegee en gesê: So
moet julle handel in die vrees van die HERE, met getrouheid en met 'n
volkome hart.

<span id="an_19:10">19:10</span> En by al die regsake wat voor julle kom
vanweë julle broers wat in hulle stede woon, oor moord, oor wette en
gebooie en insettinge en verordeninge, moet julle hulle waarsku, sodat
hulle hul nie skuldig maak teen die HERE en 'n toorn oor julle en oor
julle broers kom nie; so moet julle handel, dat julle jul nie skuldig
maak nie.

<span id="an_19:11">19:11</span> En kyk, Amárja, die hoofpriester, is
oor julle vir enige saak van die HERE, en Sebádja, die seun van Ismael,
die bevelhebber van die huis van Juda, vir enige saak van die koning, en
as opsigters staan die Leviete tot julle beskikking; julle moet sterk
wees en dit doen. En mag die HERE met die goeies wees!

<span id="an_20:1">20:1</span> En daarna het die kinders van Moab en die
kinders van Ammon, en saam met hulle 'n deel van die Meüniete teen
Jósafat gekom om te veg.

<span id="an_20:2">20:2</span> Toe hulle kom en aan Jósafat berig bring
en sê: Daar kom 'n groot menigte teen u van anderkant die see, van Edom
af, en kyk, hulle is al in Háseson-Tamar--dit is Éngedi--

<span id="an_20:3">20:3</span> het Jósafat bevrees geword en sy aangesig
daarop gerig om die HERE te soek, en hy het oor die hele Juda 'n vasdag
uitgeroep.

<span id="an_20:4">20:4</span> En Juda het byeengekom om van die HERE
hulp te soek; selfs uit al die stede van Juda het hulle gekom om die
HERE te soek.

<span id="an_20:5">20:5</span> Toe gaan Jósafat in die vergadering van
Juda en Jerusalem staan, in die huis van die HERE, voor die nuwe
voorhof;

<span id="an_20:6">20:6</span> en hy sê: HERE, God van ons vaders, is U
nie God in die hemel nie, en is U nie Heerser oor al die koninkryke van
die nasies nie? Ja, in u hand is krag en sterkte, sodat niemand teen U
kan standhou nie.

<span id="an_20:7">20:7</span> Het U, onse God, nie die inwoners van
hierdie land voor u volk Israel uit verdrywe en dit vir altyd aan die
nageslag van Abraham, u vriend, gegee nie?

<span id="an_20:8">20:8</span> En hulle het daarin gaan woon en daarin
vir U 'n heiligdom tot eer van u Naam gebou, met die gedagte:

<span id="an_20:9">20:9</span> As daar oor ons onheil kom--swaard, straf
of pes of hongersnood--sal ons voor hierdie huis en voor u aangesig gaan
staan; want u Naam is in hierdie huis; en ons sal U aanroep uit ons
benoudheid, dat U kan hoor en verlos.

<span id="an_20:10">20:10</span> En hier is nou die kinders van Ammon en
Moab en die mense van die gebergte Seïr, onder wie U Israel nie
toegestaan het om te trek by hulle koms uit Egipteland nie; want hulle
het van hulle weggedraai en hulle nie verdelg nie.

<span id="an_20:11">20:11</span> Ja, kyk, hulle vergeld ons dit deur te
kom om ons uit u besitting te verdrywe wat U aan ons as 'n eiendom gegee
het.

<span id="an_20:12">20:12</span> Onse God, sal U nie teen hulle
strafgerig oefen nie? Want in ons is geen krag teenoor hierdie groot
menigte wat teen ons gekom het nie; en ons weet nie wat ons moet doen
nie, maar ons oë is op U.

<span id="an_20:13">20:13</span> En die hele Juda het voor die HERE
gestaan, ook hulle kinders, hulle vroue en hulle seuns.

<span id="an_20:14">20:14</span> Toe kom die Gees van die HERE in die
midde van die vergadering op Jahásiël, die seun van Sagaría, die seun
van Benája, die seun van Jeï-el, die seun van Mattánja, die Leviet uit
die kinders van Asaf;

<span id="an_20:15">20:15</span> en hy het gesê: Luister, almal wat uit
Juda is en inwoners van Jerusalem en u, koning Jósafat! So sê die HERE
aan julle: Wees nie bevrees of verskrik vanweë hierdie groot menigte
nie, want die stryd is nie julle saak nie, maar die saak van God.

<span id="an_20:16">20:16</span> Trek môre af teen hulle: kyk, hulle kom
op met die hoogte Hassis, en julle sal hulle aantref aan die kant van
die dal voor die woestyn Jerúel.

<span id="an_20:17">20:17</span> Julle hoef daarby nie te veg nie; staan
gereed, bly staan en aanskou die redding van die HERE by julle, Juda en
Jerusalem! Vrees nie en wees nie verskrik nie; trek môre teen hulle uit,
en die HERE sal met julle wees.

<span id="an_20:18">20:18</span> Toe buig Jósafat hom met die aangesig
na die aarde toe, en die hele Juda en die inwoners van Jerusalem het
voor die aangesig van die HERE neergeval om die HERE te aanbid.

<span id="an_20:19">20:19</span> En die Leviete uit die kinders van die
Kehatiete en uit die kinders van die Koragiete het opgestaan om die
HERE, die God van Israel, met 'n baie groot stem te prys.

<span id="an_20:20">20:20</span> Daarop maak hulle die môre vroeg klaar
en trek na die woestyn van Tekóa uit; en terwyl hulle uittrek, het
Jósafat gaan staan en gesê: Luister na my, Juda en inwoners van
Jerusalem! Glo in die HERE julle God, dan sal julle bevestig word; glo
aan sy profete, dan sal julle voorspoedig wees.

<span id="an_20:21">20:21</span> En hy het met die volk beraadslaag en
tot eer van die HERE sangers opgestel wat, in heilige sieraad, moes
lofsing en by die uittrek op die voorpunt van die gewapendes moes sê:
Loof die HERE, want sy goedertierenheid is tot in ewigheid!

<span id="an_20:22">20:22</span> En op die oomblik toe hulle die gejubel
en die lofsang aanhef, het die HERE 'n hinderlaag opgestel teen die
kinders van Ammon, Moab en die mense van die gebergte Seïr wat teen Juda
gekom het, sodat hulle verslaan is.

<span id="an_20:23">20:23</span> Die kinders van Ammon en Moab het
naamlik opgetree teen die inwoners van die gebergte Seïr om uit te roei
en te verdelg; en toe hulle met die inwoners van Seïr klaar was, het
hulle mekaar in die verderf gehelp.

<span id="an_20:24">20:24</span> En toe Juda op die wagkop by die
woestyn kom en hulle na die menigte kyk, lê hulle daar dood op die
grond; en niemand het vrygeraak nie.

<span id="an_20:25">20:25</span> Daarop het Jósafat en sy manskappe
gekom om die buit in te samel en hulle het by hulle 'n menigte goed en
klere en kosbare voorwerpe gekry, en het soveel vir hulle gebuit dat
hulle dit nie kon wegdra nie; en hulle was drie dae lank besig om die
buit in te samel, want dit was groot.

<span id="an_20:26">20:26</span> En op die vierde dag het hulle in die
Lofdal byeengekom, want daar het hulle die HERE geloof; daarom het hulle
dié plek Lofdal genoem tot vandag toe.

<span id="an_20:27">20:27</span> Toe draai al die manne van Juda en
Jerusalem om, met Jósafat aan hulle hoof, om met vreugde na Jerusalem
terug te gaan; want die HERE het aan hulle vreugde verskaf oor hul
vyande.

<span id="an_20:28">20:28</span> En hulle het Jerusalem ingetrek met
harpe en siters en trompette, na die huis van die HERE.

<span id="an_20:29">20:29</span> En die skrik vir God was op al die
koninkryke van die lande toe hulle hoor dat die HERE teen die vyande van
Israel gestry het.

<span id="an_20:30">20:30</span> Verder het die koninkryk van Jósafat
gerus, en sy God het hom rondom rus verskaf.

<span id="an_20:31">20:31</span> En Jósafat het oor Juda geregeer; hy
was vyf en dertig jaar oud toe hy koning geword het, en vyf en twintig
jaar het hy in Jerusalem geregeer; en die naam van sy moeder was Asuba,
die dogter van Silhi.

<span id="an_20:32">20:32</span> En hy het gewandel in die weg van sy
vader Asa en daar nie van afgewyk nie, en het gedoen wat reg was in die
oë van die HERE.

<span id="an_20:33">20:33</span> Net die hoogtes is nie afgeskaf nie:
die volk het nog nie hulle hart op die God van hulle vaders gerig nie.

<span id="an_20:34">20:34</span> En die verdere geskiedenis van Jósafat,
die vroeëre en die latere, kyk, dit is beskrywe in die Geskiedenis van
Jehu, die seun van Hanáni, wat opgeneem is in die Boek van die konings
van Israel.

<span id="an_20:35">20:35</span> Maar daarna het Jósafat, die koning van
Juda, 'n bondgenootskap aangegaan met Ahásia, die koning van Israel, wat
goddeloos gehandel het.

<span id="an_20:36">20:36</span> En hy het hom as bondgenoot geneem om
skepe te bou om na Tarsis te vaar; en hulle het skepe gebou in
Éseon-Geber.

<span id="an_20:37">20:37</span> Maar Eliëser, die seun van Dódawa, uit
Marésa, het teen Jósafat geprofeteer en gesê: Omdat u 'n bondgenootskap
met Ahásia aangegaan het, verbreek die HERE u werk. En die skepe het
skipbreuk gely, sodat hulle nie in staat was om na Tarsis te vaar nie.

<span id="an_21:1">21:1</span> En Jósafat het ontslaap met sy vaders en
is begrawe by sy vaders in die stad van Dawid; en sy seun Joram het in
sy plek koning geword.

<span id="an_21:2">21:2</span> En hy het broers gehad, seuns van
Jósafat: Asárja en Jéhiël en Sagaría en Asarjáhu en Mígael en Sefátja;
hulle was almal seuns van Jósafat, die koning van Israel.

<span id="an_21:3">21:3</span> En hulle vader het hulle baie geskenke
gegee in silwer en goud en in kosbaarhede saam met versterkte stede in
Juda; maar die koningskap het hy aan Joram gegee, want hy was die
eersgeborene.

<span id="an_21:4">21:4</span> Maar toe Joram die koningskap van sy
vader aanvaar het en homself versterk het, het hy al sy broers met die
swaard vermoor en ook sommige van die owerstes van Israel.

<span id="an_21:5">21:5</span> Twee en dertig jaar was Joram oud toe hy
koning geword het, en hy was agt jaar lank koning in Jerusalem.

<span id="an_21:6">21:6</span> En hy het in die weg van die konings van
Israel gewandel soos die huis van Agab gedoen het, want hy het die
dogter van Agab as vrou gehad en het gedoen wat verkeerd was in die oë
van die HERE.

<span id="an_21:7">21:7</span> Maar die HERE wou die huis van Dawid nie
vernietig nie ter wille van die verbond wat Hy met Dawid gesluit het, en
volgens sy belofte om vir hom en sy seuns altyd 'n lamp te gee.

<span id="an_21:8">21:8</span> In sy dae het die Edomiete van Juda
afvallig geword en 'n koning oor hulle aangestel.

<span id="an_21:9">21:9</span> Daarom het Joram oorgetrek saam met sy
owerstes en al sy strydwaens; en toe hy hom in die nag klaargemaak het,
het hy die Edomiete verslaan wat rondom hom was, en om die owerstes van
die waens.

<span id="an_21:10">21:10</span> So het die Edomiete dan van Juda
afvallig geword, tot vandag toe; in dieselfde tyd het Libna afvallig
geword onder sy mag uit, want hy het die HERE, die God van sy vaders,
verlaat.

<span id="an_21:11">21:11</span> Hy het ook hoogtes op die berge van
Juda gemaak en die inwoners van Jerusalem laat hoereer en Juda verlei.

<span id="an_21:12">21:12</span> Toe kom daar 'n brief van die profeet
Elía by hom aan om te sê: So spreek die HERE, die God van u vader Dawid:
Omdat u in die weë van u vader Jósafat en in die weë van Asa, die koning
van Juda, nie gewandel het nie,

<span id="an_21:13">21:13</span> maar gewandel het in die weg van die
konings van Israel en Juda, en die inwoners van Jerusalem laat hoereer
het volgens die hoererye van die huis van Agab, en selfs u broers, die
huis van u vader, vermoor het, wat beter was as u--

<span id="an_21:14">21:14</span> kyk, die HERE sal 'n groot plaag stuur
onder u volk en onder u seuns en onder u vroue en onder al u goed,

<span id="an_21:15">21:15</span> en u self sal aan baie siektes ly, aan
'n siekte van u ingewande, totdat u ingewande vanweë die siekte uitkom,
jare lank.

<span id="an_21:16">21:16</span> Toe verwek die HERE teen Joram die gees
van die Filistyne en van die Arabiere wat langsaan die Kusiete is--

<span id="an_21:17">21:17</span> hulle het teen Juda opgetrek en dit
verower en al die goed weggevoer wat in die huis van die koning te vinde
was, selfs ook sy seuns en sy vroue, sodat daar vir hom geen seun
oorgebly het nie, behalwe Jóahas, die jongste van sy seuns.

<span id="an_21:18">21:18</span> En ná dit alles het die HERE hom in sy
ingewande aangetas met 'n siekte waar geen genesing voor was nie.

<span id="an_21:19">21:19</span> En ná enige tyd, naamlik teen die einde
van die tweede jaar, het sy ingewande by sy siekte uitgekom, sodat hy
onder hewige pyne gesterf het; en sy volk het vir hom geen wierookbrand
gemaak soos die brand vir sy vaders nie.

<span id="an_21:20">21:20</span> Hy was twee en dertig jaar oud toe hy
koning geword het en het agt jaar in Jerusalem geregeer; en hy het
heengegaan sonder dat hulle hom terug verlang het; en hy is begrawe in
die stad van Dawid, maar nie in die grafte van die konings nie.

<span id="an_22:1">22:1</span> Toe maak die inwoners van Jerusalem
Ahásia, sy jongste seun, koning in sy plek; want die bende wat met die
Arabiere in die laer gekom het, het al die oueres gedood. En Ahásia, die
seun van Joram, die koning van Juda, het koning geword.

<span id="an_22:2">22:2</span> Twee en twintig jaar was Ahásia oud toe
hy koning geword het, en een jaar het hy in Jerusalem geregeer; en die
naam van sy moeder was Atália, die dogter van Omri.

<span id="an_22:3">22:3</span> Hy het ook gewandel in die weë van die
huis van Agab, want sy moeder was sy raadgeefster om goddeloos te
handel.

<span id="an_22:4">22:4</span> En hy het gedoen wat verkeerd was in die
oë van die HERE soos die huis van Agab, want húlle was sy raadgewers ná
die dood van sy vader, hom tot 'n verderf.

<span id="an_22:5">22:5</span> Hy het ook volgens hulle raad gewandel en
met Joram, die seun van Agab, die koning van Israel, saamgetrek in die
oorlog teen Hásael, die koning van Aram, by Ramot in Gílead; maar die
Arameërs het Joram gewond.

<span id="an_22:6">22:6</span> En hy het teruggekom om hom in Jísreël te
laat genees van die wonde wat hom toegebring is by Rama in die oorlog
teen Hásael, die koning van Aram; en Ahásia, die seun van Joram, die
koning van Juda, het afgekom om Joram, die seun van Agab, in Jísreël te
besoek, want hy was siek.

<span id="an_22:7">22:7</span> Maar die ondergang van Ahásia was van
God, dat hy na Joram moes kom; en daar aangekom, het hy saam met Joram
uitgetrek teen Jehu, die seun van Nimsi, wat die HERE gesalf het om die
huis van Agab uit te roei.

<span id="an_22:8">22:8</span> En toe Jehu die strafgerig voltrek aan
die huis van Agab, het hy die owerstes van Juda en die seuns van die
broers van Ahásia, die dienaars van Ahásia, aangetref en hulle gedood.

<span id="an_22:9">22:9</span> Daarna het hy Ahásia gesoek, en hulle het
hom gevang terwyl hy in Samaría wegkruip en hom na Jehu gebring; en
hulle het hom gedood en hom begrawe, want hulle het gesê: Hy is die seun
van Jósafat, wat die HERE met sy hele hart gesoek het. En daar was
niemand in die huis van Ahásia wat in staat was om te regeer nie.

<span id="an_22:10">22:10</span> Toe Atália, die moeder van Ahásia, sien
dat haar seun dood was, het sy haar gereedgemaak en die hele koninklike
geslag van die huis van Juda omgebring.

<span id="an_22:11">22:11</span> Maar Jósabat, die dogter van die
koning, het Joas, die seun van Ahásia, geneem en hom gesteel onder die
koning se seuns uit wat gedood moes word, en hom en sy pleegmoeder in
die beddekamer gebring; en Jósabat, die dogter van koning Joram, die
vrou van die priester Jójada--want sy was die suster van Ahásia--het hom
vir Atália weggesteek, sodat sy hom nie gedood het nie.

<span id="an_22:12">22:12</span> En hy was by hulle in die huis van God
ses jaar lank verborge, terwyl Atália oor die land regeer.

<span id="an_23:1">23:1</span> Maar in die sewende jaar het Jójada moed
geskep en saam met hom in 'n verbond geneem die owerstes oor honderd:
Asárja, die seun van Jeróham, en Ismael, die seun van Jóhanan, en
Asárja, die seun van Obed, en Maäséja, die seun van Adája, en Elisáfat,
die seun van Sigri.

<span id="an_23:2">23:2</span> En hulle het in Juda rondgetrek en die
Leviete vergader uit al die stede van Juda, en die familiehoofde van
Israel; en hulle het na Jerusalem gekom.

<span id="an_23:3">23:3</span> En die hele vergadering het in die huis
van God met die koning 'n verbond gesluit. Toe sê hy vir hulle: Kyk, die
seun van die koning moet koning wees soos die HERE oor die seuns van
Dawid gespreek het.

<span id="an_23:4">23:4</span> Dit moet julle doen: 'n derde deel van
julle wat op die sabbat inkom--van die priesters en Leviete--moet
drumpelwagters wees;

<span id="an_23:5">23:5</span> en 'n derde deel by die huis van die
koning, en 'n derde deel by die Fondamentpoort, en die hele volk in die
voorhowe van die huis van die HERE.

<span id="an_23:6">23:6</span> Maar niemand mag in die huis van die HERE
ingaan nie, behalwe die priesters en diensdoende Leviete; húlle mag
ingaan, want hulle is heilig; maar die hele volk moet die verordening
van die HERE hou.

<span id="an_23:7">23:7</span> En die Leviete moet rondom die koning
gaan staan, elkeen met sy wapens in sy hand, en hy wat in die huis
ingaan, moet gedood word, en julle moet by die koning wees as hy in-- en
as hy uitgaan.

<span id="an_23:8">23:8</span> En die Leviete en die hele Juda het
gedoen net soos die priester Jójada beveel het: elkeen het sy manne
geneem wat op die sabbat inkom saam met die wat op die sabbat uitgaan;
want die priester Jójada het die afdelings nie ontslaan nie.

<span id="an_23:9">23:9</span> En die priester Jójada het aan die
owerstes oor honderd die spiese en die klein skilde gegee en die skilde
van koning Dawid wat in die huis van God was;

<span id="an_23:10">23:10</span> en hy het al die manskappe
opgestel--elkeen met sy wapen in sy hand, van die regterkant van die
huis af tot by die linkerkant van die huis, na die altaar en na die huis
toe, by die koning rondom.

<span id="an_23:11">23:11</span> Daarna het hulle die seun van die
koning uitgebring en aan hom die kroon en die Getuienis oorgegee; en
hulle het hom koning gemaak; en Jójada en sy seuns het hom gesalf en
gesê: Mag die koning lewe!

<span id="an_23:12">23:12</span> En toe Atália die stem van die mense
hoor wat toestroom en die koning toejuig, het sy na die volk in die huis
van die HERE gekom;

<span id="an_23:13">23:13</span> en toe sy die koning sien staan op sy
verhoog by die ingang en die owerstes en die trompetblasers by die
koning en dat die hele volk van die land bly is en op die trompette
blaas, en die sangers met die musiekinstrumente, terwyl hulle die teken
gee om lof te sing, skeur Atália haar klere en roep uit: Verraad,
verraad!

<span id="an_23:14">23:14</span> Maar die priester Jójada het die
owerstes oor honderd, die aanvoerders van die leër, uitgebring en aan
hulle gesê: Neem haar weg tussen die rye deur; en die wat agter haar
aankom, moet met die swaard gedood word; want die priester het gesê:
Julle mag haar nie in die huis van die HERE doodmaak nie.

<span id="an_23:15">23:15</span> En hulle het die hande aan haar
geslaan, en sy het by die ingang van die Perdepoort in die huis van die
koning gekom, en daar het hulle haar gedood.

<span id="an_23:16">23:16</span> En Jójada het 'n verbond gesluit tussen
homself en die hele volk en die koning, dat hulle 'n volk van die HERE
sou wees.

<span id="an_23:17">23:17</span> Daarna het die hele volk in die tempel
van Baäl ingegaan en dit afgebreek en sy altare en sy beelde stukkend
geslaan, en Mattan, die priester van Baäl, voor die altare gedood.

<span id="an_23:18">23:18</span> Verder het Jójada wagte aangestel in
die huis van die HERE onder leiding van die Levitiese priesters wat
Dawid ingedeel het vir die huis van die HERE om die brandoffers van die
HERE te bring, soos geskrywe is in die wet van Moses, met blydskap en
gesang volgens die instelling van Dawid.

<span id="an_23:19">23:19</span> En hy het die poortwagters aangestel by
die poorte van die huis van die HERE, sodat niemand kon inkom wat in
enige opsig onrein was nie.

<span id="an_23:20">23:20</span> En hy het die owerstes oor honderd
geneem en die vername manne en die wat oor die volk geheers het, en die
hele volk van die land, en hy het die koning uit die huis van die HERE
afgebring; en hulle het deur die Boonste Poort in die huis van die
koning gekom en die koning op die koningstroon laat sit.

<span id="an_23:21">23:21</span> En die hele volk van die land was bly,
en die stad was rustig. Maar hulle het Atália met die swaard gedood.

<span id="an_24:1">24:1</span> Joas was sewe jaar oud toe hy koning
geword het, en hy het veertig jaar in Jerusalem geregeer; en die naam
van sy moeder was Sibja, uit Berséba.

<span id="an_24:2">24:2</span> En Joas het gedoen wat reg was in die oë
van die HERE, al die dae van die priester Jójada.

<span id="an_24:3">24:3</span> En Jójada het vir hom twee vroue geneem,
en hy het die vader geword van seuns en dogters.

<span id="an_24:4">24:4</span> En daarna het Joas hom voorgeneem om die
huis van die HERE te herstel.

<span id="an_24:5">24:5</span> Daarom het hy die priesters en die
Leviete versamel en aan hulle gesê: Gaan uit na die stede van Juda en
versamel geld uit die hele Israel om van jaar tot jaar die huis van
julle God te herstel; en júlle moet gou maak met die saak! Maar die
Leviete het nie gou gemaak nie.

<span id="an_24:6">24:6</span> Toe roep die koning die hoofpriester
Jójada en sê vir hom: Waarom het jy nie gesorg dat die Leviete uit Juda
en uit Jerusalem die belasting van Moses, die kneg van die HERE, en van
die vergadering van Israel vir die tent van die Getuienis inbring nie?

<span id="an_24:7">24:7</span> Want die goddelose Atália--haar seuns het
in die huis van God ingebreek en selfs al die heilige gawes van die huis
van die HERE vir die Baäls gebruik.

<span id="an_24:8">24:8</span> Op bevel van die koning maak hulle toe 'n
kis en sit dit buitekant by die poort van die huis van die HERE neer.

<span id="an_24:9">24:9</span> En hulle het uitgeroep in Juda en in
Jerusalem om aan die HERE die belasting wat Moses, die kneg van God, op
Israel in die woestyn gelê het, te bring.

<span id="an_24:10">24:10</span> Toe was al die owerstes en die hele
volk bly, en hulle het dit ingebring en in die kis gegooi totdat hulle
klaar was.

<span id="an_24:11">24:11</span> En elke keer as hulle die kis deur die
diens van die Leviete by die wag van die koning bring en hulle sien dat
die geld baie is, kom die skrywer van die koning en die opsigter van die
hoofpriester en hulle maak die kis leeg en bring dit weer na sy plek
terug; so het hulle van dag tot dag gedoen en geld in menigte versamel.

<span id="an_24:12">24:12</span> En die koning en Jójada het dit aan die
uitvoerders van die werk aan die huis van die HERE gegee, en dié het
klipkappers en skrynwerkers gehuur om die huis van die HERE te herstel,
en ook yster-- en kopersmede om die huis van die HERE te verbeter.

<span id="an_24:13">24:13</span> En die uitvoerders van die werk was
ywerig besig, sodat die herstellingswerk deur hulle hand gevorder het,
en hulle het die huis van God herstel volgens sy oorspronklike bouplan
en dit reggemaak.

<span id="an_24:14">24:14</span> En toe hulle klaar was, het hulle die
orige geld voor die koning en Jójada gebring, en hy het daarvan
gereedskap laat maak vir die huis van die HERE, diens-- en
offergereedskap en rookpanne en goue en silwervoorwerpe; en hulle was
gedurigdeur besig om brandoffers te bring in die huis van die HERE al
die dae van Jójada.

<span id="an_24:15">24:15</span> En Jójada het oud geword en was
afgeleef en het gesterwe; hy was honderd en dertig jaar oud toe hy
gesterf het.

<span id="an_24:16">24:16</span> En hy is begrawe in die stad van Dawid
by die konings; want hy het goed gedoen in Israel teenoor God sowel as
teenoor sy huis.

<span id="an_24:17">24:17</span> Maar ná die dood van Jójada kom die
owerstes van Juda en buig hulle voor die koning neer. Toe het die koning
na hulle geluister,

<span id="an_24:18">24:18</span> en hulle het die huis van die HERE, die
God van hulle vaders, verlaat en het die heilige boomstamme en die
afgode gedien. Toe kom daar 'n toorn oor Juda en Jerusalem weens hierdie
skuld van hulle.

<span id="an_24:19">24:19</span> En Hy het profete onder hulle gestuur
om hulle na die HERE terug te bring; en dié het hulle gewaarsku, maar
hulle het nie gehoor gegee nie.

<span id="an_24:20">24:20</span> Toe het die Gees van God Sagaría, die
seun van die priester Jójada, vervul, en dié het voor die volk gaan
staan en aan hulle gesê: So spreek God: Waarom oortree julle die gebooie
van die HERE en wil julle nie voorspoedig wees nie? Omdat julle die HERE
verlaat het, het Hy julle verlaat.

<span id="an_24:21">24:21</span> Daarop smee hulle 'n sameswering teen
hom en stenig hom op bevel van die koning in die voorhof van die huis
van die HERE.

<span id="an_24:22">24:22</span> En koning Joas het nie gedink aan die
guns wat sy vader Jójada aan hom bewys het nie en het sy seun vermoor.
Maar toe dié sterwe, het hy gesê: Mag die HERE dit sien en rekenskap
vorder!

<span id="an_24:23">24:23</span> En by die wisseling van die jaar het 'n
leër van Aram teen hom opgetrek, en hulle het in Juda en Jerusalem
aangekom en al die volksowerstes onder die volk uitgeroei en al hulle
buit na die koning van Damaskus gestuur.

<span id="an_24:24">24:24</span> Alhoewel die leër van Aram met 'n
geringe aantal manne gekom het, het die HERE tog 'n baie groot leër in
hulle hand gegee, omdat hulle die HERE, die God van hulle vaders,
verlaat het. En hulle het strafgerigte geoefen teen Joas.

<span id="an_24:25">24:25</span> En toe hulle van hom wegtrek--want
hulle het hom in hewige pyne agtergelaat--smee sy dienaars 'n
sameswering teen hom vanweë die bloed van die seun van die priester
Jójada; en hulle het hom op sy bed vermoor, sodat hy gesterf het; en hy
is begrawe in die stad van Dawid, maar hulle het hom nie in die grafte
van die konings begrawe nie.

<span id="an_24:26">24:26</span> En dít is hulle wat teen hom
saamgesweer het: Sabad, die seun van Símeat, die Ammonitiese, en
Jósabad, die seun van Simrit, die Moabitiese.

<span id="an_24:27">24:27</span> En sy seuns en die baie godsprake teen
hom en die grondvesting van die huis van God--kyk, dit is beskrywe in
die Uitleg van die boek van die konings. En sy seun Amásia het in sy
plek koning geword.

<span id="an_25:1">25:1</span> Vyf en twintig jaar oud, het Amásia
koning geword, en hy het nege en twintig jaar in Jerusalem geregeer; en
die naam van sy moeder was Joáddan, van Jerusalem.

<span id="an_25:2">25:2</span> En hy het gedoen wat reg was in die oë
van die HERE, maar nie met 'n volkome hart nie.

<span id="an_25:3">25:3</span> En toe die koninklike mag in sy besit
was, het hy sy dienaars, die moordenaars van sy vader, die koning,
gedood;

<span id="an_25:4">25:4</span> hulle kinders ewenwel het hy nie gedood
nie, maar gedoen soos geskrywe is in die wet, in die boek van Moses,
waar die HERE dit beveel het: Die vaders moet nie vir die kinders
sterwe, en die kinders moet nie vir die vaders sterwe nie; maar hulle
moet elkeen vir sy eie sonde sterwe.

<span id="an_25:5">25:5</span> En Amásia het Juda bymekaar laat kom en
hulle opgestel volgens die families, volgens die owerstes oor duisend en
volgens die owerstes oor honderd, die hele Juda en Benjamin, en hy het
hulle gemonster van twintig jaar oud en daarbo, en bevind dat hulle drie
honderd duisend uitgesoektes was wat op kommando moes uittrek, wat spies
en skild hanteer.

<span id="an_25:6">25:6</span> Ook het hy uit Israel honderd duisend
dapper helde vir honderd talente silwer gehuur.

<span id="an_25:7">25:7</span> Toe kom daar 'n man van God na hom en sê:
o Koning, laat die kommando van Israel nie saam met u gaan nie, want die
HERE is nie met Israel, met al die kinders van Efraim nie.

<span id="an_25:8">25:8</span> Maar gaan u alleen, tree moedig op in die
geveg; God sal u laat val voor die vyand; want by God is krag om te help
of te laat val.

<span id="an_25:9">25:9</span> Maar Amásia sê aan die man van God: En
wat moet met die honderd talente gemaak word wat ek aan die troepe van
Israel gegee het? En die man van God antwoord: Die HERE kan u baie meer
gee as dit.

<span id="an_25:10">25:10</span> Toe het Amásia hulle afgesonder,
naamlik die troepe wat uit Efraim na hom gekom het, om na hulle woonplek
te trek; maar hulle het baie kwaad geword vir Juda en teruggegaan na
hulle woonplek in gloeiende toorn.

<span id="an_25:11">25:11</span> Maar Amásia het moed geskep en sy
manskappe aangevoer en die Soutdal ingetrek en die kinders van Seïr,
tien duisend, verslaan.

<span id="an_25:12">25:12</span> En tien duisend het die kinders van
Juda lewendig as gevangenes weggevoer en hulle op die top van die krans
gebring en hulle van die top van die krans afgegooi, sodat hulle almal
verpletter is.

<span id="an_25:13">25:13</span> Maar die manskappe van die troepe wat
Amásia laat teruggaan het om nie saam met hom in die oorlog te trek nie,
het 'n plundertog onderneem in die stede van Juda, van Samaría af tot by
Bet-Horon, en drie duisend van hulle verslaan en baie buit geroof.

<span id="an_25:14">25:14</span> En nadat Amásia tuisgekom het van die
verslaan van die Edomiete, het hy die gode van die kinders van Seïr
gebring en hulle vir hom as gode opgestel en hom voor hulle neergebuig
en vir hulle offerrook laat opgaan.

<span id="an_25:15">25:15</span> Toe ontvlam die toorn van die HERE teen
Amásia, en Hy stuur 'n profeet na hom, en dié het vir hom gesê: Waarom
soek u die gode van die volk wat hulle eie volk nie uit u hand gered het
nie?

<span id="an_25:16">25:16</span> En terwyl hy met hom spreek, sê hy vir
hom: Het ons jou as raadgewer van die koning aangestel? Hou op, waarom
sal hulle jou doodmaak? Toe hou die profeet op en sê: Ek merk dat God
besluit het om u te vernietig, omdat u dit gedoen het en nie na my raad
geluister het nie.

<span id="an_25:17">25:17</span> En Amásia, die koning van Juda, het ná
raadpleging gestuur na Joas, die seun van Jóahas, die seun van Jehu, die
koning van Israel, om te sê: Kom, laat ons mekaar se aangesig sien.

<span id="an_25:18">25:18</span> Maar Joas, die koning van Israel, het
Amásia, die koning van Juda, dít laat weet: Die distel wat op die
Líbanon is, het die seder wat op die Líbanon is, laat weet: Gee jou
dogter aan my seun as vrou! Maar die diere van die veld wat op die
Líbanon is, het verbygegaan en die distel vertrap.

<span id="an_25:19">25:19</span> U dink u het die Edomiete verslaan,
daarom is u hart hoogmoedig om eer te verwerwe. Bly nou tuis! Waarom wil
u u in die ongeluk stort, sodat u sou val, u en Juda saam met u?

<span id="an_25:20">25:20</span> Maar Amásia het nie geluister nie; want
dit was van God beskik om hulle uit te lewer, omdat hulle die gode van
Edom gesoek het.

<span id="an_25:21">25:21</span> Toe trek Joas, die koning van Israel,
op; en hulle het mekaar se aangesig gesien, hy en Amásia, die koning van
Juda, by Bet-Semes wat aan Juda behoort.

<span id="an_25:22">25:22</span> En Juda is voor Israel verslaan, en
hulle het gevlug, elkeen na sy tente toe.

<span id="an_25:23">25:23</span> En Joas, die koning van Israel, het
Amásia, die koning van Juda, die seun van Joas, die seun van Jóahas, by
Bet-Semes gevang en hom na Jerusalem gebring en vier honderd el van die
muur van Jerusalem afgebreek, van die Efraimspoort af tot by die
Hoekpoort.

<span id="an_25:24">25:24</span> En hy het al die goud en die silwer
geneem en al die voorwerpe wat in die huis van God by Obed-Edom te vinde
was, en die skatte van die huis van die koning en ook die gyselaars, en
omgedraai na Samaría toe.

<span id="an_25:25">25:25</span> En Amásia, die seun van Joas, die
koning van Juda, het ná die dood van Joas, die seun van Jóahas, die
koning van Israel, vyftien jaar gelewe.

<span id="an_25:26">25:26</span> En die verdere geskiedenis van Amásia,
die vroeëre en die latere, kyk, is dit nie beskrywe in die Boek van die
konings van Juda en Israel nie?

<span id="an_25:27">25:27</span> En van die tyd af dat Amásia van die
HERE afvallig geword het, het hulle 'n sameswering teen hom gesmee in
Jerusalem, sodat hy na Lagis gevlug het; maar hulle het agter hom
aangestuur na Lagis en hom daar gedood.

<span id="an_25:28">25:28</span> En hulle het hom op perde vervoer en
hom by sy vaders begrawe in die stad van Dawid.

<span id="an_26:1">26:1</span> Toe het die hele volk van Juda Ussía
geneem, wat toe sestien jaar oud was, en hom koning gemaak in die plek
van sy vader Amásia.

<span id="an_26:2">26:2</span> Hy het Elot gebou en weer aan Juda
teruggebring nadat die koning met sy vaders ontslaap het.

<span id="an_26:3">26:3</span> Sestien jaar was Ussía oud toe hy koning
geword het, en hy het twee en vyftig jaar in Jerusalem geregeer; en die
naam van sy moeder was Jególja, van Jerusalem.

<span id="an_26:4">26:4</span> En hy het gedoen wat reg was in die oë
van die HERE net soos sy vader Amásia gedoen het.

<span id="an_26:5">26:5</span> En hy het God gedurig gesoek in die dae
van Sagaría, wat onderrig gegee het in die vrees van God. En in die dae
dat hy die HERE gesoek het, het God hom voorspoedig gemaak.

<span id="an_26:6">26:6</span> En hy het uitgetrek en teen die Filistyne
geveg en die muur van Gat en die muur van Jabne en die muur van Asdod
afgebreek, en stede gebou by Asdod en onder die Filistyne.

<span id="an_26:7">26:7</span> En God het hom gehelp teen die Filistyne
en teen die Arabiere wat in Gur-Baäl gewoon het, en teen die Meüniete.

<span id="an_26:8">26:8</span> Ook die Ammoniete het aan Ussía belasting
betaal; en sy roem is verbrei tot by die ingang na Egipte, want hy was
uitermate magtig.

<span id="an_26:9">26:9</span> Verder het Ussía torings gebou in
Jerusalem by die Hoekpoort en by die Dalpoort en by die Winkelhaak, en
hy het hulle versterk.

<span id="an_26:10">26:10</span> Hy het ook in die woestyn torings gebou
en baie putte uitgekap; want hy het baie vee gehad, in die Laeveld sowel
as in die Gelykveld, landbouers en wynboere op die berge en in die
tuingronde, want hy was 'n liefhebber van die landbou.

<span id="an_26:11">26:11</span> Verder het Ussía 'n leër gehad wat
oorlog kon voer, wat in afdelings op kommando moes uittrek volgens die
getal van hulle monstering deur Jeï-el, die skrywer, en Maäséja, die
opsigter, onder leiding van Hanánja, een van die owerstes van die
koning.

<span id="an_26:12">26:12</span> Die hele getal van die familiehoofde,
van die dapper helde, was twee duisend ses honderd.

<span id="an_26:13">26:13</span> En onder hulle bevel was 'n leërmag van
drie honderd en sewe duisend vyf honderd wat met volle krag oorlog kon
voer om die koning te help teen die vyand.

<span id="an_26:14">26:14</span> En Ussía het vir hulle, vir die hele
kommando, skilde aangeskaf en spiese en helms en pantsers en boë en
slingerstene.

<span id="an_26:15">26:15</span> Ook het hy in Jerusalem oorlogswerktuie
gemaak, 'n uitvinding van 'n kunstenaar, wat op die torings en op die
hoeke moes staan om met pyle en groot klippe te skiet; en sy roem is
verbrei, want hy is wonderbaarlik gehelp totdat hy sterk geword het.

<span id="an_26:16">26:16</span> Maar toe hy sterk geword het, was sy
hart hoogmoedig, sodat hy baie verkeerd gedoen en ontrou gehandel het
teen die HERE sy God; want hy het in die tempel van die HERE gegaan om
offerrook te laat opgaan op die reukaltaar.

<span id="an_26:17">26:17</span> Maar die priester Asárja het hom gevolg
en tagtig priesters van die HERE, flukse manne, saam met hom,

<span id="an_26:18">26:18</span> en teen koning Ussía opgetree en aan
hom gesê: Dit kom u nie toe, Ussía, om vir die HERE offerrook te laat
opgaan nie, maar aan die priesters, seuns van Aäron, wat geheilig is om
te offer. Gaan uit die heiligdom uit, want u het ontrou gehandel, en dit
sal u van die kant van die HERE God nie tot eer strek nie.

<span id="an_26:19">26:19</span> Maar Ussía het woedend geword; en
terwyl hy, met die wierookpan in sy hand, woedend was op die priesters,
slaan die melaatsheid op sy voorhoof uit voor die oë van die priesters,
in die huis van die HERE langs die reukaltaar.

<span id="an_26:20">26:20</span> Toe Asárja, die hoofpriester, en al die
priesters na hom kyk en sien dat hy melaats was aan sy voorhoof, het
hulle hom gou daarvandaan weggedrywe, en hy het ook self gou gemaak om
weg te kom, want die HERE het hom aangetas.

<span id="an_26:21">26:21</span> En koning Ussía was melaats tot die dag
van sy dood toe, en hy het in 'n afgesonderde huis as melaatse gewoon,
want hy was van die huis van die HERE uitgesluit; en sy seun Jotam, wat
oor die paleis van die koning was, het die volk van die land geregeer.

<span id="an_26:22">26:22</span> En die verdere geskiedenis van Ussía,
die vroeëre en die latere, het die profeet Jesaja, die seun van Amos,
beskrywe.

<span id="an_26:23">26:23</span> En Ussía het ontslaap met sy vaders, en
hy is begrawe by sy vaders op die begraafplaas van die konings; want
hulle het gesê: Hy is melaats. En sy seun Jotam het in sy plek koning
geword.

<span id="an_27:1">27:1</span> Jotam was vyf en twintig jaar oud toe hy
koning geword het, en sestien jaar het hy in Jerusalem geregeer; en die
naam van sy moeder was Jerúsa, die dogter van Sadok.

<span id="an_27:2">27:2</span> En hy het gedoen wat reg was in die oë
van die HERE net soos sy vader Ussía gedoen het; alleenlik het hy nie in
die tempel van die HERE ingegaan nie; en die volk het nog verderflik
gehandel.

<span id="an_27:3">27:3</span> Hy het die Boonste Poort van die huis van
die HERE gebou, en aan die muur van die Heuwel het hy baie gebou.

<span id="an_27:4">27:4</span> Verder het hy stede gebou op die gebergte
van Juda, en in die bosse het hy forte en torings gebou.

<span id="an_27:5">27:5</span> Ook het hy oorlog gevoer teen die koning
van die kinders van Ammon en hulle oorwin, sodat die kinders van Ammon
hom in dié jaar honderd talente silwer en tien duisend kor koring en
tien duisend kor gars gegee het; dit het die kinders van Ammon vir hom
ook in die tweede en derde jaar gelewer.

<span id="an_27:6">27:6</span> En Jotam het magtig geword, want hy het
sy weë gerig voor die aangesig van die HERE sy God.

<span id="an_27:7">27:7</span> En die verdere geskiedenis van Jotam en
al sy oorloë en sy ondernemings, kyk, dit is beskrywe in die Boek van
die konings van Israel en Juda.

<span id="an_27:8">27:8</span> Hy was vyf en twintig jaar oud toe hy
koning geword het, en sestien jaar het hy in Jerusalem geregeer.

<span id="an_27:9">27:9</span> En Jotam het ontslaap met sy vaders, en
hy is begrawe in die stad van Dawid; en sy seun Agas het in sy plek
koning geword.

<span id="an_28:1">28:1</span> Agas was twintig jaar oud toe hy koning
geword het, en sestien jaar het hy in Jerusalem geregeer en nie gedoen
wat reg was in die oë van die HERE soos sy vader Dawid nie.

<span id="an_28:2">28:2</span> Maar hy het gewandel in die weë van die
konings van Israel en selfs gegote beelde vir die Baäls gemaak.

<span id="an_28:3">28:3</span> Hy het self ook offerrook in die dal van
die seun van Hinnom laat opgaan en sy seuns met vuur verbrand, volgens
die gruwels van die nasies wat die HERE voor die kinders van Israel uit
verdryf het.

<span id="an_28:4">28:4</span> Hy het ook geoffer en rook laat opgaan op
die hoogtes en op die heuwels en onder elke groen boom.

<span id="an_28:5">28:5</span> Daarom het die HERE sy God hom oorgegee
in die hand van die koning van Aram, en hulle het hom verslaan en 'n
groot menigte gevangenes van hom weggevoer en na Damaskus gebring. En hy
is ook oorgegee in die hand van die koning van Israel, en dié het hom
verslaan, 'n groot slag.

<span id="an_28:6">28:6</span> Peka, die seun van Remália, het naamlik
in Juda op een dag honderd en twintig duisend gedood, almal dapper
manne, omdat hulle die HERE, die God van hulle vaders, verlaat het.

<span id="an_28:7">28:7</span> En Sigri, 'n held van Efraim, het
Maäséja, die seun van die koning, en Asríkam, die bevelhebber van die
paleis, en Élkana, die tweede onder die koning, gedood.

<span id="an_28:8">28:8</span> En die kinders van Israel het van hulle
broers twee honderd duisend vroue, seuns en dogters as gevangenes
weggevoer, en ook 'n groot buit van hulle geroof en die buit na Samaría
gebring.

<span id="an_28:9">28:9</span> En daar was 'n profeet van die HERE met
die naam van Oded; en hy het uitgegaan om die leër te ontmoet wat aan
kom was na Samaría, en aan hulle gesê: Kyk, deur die grimmigheid van die
HERE, die God van julle vaders, oor Juda het Hy hulle in julle hand
oorgegee, sodat julle onder hulle gemoor het met 'n woede wat tot aan
die hemel raak.

<span id="an_28:10">28:10</span> En nou dink julle om die kinders van
Juda en Jerusalem aan julle as slawe en slavinne onderdanig te maak. Wat
julle betref, is daar nie by julle net skulde teenoor die HERE julle God
nie?

<span id="an_28:11">28:11</span> Luister dan nou na my en laat die
gevangenes wat julle van jul broers weggevoer het, teruggaan; want die
toorngloed van die HERE is op julle!

<span id="an_28:12">28:12</span> Toe het daar manne uit die hoofde van
die kinders van Efraim opgetree teen die wat uit die stryd kom: Asárja,
die seun van Jóhanan, Berégja, die seun van Mesíllemot, en Jehiskía, die
seun van Sallum, en Amása, die seun van Hádlai,

<span id="an_28:13">28:13</span> en aan hulle gesê: Julle mag die
gevangenes nie hierheen bring nie; want julle dink om by ons sondes en
by ons skuld nog by te voeg, sodat ons skuldig sou staan voor die HERE;
want ons skuld is groot, en die toorngloed is oor Israel.

<span id="an_28:14">28:14</span> Die gewapendes het toe die gevangenes
en die buit voor die owerstes en die hele vergadering losgelaat.

<span id="an_28:15">28:15</span> En die manne wat met hulle naam
aangewys was, het opgestaan en die gevangenes ondersteun en al die
naaktes onder hulle uit die buit klere aangetrek; en hulle het aan hulle
klere en skoene gegee en hulle laat eet en drink en hulle gesalf en
almal wat moeg was, op esels vervoer en na Jérigo, die palmstad, by hul
broers gebring; daarna het hulle na Samaría teruggegaan.

<span id="an_28:16">28:16</span> In dieselfde tyd het koning Agas na die
konings van Assirië gestuur dat hulle hom moet help.

<span id="an_28:17">28:17</span> Bowendien het ook die Edomiete gekom en
Juda verslaan en gevangenes weggevoer.

<span id="an_28:18">28:18</span> Ook die Filistyne het plundertogte
onderneem teen die stede van die Laeveld en die Suidland van Juda; en
hulle het ingeneem: Bet-Sémes en Ajalon en Géderot en Sogo met sy
onderhorige plekke en Timna met sy onderhorige plekke en Gimso met sy
onderhorige plekke, en daarin gaan woon;

<span id="an_28:19">28:19</span> want die HERE het Juda verneder ter
wille van Agas, die koning van Israel, omdat hy losbandigheid in Juda
bevorder en gedurig ontrou teen die HERE gehandel het.

<span id="an_28:20">28:20</span> En Tilgat-Pilnéser, die koning van
Assirië, het hom oorval en hom in benoudheid gebring en hom nie gehelp
nie;

<span id="an_28:21">28:21</span> want Agas het die huis van die HERE en
die huis van die koning en van die owerstes geplunder, en dit aan die
koning van Assirië gegee sonder dat dit hom tot hulp was.

<span id="an_28:22">28:22</span> Selfs in die tyd toe hulle hom in
benoudheid gebring het, het hy nog meer ontrou teen die HERE begaan,
dieselfde koning Agas:

<span id="an_28:23">28:23</span> hy het geoffer aan die gode van
Damaskus wat hom verslaan het; en hy het gedink: Die gode van die
konings van Aram help hulle; ek sal aan húlle offer, dat hulle my kan
help! Maar juis hulle het hom en die hele Israel tot 'n val gebring.

<span id="an_28:24">28:24</span> En Agas het die gereedskap van die huis
van God byeengebring en die gereedskap van die huis van God stukkend
geslaan en die deure van die huis van die HERE toegesluit en vir hom
altare gemaak op elke hoek in Jerusalem.

<span id="an_28:25">28:25</span> Ook het hy in elke stad van Juda
hoogtes opgerig om vir ander gode offerrook te laat opgaan en die HERE,
die God van sy vaders, geterg.

<span id="an_28:26">28:26</span> En sy verdere geskiedenis en al sy
onderneminge, die vroeëre en die latere, kyk, dit is beskrywe in die
Boek van die konings van Juda en Israel.

<span id="an_28:27">28:27</span> En Agas het ontslaap met sy vaders, en
hy is begrawe in die stad, in Jerusalem; want hulle het hom nie in die
grafte van die konings van Israel gebring nie. En sy seun Jehiskía het
in sy plek koning geword.

<span id="an_29:1">29:1</span> Jehiskía het, vyf en twintig jaar oud,
koning geword en nege en twintig jaar in Jerusalem geregeer; en die naam
van sy moeder was Abía, die dogter van Sagaría.

<span id="an_29:2">29:2</span> En hy het gedoen wat reg was in die oë
van die HERE net soos sy vader Dawid gedoen het.

<span id="an_29:3">29:3</span> Hy het in die eerste jaar van sy
regering, in die eerste maand, die deure van die huis van die HERE
oopgemaak en dit herstel,

<span id="an_29:4">29:4</span> en die priesters en die Leviete laat
inkom en hulle versamel op die Oosplein

<span id="an_29:5">29:5</span> en vir hulle gesê: Luister na my,
Leviete! Heilig julle nou, en heilig die huis van die HERE, die God van
julle vaders, en bring die onreinheid uit die heiligdom uit;

<span id="an_29:6">29:6</span> want ons vaders het ontrou gehandel en
gedoen wat verkeerd was in die oë van die HERE onse God, en hulle het
Hom verlaat en hulle aangesig van die tabernakel van die HERE afgewend
en dit die rug toegekeer.

<span id="an_29:7">29:7</span> Ook het hulle die deure van die
voorportaal toegesluit en die lampe doodgeblaas en geen reukwerk aan die
brand gesteek en geen brandoffer in die heiligdom aan die God van Israel
gebring nie.

<span id="an_29:8">29:8</span> Daarom het 'n toorn van die HERE oor Juda
en Jerusalem gekom, en Hy het hulle 'n skrikbeeld, 'n voorwerp van
verbasing en van bespotting gemaak, soos julle met jul eie oë sien.

<span id="an_29:9">29:9</span> En kyk, hierom het ons vaders deur die
swaard geval en is ons seuns en ons dogters en ons vroue in
gevangenskap.

<span id="an_29:10">29:10</span> Nou is dit in my hart om 'n verbond te
sluit met die HERE, die God van Israel, dat sy toorngloed van ons
afgewend kan word.

<span id="an_29:11">29:11</span> My seuns, wees nou nie nalatig nie,
want die HERE het julle verkies om voor sy aangesig te staan, om Hom te
dien en sy dienaars te wees en offerrook te laat opgaan.

<span id="an_29:12">29:12</span> Die Leviete het hulle toe klaargemaak:
Mahat, die seun van Amásai, en Joël, die seun van Asárja, uit die
kinders van die Kehatiete; en uit die kinders van Merári: Kis, die seun
van Abdi, en Asárja, die seun van Jehállelel; en uit die Gersoniete:
Joag, die seun van Simma, en Eden, die seun van Joag;

<span id="an_29:13">29:13</span> en uit die kinders van Elisáfan: Simri
en Jeï-el; en uit die kinders van Asaf: Sagaría en Mattánja;

<span id="an_29:14">29:14</span> en uit die kinders van Heman: Jéhiël en
Símeï; en uit die kinders van Jedútun: Semája en Ussiël.

<span id="an_29:15">29:15</span> En hulle het hul broers versamel en
hulle geheilig en ingekom om volgens die bevel van die koning,
ooreenkomstig die woorde van die HERE, die huis van die HERE te reinig.

<span id="an_29:16">29:16</span> En die priesters het binne-in die huis
van die HERE ingegaan om dit te reinig en al die onreinheid wat hulle in
die tempel van die HERE gevind het, uitgebring in die voorhof van die
huis van die HERE, en die Leviete het dit in ontvangs geneem om dit uit
te bring na buite, na die spruit Kidron.

<span id="an_29:17">29:17</span> En hulle het begin om te heilig op die
eerste van die eerste maand en op die agtste dag van die maand by die
voorportaal van die HERE gekom en die huis van die HERE binne agt dae
geheilig; en op die sestiende dag van die eerste maand was hulle gereed.

<span id="an_29:18">29:18</span> Toe kom hulle by koning Hiskía in en
sê: Ons het die hele huis van die HERE gereinig--die brandofferaltaar
met al sy gereedskap en die tafel vir die toonbrode met al sy
gereedskap;

<span id="an_29:19">29:19</span> ook al die gereedskap wat koning Agas
tydens sy regering deur sy ontrou ontheilig het, het ons weer reggesit
en geheilig, en kyk, daar is dit voor die altaar van die HERE.

<span id="an_29:20">29:20</span> Daarop maak koning Jehiskía hom vroeg
klaar en laat die owerstes van die stad bymekaarkom, en hy het opgegaan
na die huis van die HERE.

<span id="an_29:21">29:21</span> En hulle het sewe bulle en sewe ramme
en sewe lammers en sewe bokke as 'n sondoffer vir die koningskap en vir
die heiligdom en vir Juda gebring; en hy het aan die seuns van Aäron,
die priesters, gesê om dit op die altaar van die HERE te offer.

<span id="an_29:22">29:22</span> Toe het hulle die beeste geslag, en die
priesters het die bloed opgevang en dit teen die altaar uitgegooi, en
die ramme geslag en die bloed teen die altaar uitgegooi, en die lammers
geslag en die bloed teen die altaar uitgegooi.

<span id="an_29:23">29:23</span> Daarna het hulle die sondofferbokke
nader gebring voor die koning en die vergadering, en hulle het hul hande
daarop gelê.

<span id="an_29:24">29:24</span> En die priesters het hulle geslag en
die bloed daarvan as sondoffer teen die altaar uitgegooi om versoening
te doen vir die hele Israel; want die koning het die brandoffer en die
sondoffer vir die hele Israel beveel.

<span id="an_29:25">29:25</span> En hy het die Leviete opgestel by die
huis van die HERE met simbale, met harpe en siters volgens die gebod van
Dawid en van Gad, die siener van die koning, en van die profeet Natan;
want die HERE het dit so beveel deur die diens van sy profete.

<span id="an_29:26">29:26</span> En die Leviete het gaan staan met die
instrumente van Dawid, en die priesters met die trompette.

<span id="an_29:27">29:27</span> En Hiskía het bevel gegee om die
brandoffer op die altaar te offer; en net toe die brandoffer begin, het
ook die gesang tot eer van die HERE en die trompette begin, en dit onder
begeleiding van die instrumente van Dawid, die koning van Israel.

<span id="an_29:28">29:28</span> En die hele vergadering het hulle
neergebuig, en die gesang het weerklink en die trompette geblaas--dit
alles totdat die brandoffer verby was.

<span id="an_29:29">29:29</span> En toe hulle klaar was met offer, het
die koning en almal wat by hom aanwesig was, gekniel en hulle
neergebuig.

<span id="an_29:30">29:30</span> Daarop gee koning Jehiskía en die
owerstes aan die Leviete bevel om die HERE te prys met die woorde van
Dawid en van Asaf, die siener; en hulle het met blydskap die lofsang
aangehef en gebuig en aanbid.

<span id="an_29:31">29:31</span> En Jehiskía het begin sê: Nou het julle
jul aan die HERE gewy; kom aan en bring die slagoffers en die lofoffers
na die huis van die HERE. Die vergadering het toe slagoffers en
lofoffers gebring, en elkeen wat gewillig van hart was, brandoffers.

<span id="an_29:32">29:32</span> En die getal van die brandoffers wat
die vergadering gebring het, was sewentig beeste, honderd ramme, twee
honderd lammers; dit alles as 'n brandoffer aan die HERE.

<span id="an_29:33">29:33</span> En die heilige gawes was ses honderd
beeste en drie duisend stuks kleinvee.

<span id="an_29:34">29:34</span> Net die priesters was te min en kon nie
al die brandoffers afslag nie; maar hulle broers, die Leviete, het hulle
ondersteun, totdat die werk klaar was en totdat die priesters hulleself
geheilig het; want die Leviete was opregter van hart om hulleself te
heilig as die priesters.

<span id="an_29:35">29:35</span> En ook was daar brandoffers in menigte,
met die vetstukke van die dankoffers en met die drankoffers vir die
brandoffer. So is dan die diens in die huis van die HERE gereël.

<span id="an_29:36">29:36</span> En Jehiskía en die hele volk was bly
oor wat God vir die volk berei het; want dit het gou gegaan.

<span id="an_30:1">30:1</span> Daarna het Jehiskía gestuur na die hele
Israel en Juda, en ook briewe geskrywe aan Efraim en Manasse om te kom
na die huis van die HERE in Jerusalem, om die pasga tot eer van die
HERE, die God van Israel, te hou.

<span id="an_30:2">30:2</span> En die koning en sy owerstes en die hele
vergadering het in Jerusalem besluit om die pasga in die tweede maand te
hou,

<span id="an_30:3">30:3</span> want hulle kon dit op sy tyd nie hou nie,
omdat die priesters hulle nie voldoende geheilig en die volk in
Jerusalem nie saamgekom het nie.

<span id="an_30:4">30:4</span> En die saak was reg in die oë van die
koning en in die oë van die hele vergadering.

<span id="an_30:5">30:5</span> En hulle het dit vasgestel om 'n oproep
deur die hele Israel, van Berséba tot Dan, te laat gaan dat hulle moes
kom om die pasga tot eer van die HERE, die God van Israel, in Jerusalem
te hou; want hulle het dit nie as 'n menigte gehou soos voorgeskrywe was
nie.

<span id="an_30:6">30:6</span> Die hardlopers gaan toe met die briewe
uit die hand van die koning en sy owerstes deur die hele Israel en Juda,
en volgens die gebod van die koning, om te sê: Kinders van Israel,
bekeer julle tot die HERE, die God van Abraham, Isak en Israel, dat Hy
Hom mag wend tot die vrygeraaktes wat vir julle oorgebly het uit die
hand van die konings van Assirië.

<span id="an_30:7">30:7</span> En wees nie soos julle vaders en julle
broers wat ontrou teen die HERE, die God van hulle vaders, gehandel het
nie, sodat Hy hulle 'n voorwerp van verbasing gemaak het soos julle self
sien.

<span id="an_30:8">30:8</span> Verhard nou nie julle nek soos julle
vaders nie, gee aan die HERE die hand en kom na sy heiligdom wat Hy vir
ewig geheilig het, en dien die HERE julle God, dat sy toorngloed van
julle afgewend kan word.

<span id="an_30:9">30:9</span> Want as julle jul tot die HERE bekeer,
sal julle broers en julle kinders barmhartigheid vind voor die wat hulle
as gevangenes weggevoer het, sodat hulle na hierdie land kan terugkom;
want die HERE julle God is genadig en barmhartig, en Hy sal die aangesig
van julle nie afwend nie as julle jul tot Hom bekeer.

<span id="an_30:10">30:10</span> Maar toe die hardlopers van stad tot
stad die land Efraim en Manasse deurgaan tot by Sébulon, het hulle hul
uitgelag en met hul gespot.

<span id="an_30:11">30:11</span> Maar manne uit Aser en Manasse en
Sébulon het hulle verootmoedig en na Jerusalem gekom.

<span id="an_30:12">30:12</span> Ook was die hand van God in Juda, sodat
Hy hulle 'n eensgesinde hart gegee het om die gebod van die koning en
van die owerstes volgens die woord van die HERE uit te voer.

<span id="an_30:13">30:13</span> En baie mense het in Jerusalem
byeengekom om die fees van die ongesuurde brode in die tweede maand te
hou, 'n baie groot vergadering.

<span id="an_30:14">30:14</span> En hulle het hul gereedgemaak en die
altare verwyder wat in Jerusalem was; ook al die wierookaltare het hulle
verwyder en in die spruit Kidron gegooi.

<span id="an_30:15">30:15</span> Toe het hulle die pasga geslag op die
veertiende van die tweede maand; en die priesters en die Leviete het
hulle geskaam en hulle geheilig en die brandoffers in die huis van die
HERE gebring.

<span id="an_30:16">30:16</span> En hulle het op hul plek gaan staan,
ooreenkomstig hulle verordening volgens die wet van Moses, die man van
God, onderwyl die priesters besig was om die bloed uit te gooi wat hulle
uit die hand van die Leviete geneem het;

<span id="an_30:17">30:17</span> want daar was baie in die vergadering
wat hulle nie geheilig het nie, daarom moes die Leviete die paasoffers
slag vir elkeen wat nie rein was nie, om hulle aan die HERE te heilig.

<span id="an_30:18">30:18</span> Want die meerderheid van die volk, 'n
menigte uit Efraim en Manasse, Issaskar en Sébulon, het hulle nie
gereinig nie, maar die pasga geëet soos dit nie voorgeskrywe was nie.
Maar Jehiskía het vir hulle gebid en gesê: Mag die HERE wat goed is,
versoening doen

<span id="an_30:19">30:19</span> vir elkeen wat sy hart daarop gerig het
om God die HERE, die God van sy vaders, te soek, al was dit nie volgens
die reinheid van die heiligdom nie.

<span id="an_30:20">30:20</span> En die HERE het Jehiskía verhoor en die
volk genees.

<span id="an_30:21">30:21</span> So het dan die kinders van Israel wat
in Jerusalem aanwesig was, die fees van die ongesuurde brode sewe dae
lank met groot blydskap gevier, terwyl die Leviete en die priesters die
HERE dag vir dag geprys het met kragtige instrumente tot eer van die
HERE.

<span id="an_30:22">30:22</span> En Jehiskía het na die hart van al die
Leviete gespreek wat deeglik kennis geopenbaar het in die saak van die
HERE; en hulle het die feesoffer sewe dae lank geëet, terwyl hulle
dankoffers geslag en die HERE, die God van hulle vaders, geloof het.

<span id="an_30:23">30:23</span> En toe die hele vergadering besluit om
nog sewe dae fees te hou, het hulle dit met blydskap sewe dae lank
gevier,

<span id="an_30:24">30:24</span> want Hiskía, die koning van Juda, het
aan die vergadering duisend bulle en sewe duisend stuks kleinvee
afgegee, en die owerstes het aan die vergadering duisend bulle en tien
duisend stuks kleinvee afgegee; en die priesters het hulleself in
menigte geheilig.

<span id="an_30:25">30:25</span> En die hele vergadering van Juda was
bly, ook die priesters en die Leviete, en die hele vergadering van die
wat uit Israel gekom het; ook die vreemdelinge wat uit die land van
Israel gekom het, en die wat in Juda woonagtig was.

<span id="an_30:26">30:26</span> En daar was groot blydskap in
Jerusalem; want sedert die dae van Salomo, die seun van Dawid, die
koning van Israel, het so iets in Jerusalem nie voorgekom nie.

<span id="an_30:27">30:27</span> Toe staan die Levitiese priesters op en
seën die volk; en hulle stem is verhoor, en hulle gebed het gekom tot in
sy heilige woning, tot in die hemel.

<span id="an_31:1">31:1</span> En toe dit alles ten einde was, het al
die aanwesige Israeliete na die stede van Juda uitgetrek en die
klippilare verbrysel en die heilige boomstamme omgekap en die hoogtes en
die altare uit die hele Juda en Benjamin en in Efraim en Manasse
afgebreek totdat hulle dit vernietig het. Daarna het al die kinders van
Israel teruggegaan, elkeen na sy besitting, na hulle stede toe.

<span id="an_31:2">31:2</span> En Hiskía het die afdelings van die
priesters en die Leviete vasgestel volgens hulle afdelings, elkeen
volgens sy diens--as priesters of as Leviete vir die brandoffers en
dankoffers, om te dien en te loof en te prys in die poorte van die laers
van die HERE.

<span id="an_31:3">31:3</span> En die bydrae van die koning uit sy goed
vir die brandoffers was: die môre-- en die aandbrandoffers en die
brandoffers vir die sabbatte en die nuwemane en die feestye, soos
voorgeskrywe is in die wet van die HERE.

<span id="an_31:4">31:4</span> En hy het die volk, die inwoners van
Jerusalem, bevel gegee om die aandeel van die priesters en die Leviete
te gee, sodat hulle aan die wet van die HERE al hulle krag kon wy.

<span id="an_31:5">31:5</span> En toe die bevel verbrei is, het die
kinders van Israel baie eerstelinge van koring, mos en olie en heuning
en van elke opbrings van die land ingelewer en die tiendes van alles in
menigte ingebring.

<span id="an_31:6">31:6</span> En die kinders van Israel en Juda wat in
die stede van Juda woonagtig was, hulle het ook die tiendes ingebring
van beeste en kleinvee en die tiendes van die heilige gawes wat aan die
HERE hulle God geheilig was, en dit op hope neergelê.

<span id="an_31:7">31:7</span> In die derde maand het hulle die hope
begin opstapel, en in die sewende maand was hulle daarmee gereed.

<span id="an_31:8">31:8</span> Toe Jehiskía en die owerstes kom en die
hope sien, het hulle die HERE en sy volk Israel geseën.

<span id="an_31:9">31:9</span> En toe Jehiskía by die priesters en die
Leviete ondersoek doen na die hope,

<span id="an_31:10">31:10</span> het die hoëpriester Asárja, van die
huis van Sadok, met hom gespreek en gesê: Vandat hulle die offergawe na
die huis van die HERE begin bring het, eet ons tot versadiging en hou
nog oorvloedig oor; want die HERE het sy volk geseën, sodat ons hierdie
menigte oorgehou het.

<span id="an_31:11">31:11</span> Toe gee Jehiskía bevel om kamers in die
huis van die HERE in te rig; en hulle het dit ingerig

<span id="an_31:12">31:12</span> en die offergawes en die tiendes en die
heilige gawes getrou ingebring; en daaroor was Konánja, die Leviet, as
hoof aangestel, en sy broer Símeï as tweede.

<span id="an_31:13">31:13</span> En Jéhiël en Asásja en Nahat en Asahel
en Jérimot en Jósabad en Éliël en Jismágja en Mahat en Benája was
opsigters, onder toesig van Konánja en sy broer Símeï, volgens die bevel
van koning Jehiskía en Asárja, die vors oor die huis van God.

<span id="an_31:14">31:14</span> En Kore, die seun van Jimna, die
Leviet, die poortwagter teen die ooste, was oor die vrywillige gawes aan
God, om die offergawe aan die HERE en die hoogheilige gawes uit te deel.

<span id="an_31:15">31:15</span> En onder sy leiding was Eden en
Mínjamin en Jésua en Semája, Amárja en Segánja, om getrou uit te deel in
die stede van die priesters aan hulle broers volgens die afdelings, aan
groot sowel as klein;

<span id="an_31:16">31:16</span> behalwe die manspersone wat in hulle
geslagsregister opgeneem was, van drie jaar oud en daarbo, almal naamlik
wat in die huis van die HERE gekom het, na die eis van elke dag, om te
dien in hulle ampsverpligtinge volgens hulle afdelings.

<span id="an_31:17">31:17</span> En wat die geslagsregister van die
priesters betref, dit was ingerig volgens families; maar dié van die
Leviete, van twintig jaar oud en daarbo, volgens hulle ampsverpligtinge
in hulle afdelings.

<span id="an_31:18">31:18</span> En hulle moes in die geslagsregister
opgeneem word met al hulle kindertjies, hul vroue en hul seuns en hul
dogters, naamlik die hele stand; want volgens hulle getrouheid was hulle
werksaam met die heilige dinge.

<span id="an_31:19">31:19</span> Ook vir die seuns van Aäron, die
priesters, buite op die weiveld van hulle stede, was daar in elke stad
afsonderlik manne wat met hulle name aangewys was om aan elke
manspersoon onder die priesters en aan elkeen van die Leviete wat in die
geslagsregister opgeneem was, dele te gee.

<span id="an_31:20">31:20</span> En so het Jehiskía in die hele Juda
gedoen: hy het gedoen wat goed en reg en trou was voor die aangesig van
die HERE sy God.

<span id="an_31:21">31:21</span> En in elke werk wat hy begin het insake
die diens van die huis van God en insake die wet en die gebod om sy God
te soek, het hy met sy hele hart gehandel en voorspoed gehad.

<span id="an_32:1">32:1</span> Ná hierdie dinge en hierdie bewys van
getrouheid het Sánherib, die koning van Assirië, gekom en Juda
binnegedring en die vaste stede beleër en bedoel om hulle vir hom te
verower.

<span id="an_32:2">32:2</span> En toe Jehiskía sien dat Sánherib kom met
die doel om teen Jerusalem te veg,

<span id="an_32:3">32:3</span> het hy raad gehou met sy owerstes en sy
helde, om die fontein-oë buitekant die stad toe te stop; en hulle het
hom gehelp:

<span id="an_32:4">32:4</span> baie mense het byeengekom en al die oë
toegestop, ook die spruit wat dwarsdeur die land stroom, met die
gedagte: Waarom moet die konings van Assirië kom en baie water vind?

<span id="an_32:5">32:5</span> En hy het moed geskep en die hele muur
opgetrek wat afgebreek was, en daar torings op gebou, ook die ander muur
buitekant het hy gebou; en hy het Millo in die stad van Dawid versterk
en werpspiese en skilde in menigte laat maak.

<span id="an_32:6">32:6</span> En hy het krygsowerstes oor die manskappe
aangestel en hulle by hom op die plein van die stadspoort byeen laat kom
en na hulle hart gespreek en gesê:

<span id="an_32:7">32:7</span> Wees sterk en vol moed, wees nie bevrees
of verskrik vanweë die koning van Assirië of vanweë die hele menigte wat
saam met hom is nie; want by ons is meer as by hom.

<span id="an_32:8">32:8</span> By hom is 'n vleeslike arm, maar by ons
is die HERE onse God om ons te help en ons oorloë te voer! En die
manskappe het gesteun op die woorde van Jehiskía, die koning van Juda.

<span id="an_32:9">32:9</span> Hierna het Sánherib, die koning van
Assirië--hy self en sy hele ryksmag was saam met hom by Lagis--sy
dienaars na Jerusalem gestuur, na Jehiskía, die koning van Juda, en na
die hele Juda wat in Jerusalem was, om te sê:

<span id="an_32:10">32:10</span> So sê Sánherib, die koning van Assirië:
Waarop vertrou julle, dat julle daar ingesluit bly sit in Jerusalem?

<span id="an_32:11">32:11</span> Verlei Jehiskía julle nie, om julle van
honger en dors te laat sterwe deur te sê: Die HERE onse God sal ons red
uit die hand van die koning van Assirië?

<span id="an_32:12">32:12</span> Het dieselfde Jehiskía nie sy hoogtes
en sy altare verwyder en aan Juda en Jerusalem dit gesê nie: Voor één
altaar moet julle jul neerbuig en daarop offerrook laat opgaan?

<span id="an_32:13">32:13</span> Weet julle nie wat ék en my vaders aan
al die volke van die lande gedoen het nie? Het die gode van die nasies
van die lande ooit hulle land uit my hand kon red?

<span id="an_32:14">32:14</span> Wie was daar onder al die gode van
daardie nasies wat my vaders met die banvloek getref het, wat sy volk
uit my hand kon red--dat julle God julle uit my hand sou kan red?

<span id="an_32:15">32:15</span> Laat Jehiskía julle dan nou nie bedrieg
en julle nie op so 'n manier verlei nie; en glo hom nie, want geen
enkele god van enige nasie of koninkryk het sy volk uit my hand of uit
die hand van my vaders kon verlos nie; hoeveel minder sal julle God
julle uit my hand kan verlos?

<span id="an_32:16">32:16</span> Sy dienaars het nog meer teen die HERE
God gespreek en teen sy kneg Jehiskía.

<span id="an_32:17">32:17</span> Hy het ook 'n brief geskrywe om die
HERE, die God van Israel, te smaad en teen Hom te spreek deur te sê:
Soos die gode van die nasies van die lande wat hulle volk uit my hand
nie gered het nie, so sal die God van Jehiskía sy volk uit my hand nie
red nie.

<span id="an_32:18">32:18</span> En hulle het hardop in die Joodse taal
geroep na die manskappe van Jerusalem wat op die muur was, om dié
bevrees en verskrik te maak, sodat hulle die stad kon inneem.

<span id="an_32:19">32:19</span> En hulle het oor die God van Jerusalem
gespreek soos oor die gode van die volke van die aarde--'n maaksel van
mensehande.

<span id="an_32:20">32:20</span> Maar toe koning Jehiskía en die profeet
Jesaja, die seun van Amos, hieroor gebid en na die hemel geroep het,

<span id="an_32:21">32:21</span> stuur die HERE 'n engel, en dié het al
die dapper helde en bevelhebbers en owerstes in die laer van die koning
van Assirië verdelg, sodat hy met 'n beskaamde aangesig na sy land
teruggegaan het; en toe hy in die huis van sy god kom, het die wat uit
sy eie liggaam voortgekom het, hom daar met die swaard neergeslaan.

<span id="an_32:22">32:22</span> En die HERE het Jehiskía en die
inwoners van Jerusalem verlos uit die hand van Sánherib, die koning van
Assirië, en uit die hand van almal, en hulle rondom tot rus gebring.

<span id="an_32:23">32:23</span> En baie het geskenke aan die HERE na
Jerusalem gebring en kosbare geskenke aan Jehiskía, die koning van Juda,
sodat hy daarna in die oë van al die nasies hoog gestaan het.

<span id="an_32:24">32:24</span> In dié dae het Jehiskía dodelik siek
geword, maar hy het tot die HERE gebid, en Hy het met hom gespreek en
hom 'n wonderteken gegee.

<span id="an_32:25">32:25</span> Maar Jehiskía het die weldaad wat aan
hom bewys is, nie vergeld nie; want sy hart het hoogmoedig geword.
Daarom was daar 'n toorn oor hom en oor Juda en Jerusalem.

<span id="an_32:26">32:26</span> Maar Jehiskía het hom verootmoedig in
die hoogmoedigheid van sy hart, hy en die inwoners van Jerusalem, sodat
die toorn van die HERE nie oor hulle gekom het in die dae van Jehiskía
nie.

<span id="an_32:27">32:27</span> En Jehiskía het buitengewoon baie
rykdom en eer besit en vir hom skatkamers gemaak vir silwer en goud en
edelgesteentes en vir speserye en skilde en allerhande kosbare
voorwerpe;

<span id="an_32:28">32:28</span> ook pakhuise vir die opbrings van
koring en mos en olie; en stalle vir allerhande soorte vee en krale vir
die troppe vee.

<span id="an_32:29">32:29</span> Ook het hy vir hom stede aangelê;
verder was daar besittings van kleinvee en beeste in menigte, want God
het hom baie goed gegee.

<span id="an_32:30">32:30</span> Dieselfde Jehiskía het ook die boonste
uitloop van die water van die Gihon toegestop en dit gelei na onder toe,
westelik na die stad van Dawid. En Jehiskía was voorspoedig in al sy
werk.

<span id="an_32:31">32:31</span> So ook in die geval van die gesante van
die vorste van Babel--wat na hom gestuur het om ondersoek te doen na die
wonderteken wat in die land gebeur het--het God hom net verlaat om hom
op die proef te stel, om te weet alles wat in sy hart was.

<span id="an_32:32">32:32</span> En die verdere geskiedenis van Jehiskía
en sy vrome dade, kyk, dit is beskrywe in die Gesig van die profeet
Jesaja, die seun van Amos, in die Boek van die konings van Juda en
Israel.

<span id="an_32:33">32:33</span> En Jehiskía het ontslaap met sy vaders,
en hy is begrawe teen die hoogte van die grafte van die seuns van Dawid;
en die hele Juda en die inwoners van Jerusalem het hom eer bewys by sy
dood; en sy seun Manasse het in sy plek koning geword.

<span id="an_33:1">33:1</span> Manasse was twaalf jaar oud toe hy koning
geword het, en hy het vyf en vyftig jaar in Jerusalem geregeer.

<span id="an_33:2">33:2</span> En hy het gedoen wat verkeerd was in die
oë van die HERE volgens die gruwels van die nasies wat die HERE voor die
kinders van Israel uit verdrywe het.

<span id="an_33:3">33:3</span> En hy het die hoogtes weer gebou wat sy
vader Jehiskía afgebreek het, en altare opgerig vir die Baäls en heilige
boomstamme gemaak en hom neergebuig voor die hele leër van die hemel en
hulle gedien;

<span id="an_33:4">33:4</span> ook altare gebou in die huis van die HERE
waarvan die HERE gesê het: In Jerusalem sal my Naam vir ewig wees.

<span id="an_33:5">33:5</span> En hy het altare gebou vir die hele leër
van die hemel in altwee die voorhowe van die huis van die HERE.

<span id="an_33:6">33:6</span> Ook het hy self sy seuns deur die vuur
laat deurgaan in die dal van die seun van Hinnom en met goëlery en
verklaring van voortekens en towery omgegaan en dodebesweerders en
waarsêers aangestel; hy het baie gedoen wat verkeerd was in die oë van
die HERE, om Hom te terg.

<span id="an_33:7">33:7</span> Hy het ook 'n gesnede afgodsbeeld wat hy
gemaak het, in die huis van God opgestel waarvan God aan Dawid en sy
seun Salomo gesê het: In hierdie huis en in Jerusalem wat Ek uit al die
stamme van Israel verkies het, sal Ek vir ewig my Naam vestig.

<span id="an_33:8">33:8</span> En Ek sal die voet van Israel nie meer
laat wyk van die grond wat Ek vir julle vaders bestem het nie, as hulle
net sorgvuldig doen alles wat Ek hulle beveel het volgens die hele wet
en die insettinge en verordeninge deur die diens van Moses.

<span id="an_33:9">33:9</span> Maar Manasse het Juda en die inwoners van
Jerusalem verlei om meer kwaad te doen as die nasies wat die HERE voor
die kinders van Israel uit verdelg het.

<span id="an_33:10">33:10</span> En die HERE het met Manasse en met sy
volk gespreek, maar hulle het nie geluister nie.

<span id="an_33:11">33:11</span> Daarom het die HERE die leërowerstes
van die koning van Assirië oor hulle gebring, en dié het Manasse met
hake gevang en hom met koperkettings geboei en hom na Babel vervoer.

<span id="an_33:12">33:12</span> Maar in sy benoudheid het hy die
aangesig van die HERE sy God om genade gesmeek en hom diep verootmoedig
voor die aangesig van die God van sy vaders

<span id="an_33:13">33:13</span> en tot Hom gebid; en Hy het hom verhoor
en na sy smeking geluister en hom na Jerusalem in sy koningskap
teruggebring. Toe het Manasse erken dat die HERE God is.

<span id="an_33:14">33:14</span> En daarna het hy 'n buitemuur vir die
stad van Dawid gebou, westelik van die Gihon in die dal tot by die
ingang na die Vispoort en dit om die Heuwel getrek en baie hoog gemaak,
en leërowerstes in al die versterkte stede in Juda aangestel.

<span id="an_33:15">33:15</span> En hy het die vreemde gode en die
afgodsbeeld uit die huis van die HERE verwyder, ook al die altare wat hy
op die berg van die huis van die HERE en in Jerusalem gebou het, en dit
buitekant die stad gegooi.

<span id="an_33:16">33:16</span> En hy het die altaar van die HERE weer
opgerig en daar dankoffers en lofoffers op gebring en aan Juda bevel
gegee om die HERE, die God van Israel, te dien.

<span id="an_33:17">33:17</span> Tog het die volk nog op die hoogtes
geoffer, maar net aan die HERE hulle God.

<span id="an_33:18">33:18</span> En die verdere geskiedenis van Manasse
en sy gebed tot sy God en die woorde van die sieners wat tot hom
gespreek het in die Naam van die HERE, die God van Israel, kyk, dit is
in die Geskiedenis van die konings van Israel.

<span id="an_33:19">33:19</span> En sy gebed en hoe hy verhoor is en al
sy sonde en sy ontrou en die plekke waar hy hoogtes gebou en die heilige
boomstamme en gesnede beelde opgerig het voor sy verootmoediging, kyk,
dit is beskrywe in die Geskiedenis van Hósai.

<span id="an_33:20">33:20</span> En Manasse het ontslaap met sy vaders,
en hy is in sy huis begrawe; en sy seun Amon het in sy plek koning
geword.

<span id="an_33:21">33:21</span> Amon was twee en twintig jaar oud toe
hy koning geword het, en twee jaar het hy in Jerusalem geregeer.

<span id="an_33:22">33:22</span> En hy het gedoen wat verkeerd was in
die oë van die HERE, soos sy vader Manasse gedoen het; en aan al die
gesnede beelde wat sy vader Manasse gemaak het, het Amon ywerig geoffer
en hulle gedien.

<span id="an_33:23">33:23</span> Maar hy het hom nie verootmoedig voor
die aangesig van die HERE soos sy vader Manasse hom verootmoedig het
nie; maar hy, Amon, het die skuld vermeerder.

<span id="an_33:24">33:24</span> En sy dienaars het teen hom saamgesweer
en hom in sy huis gedood.

<span id="an_33:25">33:25</span> Maar die volk van die land het almal
doodgeslaan wat teen koning Amon saamgesweer het, en die volk van die
land het sy seun Josía in sy plek koning gemaak.

<span id="an_34:1">34:1</span> Josía was agt jaar oud toe hy koning
geword het, en een en dertig jaar het hy in Jerusalem geregeer.

<span id="an_34:2">34:2</span> En hy het gedoen wat reg was in die oë
van die HERE en gewandel in die weë van sy vader Dawid en nie regs of
links afgewyk nie.

<span id="an_34:3">34:3</span> En in die agtste jaar van sy regering,
terwyl hy nog jonk was, het hy begin om die God van sy vader Dawid te
soek, en in die twaalfde jaar het hy begin om Juda en Jerusalem te
reinig van die hoogtes en die heilige boomstamme en die gesnede beelde
en die gegote beelde.

<span id="an_34:4">34:4</span> En hulle het voor sy oë die altare van
die Baäls omgegooi; en die sonpilare wat daar bo-op was, het hy stukkend
gekap en die heilige boomstamme en die gesnede beelde en die gegote
beelde verbreek en vermaal en dit oor die grafte gestrooi van die wat
aan hulle geoffer het.

<span id="an_34:5">34:5</span> En die beendere van die priesters het hy
op hulle altare verbrand en Juda en Jerusalem gereinig.

<span id="an_34:6">34:6</span> En in die stede van Manasse en Efraim en
Símeon en tot by Náftali, in hulle puinhope rondom,

<span id="an_34:7">34:7</span> het hy die altare omgegooi, en die
heilige boomstamme en gesnede beelde het hy tot stof vergruis en al die
sonpilare in die hele land van Israel het hy omgekap. Daarna het hy na
Jerusalem teruggekom.

<span id="an_34:8">34:8</span> En in die agttiende jaar van sy regering,
toe hy besig was om die land en die tempel te reinig, het hy Safan, die
seun van Asálja, en Maäséja, die owerste van die stad, en Joag, die seun
van Jóahas, die kanselier, gestuur om die huis van die HERE sy God te
herstel.

<span id="an_34:9">34:9</span> Toe hulle by die hoëpriester Hilkía kom,
het hulle die geld afgegee wat in die huis van God gebring was, wat die
Leviete, die drumpelwagters, versamel het uit Manasse en Efraim en uit
die hele oorblyfsel van Israel en uit die hele Juda en Benjamin en die
inwoners van Jerusalem.

<span id="an_34:10">34:10</span> Hulle het dit naamlik oorhandig aan die
uitvoerders van die werk wat aangestel was oor die huis van die HERE, en
dié het dit gegee aan die arbeiders wat gewerk het aan die huis van die
HERE, om die huis reg te maak en te herstel.

<span id="an_34:11">34:11</span> En hulle het dit gegee aan die
skrynwerkers en die bouers, om gekapte klippe en hout vir die kappe aan
te koop en om die geboue wat die konings van Juda verniel het, van balke
te voorsien.

<span id="an_34:12">34:12</span> En die manne het getrou gearbei aan die
werk; en oor hulle was aangestel: Jahat en Obádja, Leviete uit die
kinders van Merári, en Sagaría en Mesúllam uit die kinders van die
Kehatiete, om leiding te gee; en die Leviete, elkeen wat verstand gehad
het van musiekinstrumente,

<span id="an_34:13">34:13</span> was én oor die lasdraers én het al die
werksmense bestuur by elke soort arbeid; uit die Leviete was ook
skrywers en opsigters en poortwagters.

<span id="an_34:14">34:14</span> En toe hulle die geld uithaal wat in
die huis van die HERE gebring was, het die priester Hilkía die wetboek
van die HERE gevind wat deur die diens van Moses gegee is.

<span id="an_34:15">34:15</span> Daarop het Hilkía aan die skrywer Safan
gesê: Ek het die wetboek in die huis van die HERE gevind! Toe gee Hilkía
die boek aan Safan,

<span id="an_34:16">34:16</span> en Safan het die boek na die koning
gebring en aan die koning verder verslag gegee en gesê: Alles wat in die
hande van u dienaars gegee is, doen hulle:

<span id="an_34:17">34:17</span> hulle het die geld wat daar in die huis
van die HERE was, uitgeskud en oorhandig aan die opsigters en die
uitvoerders van die werk.

<span id="an_34:18">34:18</span> Toe gee die skrywer Safan aan die
koning te kenne en sê: Die priester Hilkía het aan my 'n boek gegee; en
Safan het aan die koning daaruit voorgelees.

<span id="an_34:19">34:19</span> En toe die koning die woorde van die
wet hoor, het hy sy klere geskeur,

<span id="an_34:20">34:20</span> en die koning het bevel gegee aan
Hilkía en Ahíkam, die seun van Safan, en Abdon, die seun Miga, en Safan,
die skrywer, en Asája, die dienaar van die koning, en gesê:

<span id="an_34:21">34:21</span> Gaan raadpleeg die HERE vir my en vir
die wat in Israel en in Juda oorgebly het, oor die woorde van die boek
wat gevind is; want groot is die grimmigheid van die HERE wat oor ons
uitgestort is, omdat ons vaders die woord van die HERE nie gehou het om
te handel volgens alles wat in hierdie boek voorgeskrywe is nie.

<span id="an_34:22">34:22</span> Toe gaan Hilkía en die wat die koning
gestuur het, na die profetes Hulda, die vrou van Sallum, die seun van
Tokhat, die seun van Hasra, die klerebewaarder--sy het in Jerusalem in
die Nuwe Stad gewoon--en hulle het so met haar gespreek.

<span id="an_34:23">34:23</span> Toe sê sy aan hulle: So spreek die
HERE, die God van Israel: Sê aan die man wat julle na my gestuur het,

<span id="an_34:24">34:24</span> so spreek die HERE: Kyk, Ek bring 'n
onheil oor hierdie plek en oor sy inwoners, al die vervloekinge wat
geskrywe staan in die boek wat hulle aan die koning van Juda voorgelees
het.

<span id="an_34:25">34:25</span> Omdat hulle My verlaat en vir ander
gode offerrook laat opgaan het, om My te terg met al die werke van hulle
hande, daarom sal my grimmigheid oor hierdie plek uitgestort en nie
uitgeblus word nie.

<span id="an_34:26">34:26</span> Maar aan die koning van Juda wat julle
stuur om die HERE te raadpleeg, aan hom moet julle só sê: So spreek die
HERE, die God van Israel: Wat die woorde betref wat jy gehoor het--

<span id="an_34:27">34:27</span> omdat jou hart week is en jy jou voor
die aangesig van God verneder het toe jy sy woorde teen hierdie plek en
teen sy inwoners hoor, en jy jou voor my aangesig verneder het en jou
klere geskeur en voor my aangesig geween het, daarom het Ek ook verhoor,
spreek die HERE.

<span id="an_34:28">34:28</span> Kyk, Ek sal jou by jou vaders versamel,
en jy sal met vrede in jou graf versamel word, en jou oë sal al die
onheil nie aansien wat Ek oor hierdie plek en oor sy inwoners bring nie.
En hulle het die koning antwoord gebring.

<span id="an_34:29">34:29</span> Toe het die koning gestuur en al die
oudstes van Juda en Jerusalem byeen laat kom.

<span id="an_34:30">34:30</span> En die koning het opgegaan in die huis
van die HERE en al die manne van Juda en die inwoners van Jerusalem en
die priesters en die Leviete en die hele volk, groot en klein, en hy het
al die woorde van die verbondsboek wat in die huis van die HERE gevind
is, voor hulle ore gelees.

<span id="an_34:31">34:31</span> En die koning het op sy plek gaan staan
en die verbond voor die aangesig van die HERE gesluit om die HERE te
volg en sy gebooie en sy getuienisse en sy insettinge met sy hele hart
en met sy hele siel te onderhou, om die woorde van die verbond wat in
hierdie boek geskrywe is, te volbring.

<span id="an_34:32">34:32</span> En hy het almal wat in Jerusalem en in
Benjamin te vinde was, laat toetree tot die verbond; en die inwoners van
Jerusalem het gehandel volgens die verbond van God, die God van hulle
vaders.

<span id="an_34:33">34:33</span> Josía het toe al die gruwels uit al die
landstreke van die kinders van Israel verwyder en almal wat in Israel te
vinde was, diensbaar gemaak, om die HERE hulle God te dien; al sy dae
het hulle nie van die HERE, die God van hulle vaders, afgewyk nie.

<span id="an_35:1">35:1</span> Daarna het Josía in Jerusalem die pasga
tot eer van die HERE gehou; en hulle het die pasga geslag op die
veertiende van die eerste maand.

<span id="an_35:2">35:2</span> En hy het die priesters hulle dienspligte
laat waarneem en hulle versterk vir die diens in die huis van die HERE.

<span id="an_35:3">35:3</span> Ook het hy aan die Leviete, die
onderwysers van die hele Israel, wat heilig was aan die HERE, gesê: Sit
die heilige ark in die huis wat Salomo, die seun van Dawid, die koning
van Israel, gebou het; julle hoef niks meer op die skouers te dra nie:
dien nou die HERE julle God en sy volk Israel;

<span id="an_35:4">35:4</span> en hou julle gereed volgens julle
families, volgens julle afdelings, ooreenkomstig die voorskrif van
Dawid, die koning van Israel, en die verordening van sy seun Salomo:

<span id="an_35:5">35:5</span> gaan staan in die heiligdom volgens die
afdelings van die families van julle broers, die volksgenote, naamlik
vir elkeen daarvan 'n afdeling van 'n Levitiese familie;

<span id="an_35:6">35:6</span> en slag die pasga en heilig julle en
berei dit vir julle broers, om te doen volgens die woord van die HERE
deur die diens van Moses.

<span id="an_35:7">35:7</span> En Josía het aan die mense uit die volk
afgegee kleinvee, skaaplammers en boklammers, dit alles as paasoffers,
aan almal wat daar aanwesig was, dertig duisend in getal, en drie
duisend beeste; dit was uit die besitting van die koning.

<span id="an_35:8">35:8</span> Ook sy vorste het aan die volk, aan die
priesters en die Leviete vrywillig afgegee. Hilkía en Sagaría en Jéhiël,
die vorste oor die huis van God, het aan die priesters as paasoffers
twee duisend ses honderd stuks kleinvee en drie honderd beeste gegee.

<span id="an_35:9">35:9</span> En Konánja en sy broers Semája en
Netáneël, en Hasábja en Jeï-el en Jósabad, die owerstes van die Leviete,
het aan die Leviete as paasoffers vyf duisend stuks kleinvee en vyf
honderd beeste afgegee.

<span id="an_35:10">35:10</span> Die diens is toe gereël: die priesters
het op hul plek gaan staan, en die Leviete volgens hulle afdelings,
volgens die bevel van die koning.

<span id="an_35:11">35:11</span> Daarna het hulle die pasga geslag, en
die priesters het die bloed uit die Leviete se hand geneem en dit
uitgegooi, onderwyl die Leviete besig was om af te slag.

<span id="an_35:12">35:12</span> En hulle het wat vir die brandoffer
bestem was, afgesonder om dit aan die familie-afdelings van die mense
van die volk te gee om aan die HERE te offer, soos geskrywe is in die
boek van Moses; en net so met die beeste.

<span id="an_35:13">35:13</span> En hulle het die pasga op die vuur
gebraai volgens die voorskrif, maar die heilige gawes in potte en in
kanne en in skottels gekook en gou aan al die mense van die volk
gebring.

<span id="an_35:14">35:14</span> Daarna het hulle dit ook vir hulleself
berei en vir die priesters; want die priesters, die seuns van Aäron, was
tot in die nag besig met die offer van die brandoffer en die vetstukke;
daarom het die Leviete dit vir hulleself en vir die priesters, die seuns
van Aäron, berei.

<span id="an_35:15">35:15</span> En die sangers, die seuns van Asaf, was
op hulle plek volgens die bevel van Dawid en van Asaf en Heman en
Jedútun, die siener van die koning, en die poortwagters by elke poort;
hulle het nie nodig gehad om van hulle diens af weg te gaan nie, want
hulle broers, die Leviete, het dit vir hulle berei.

<span id="an_35:16">35:16</span> Die hele diens van die HERE is toe op
dié dag gereël--om die pasga te hou en brandoffers te bring op die
altaar van die HERE volgens die gebod van koning Josía.

<span id="an_35:17">35:17</span> En die kinders van Israel wat aanwesig
was, het die pasga gehou in dié tyd, en ook die fees van die ongesuurde
brode, sewe dae lank.

<span id="an_35:18">35:18</span> So 'n pasga soos dié is in Israel nie
gehou van die dae van die profeet Samuel af nie, en al die konings van
Israel het nie so 'n pasga gehou as wat Josía en die priesters en die
Leviete en die hele Juda en Israel wat aanwesig was, en die inwoners van
Jerusalem gehou het nie.

<span id="an_35:19">35:19</span> In die agttiende jaar van die regering
van Josía is hierdie pasga gehou.

<span id="an_35:20">35:20</span> Ná dit alles, toe Josía die huis
herstel het, het Nego, die koning van Egipte, opgetrek om te veg by
Kárkemis aan die Eufraat, en Josía het uitgetrek hom tegemoet.

<span id="an_35:21">35:21</span> Toe stuur hy boodskappers na hom om te
sê: Wat het ek met jou te doen, koning van Juda? Ek kom nie vandag teen
jóu nie, maar teen die huis wat gedurig teen my oorlog voer; en God het
gesê ek moet gou maak. Verset jou nie teen God wat met my is, dat Hy jou
nie vernietig nie.

<span id="an_35:22">35:22</span> Josía het egter sy gesig nie van hom
afgewend nie, maar homself onkenbaar gemaak om teen hom te veg; hy het
nie geluister na die woorde van Nego uit die mond van God nie, en
aangekom om te veg in die laagte van Megíddo.

<span id="an_35:23">35:23</span> En die skutters het koning Josía raak
geskiet. Toe sê die koning aan sy dienaars: Bring my weg, want ek is
swaar gewond.

<span id="an_35:24">35:24</span> Sy dienaars bring hom toe van die
strydwa af weg en laat hom op sy tweede wa ry en vervoer hom na
Jerusalem; en hy het gesterwe en is begrawe in die grafte van sy vaders,
terwyl die hele Juda en Jerusalem oor Josía gerou het.

<span id="an_35:25">35:25</span> En Jeremía het 'n klaaglied op Josía
gedig, en al die sangers en sangeresse het in hulle klaagliedere van
Josía gespreek tot vandag toe en dit tot 'n insetting in Israel gemaak;
en kyk, dit is beskrywe in die Klaagliedere.

<span id="an_35:26">35:26</span> En die verdere geskiedenis van Josía en
sy vrome dade, volgens wat geskrywe is in die wet van die HERE,

<span id="an_35:27">35:27</span> sy geskiedenis dan, die vroeëre en die
latere, kyk, dit is beskrywe in die Boek van die konings van Israel en
Juda.

<span id="an_36:1">36:1</span> En die volk van die land het Jóahas, die
seun van Josía, geneem en hom koning gemaak in die plek van sy vader in
Jerusalem.

<span id="an_36:2">36:2</span> Drie en twintig jaar was Jóahas oud toe
hy koning geword het, en drie maande het hy in Jerusalem geregeer.

<span id="an_36:3">36:3</span> En die koning van Egipte het hom in
Jerusalem afgesit en die land 'n boete opgelê van honderd talente silwer
en 'n talent goud.

<span id="an_36:4">36:4</span> Daarop het die koning van Egipte sy broer
Éljakim koning gemaak oor Juda en Jerusalem en sy naam verander in
Jójakim; maar Nego het sy broer Jóahas saamgeneem en hom na Egipte
gebring.

<span id="an_36:5">36:5</span> Vyf en twintig jaar was Jójakim oud toe
hy koning geword het, en elf jaar het hy in Jerusalem geregeer; en hy
het gedoen wat verkeerd was in die oë van die HERE sy God.

<span id="an_36:6">36:6</span> Nebukadnésar, die koning van Babel, het
teen hom opgetrek en hom met koperkettings geboei om hom na Babel te
vervoer.

<span id="an_36:7">36:7</span> Ook van die voorwerpe van die huis van
die HERE het Nebukadnésar na Babel gebring en dit in sy tempel in Babel
gesit.

<span id="an_36:8">36:8</span> Die verdere geskiedenis van Jójakim en sy
gruwels wat hy bedryf het, en wat verder by hom gevind is, kyk, dit is
beskrywe in die Boek van die konings van Israel en Juda; en sy seun
Jójagin het in sy plek koning geword.

<span id="an_36:9">36:9</span> Agttien jaar was Jójagin oud toe hy
koning geword het, en drie maande en tien dae het hy in Jerusalem
geregeer; en hy het gedoen wat verkeerd was in die oë van die HERE.

<span id="an_36:10">36:10</span> By die wisseling van die jaar het
koning Nebukadnésar gestuur en hom na Babel laat bring, saam met die
kosbare voorwerpe van die huis van die HERE, en sy broer Sedekía koning
oor Juda en Jerusalem gemaak.

<span id="an_36:11">36:11</span> Een en twintig jaar was Sedekía oud toe
hy koning geword het, en elf jaar het hy in Jerusalem geregeer.

<span id="an_36:12">36:12</span> En hy het gedoen wat verkeerd was in
die oë van die HERE sy God; hy het hom nie verootmoedig nie voor
Jeremía, die profeet, wat gespreek het uit die mond van die HERE.

<span id="an_36:13">36:13</span> En hy het ook gerebelleer teen koning
Nebukadnésar wat hom by God laat sweer het; maar hy was hardnekkig en
het sy hart verhard, sodat hy hom nie tot die HERE, die God van Israel,
bekeer het nie.

<span id="an_36:14">36:14</span> Ook al die owerstes van die priesters
en die volk het baie ontrou gehandel, volgens al die gruwels van die
heidene, en die huis van die HERE wat Hy in Jerusalem geheilig het,
verontreinig.

<span id="an_36:15">36:15</span> En die HERE, die God van hulle vaders,
het vroeg en laat na hulle gestuur deur die diens van sy boodskappers;
want Hy het medelyde met sy volk en met sy woning gehad.

<span id="an_36:16">36:16</span> Maar hulle het die boodskappers van God
uitgelag en sy woorde verag en met sy profete gespot, totdat die
grimmigheid van die HERE teen sy volk opgekom het, totdat daar geen
genesing meer was nie.

<span id="an_36:17">36:17</span> So het Hy dan die koning van die
Chaldeërs teen hulle laat optrek, en dié het hulle jongmanne met die
swaard in die huis van hulle heiligdom gedood en geen jongman of
jongmeisie, oue of gryse, verskoon nie: Hy het alles in sy hand gegee.

<span id="an_36:18">36:18</span> En al die voorwerpe van die huis van
God, groot en klein, en die skatte van die huis van die HERE en die
skatte van die koning en van sy vorste, alles het hy na Babel gebring.

<span id="an_36:19">36:19</span> En hulle het die huis van God verbrand
en die muur van Jerusalem omgegooi en al die paleise daarvan met vuur
verbrand, sodat al die kosbare voorwerpe daarvan vernietig is.

<span id="an_36:20">36:20</span> En die wat van die swaard oorgebly het,
het hy na Babel in ballingskap weggevoer, en hulle het vir hom en sy
seuns slawe geword, totdat die koninkryk van Persië tot heerskappy gekom
het,

<span id="an_36:21">36:21</span> sodat die woord van die HERE deur die
mond van Jeremía vervul sou word: totdat die land vir sy sabbatte
vergoeding gekry het; al die dae van die verwoesting het dit gerus om
sewentig jaar vol te maak.

<span id="an_36:22">36:22</span> En in die eerste jaar van Kores, die
koning van Persië, het die HERE--sodat die woord van die HERE deur die
mond van Jeremía in vervulling sou gaan--die gees van Kores, die koning
van Persië, opgewek, dat hy 'n oproep deur sy hele koninkryk laat gaan
het, selfs ook skriftelik, om te sê:

<span id="an_36:23">36:23</span> So sê Kores, die koning van Persië: Al
die koninkryke van die aarde het die HERE, die God van die hemel, aan my
gegee, en Hy het my opgedra om vir Hom 'n huis te bou in Jerusalem wat
in Juda is. Enigeen onder julle wat aan sy volk behoort--mag die HERE sy
God met hom wees, en laat hom optrek!

------------------------------------------------------------------------

[Next: Ezra](ezr)
