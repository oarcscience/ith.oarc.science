[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](zep)  [Next](zac) 

------------------------------------------------------------------------

### Afrikaans Bible: Haggai

<span id="an_1:1">1:1</span> In die tweede jaar van koning Daríus, op
die eerste dag van die sesde maand, het die woord van die HERE deur die
diens van die profeet Haggai gekom tot Serubbábel, die seun van
Seáltiël, die goewerneur van Juda, en tot Josua, die seun van Jósadak,
die hoëpriester, en gesê:

<span id="an_1:2">1:2</span> So spreek die HERE van die leërskare:
Hierdie volk sê: Nog het die tyd nie gekom, die tyd dat die huis van die
HERE gebou moet word nie.

<span id="an_1:3">1:3</span> So het die woord van die HERE dan gekom
deur die diens van die profeet Haggai en gesê:

<span id="an_1:4">1:4</span> Is dit vir julle self wel tyd om in julle
betimmerde huise te woon, terwyl hierdie huis in puin lê?

<span id="an_1:5">1:5</span> So sê die HERE van die leërskare dan nou:
Gee ag op wat julle wedervaar het:

<span id="an_1:6">1:6</span> julle het baie gesaai, maar min ingebring;
julle het geëet, maar nie tot versadiging nie; julle het gedrink, maar
nie genoeg gekry nie; julle het jul geklee, maar nie warm geword nie; en
wie hom vir loon verhuur, verhuur hom om dit in 'n stukkende beurs te
steek.

<span id="an_1:7">1:7</span> So sê die HERE van die leërskare: Gee ag op
wat julle wedervaar het!

<span id="an_1:8">1:8</span> Klim op die berg en bring hout aan en bou
die huis; dan sal Ek 'n welgevalle daaraan hê en My verheerlik, sê die
HERE.

<span id="an_1:9">1:9</span> Julle het uitgesien na baie, en kyk, dit
het min geword; en julle het dit in die huis gebring, maar Ek het dit
weggeblaas. Waarom? spreek die HERE van die leërskare. Ter wille van my
huis wat in puin lê, terwyl elkeen van julle vir sy eie huis hardloop.

<span id="an_1:10">1:10</span> Daarom het die hemel bo julle die dou
ingehou en die aarde het sy opbrings teruggehou.

<span id="an_1:11">1:11</span> En Ek het droogte oor die land geroep en
oor die berge en oor die koring en oor die mos en oor die olie en oor
alles wat die grond oplewer; en oor die mense en oor die diere en oor
alle arbeid van die hande.

<span id="an_1:12">1:12</span> Toe het Serubbábel, die seun van
Seáltiël, en Josua, die seun van Jósadak, die hoëpriester, en die hele
oorblyfsel van die volk gehoor gegee aan die stem van die HERE hulle God
en aan die woorde van Haggai, die profeet, volgens die opdrag waarmee
die HERE hulle God hom gestuur het; en die volk was vervul met vrees
voor die aangesig van die HERE.

<span id="an_1:13">1:13</span> Daarop het Haggai, die boodskapper van
die HERE, kragtens die boodskap van die HERE, met die volk gespreek en
gesê: Ek is met julle, spreek die HERE.

<span id="an_1:14">1:14</span> En die HERE het die gees van Serubbábel,
die seun van Seáltiël, die goewerneur van Juda, en die gees van Josua,
die seun van Jósadak, die hoëpriester, en die gees van die hele
oorblyfsel van die volk opgewek. En toe het hulle gekom en die werk
begin aan die huis van die HERE van die leërskare, hulle God.

<span id="an_1:15">1:15</span> Dit was op die vier en twintigste dag van
die sesde maand, in die tweede jaar van koning Daríus.

<span id="an_2:1">2:1</span> Op die een en twintigste dag van die
sewende maand het die woord van die HERE deur die diens van die profeet
Haggai gekom en gesê:

<span id="an_2:2">2:2</span> Spreek tog met Serubbábel, die seun van
Seáltiël, die goewerneur van Juda, en met Josua, die seun van Jósadak,
die hoëpriester, en met die oorblyfsel van die volk en sê:

<span id="an_2:3">2:3</span> Wie is onder julle nog oor wat hierdie huis
in sy vroeëre heerlikheid gesien het? En hoedanig sien julle dit nou?
Lyk dit nie net soos niks in julle oë nie?

<span id="an_2:4">2:4</span> Nou dan, skep moed, Serubbábel, spreek die
HERE, en skep moed, Josua, hoëpriester, seun van Jósadak, en skep moed,
julle almal, volk van die land, spreek die HERE, en werk! Want Ek is met
julle, spreek die HERE van die leërskare,

<span id="an_2:5">2:5</span> met betrekking tot die verbond wat Ek met
julle gesluit het by julle uittog uit Egipteland, en my Gees sal in
julle midde bestendig bly; wees nie bevrees nie!

<span id="an_2:6">2:6</span> Want so sê die HERE van die leërskare: 'n
Rukkie nog, 'n kort tydjie, dan sal Ek die hemel en die aarde en die see
en die droë grond laat bewe.

<span id="an_2:7">2:7</span> Ek sal ook al die nasies laat bewe, sodat
die skatte van al die nasies sal toevloei; en Ek sal hierdie huis met
heerlikheid vervul, sê die HERE van die leërskare.

<span id="an_2:8">2:8</span> Aan My behoort die silwer en aan My die
goud, spreek die HERE van die leërskare.

<span id="an_2:9">2:9</span> Die toekomstige heerlikheid van hierdie
huis sal groter wees as die vroeëre, sê die HERE van die leërskare; en
op hierdie plek sal Ek vrede gee, spreek die HERE van die leërskare.

<span id="an_2:10">2:10</span> Op die vier en twintigste van die negende
maand in die tweede jaar van Daríus, het die woord van die HERE gekom
deur die diens van die profeet Haggai en gesê:

<span id="an_2:11">2:11</span> So sê die HERE van die leërskare: Vra tog
aan die priesters inligting uit die wet en sê:

<span id="an_2:12">2:12</span> As iemand heilige vleis in die slip van
sy kleed dra, en hy sou met sy slip aan brood raak of iets wat gekook
is, of wyn of olie of watter spys ook al, sal dit heilig word? En die
priesters het geantwoord en gesê: Nee.

<span id="an_2:13">2:13</span> Daarop sê Haggai: As iemand wat deur 'n
lyk verontreinig is, aan al hierdie dinge sou raak, sal dit onrein wees?
En die priesters het geantwoord en gesê: Dit sal onrein wees.

<span id="an_2:14">2:14</span> Toe antwoord Haggai en sê: Só is in my oë
hierdie volk en só hierdie nasie, spreek die HERE, en só is al die werk
van hulle hande en wat hulle dáár offer--onrein is dit.

<span id="an_2:15">2:15</span> Merk dan nou tog op, van hierdie dag af
terug! Voordat hulle steen op steen gelê het in die tempel van die HERE,

<span id="an_2:16">2:16</span> in dié tyd het iemand gekom by 'n
koringmied van twintig maat, en daar was maar tien; hy het gekom by die
parskuip om vyftig emmers te skep, en daar was maar twintig.

<span id="an_2:17">2:17</span> Ek het julle swaar getref met brandkoring
en heuningdou en hael--al die werk van julle hande--nogtans het niemand
van julle hom tot My gewend nie, spreek die HERE.

<span id="an_2:18">2:18</span> Merk tog op, van hierdie dag af terug,
van die vier en twintigste dag van die negende maand, naamlik van die
dag af toe hulle die fondament van die tempel van die HERE gelê het;
merk op:

<span id="an_2:19">2:19</span> Is daar nog saad in die skuur? Ja, selfs
die wingerdstok en die vyeboom en die granaatboom en die olyfboom het
niks opgelewer nie. Van hierdie dag af sal Ek seën.

<span id="an_2:20">2:20</span> Vir die tweede maal het die woord van die
HERE tot Haggai gekom op die vier en twintigste van die maand en gesê:

<span id="an_2:21">2:21</span> Spreek met Serubbábel, die goewerneur van
Juda, en sê: Ek sal die hemel en die aarde laat bewe.

<span id="an_2:22">2:22</span> En Ek sal die koningstrone omverwerp en
die mag van die heidense koninkryke verdelg; en Ek sal die strydwaens en
die wat daarop ry, omverwerp, en die perde en hulle ruiters sal val, die
een deur die swaard van die ander.

<span id="an_2:23">2:23</span> In dié dag, spreek die HERE van die
leërskare, sal Ek jou neem, Serubbábel, seun van Seáltiël, my kneg,
spreek die HERE, en jou maak tot 'n seëlring, want jou het Ek verkies,
spreek die HERE van die leërskare.

------------------------------------------------------------------------

[Next: Zechariah](zac)
