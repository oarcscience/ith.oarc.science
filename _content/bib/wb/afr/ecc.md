[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pro)  [Next](sol) 

------------------------------------------------------------------------

### Afrikaans Bible: Ecclesiastes

<span id="an_1:1">1:1</span> Die woorde van die Prediker, die seun van
Dawid, die koning in Jerusalem.

<span id="an_1:2">1:2</span> Alles tevergeefs, sê die Prediker, alles
tevergeefs, dit is alles tevergeefs!

<span id="an_1:3">1:3</span> Watter voordeel het die mens van al sy
moeite waarmee hy hom vermoei onder die son?

<span id="an_1:4">1:4</span> Die een geslag gaan, en die ander geslag
kom, en die aarde bly vir ewig staan.

<span id="an_1:5">1:5</span> En die son gaan op, en die son gaan onder,
en hy hyg na die plek waar hy opgaan.

<span id="an_1:6">1:6</span> Die wind gaan na die suide en slaan om na
die noorde, gaan altyddeur rond, en die wind keer na sy kringloop terug.

<span id="an_1:7">1:7</span> Al die strome loop in die see, en tog word
die see nie vol nie; na die plek waarheen die riviere loop, daarheen
loop hulle altyd weer.

<span id="an_1:8">1:8</span> Al die dinge is so vermoeiend, geen mens
kan dit uitspreek nie; die oog kry nie genoeg van sien nie, en die oor
word nie vol van hoor nie.

<span id="an_1:9">1:9</span> Wat gewees het, dit sal daar weer wees; en
wat gebeur het, dit sal weer gebeur, en daar is glad niks nuuts onder
die son nie.

<span id="an_1:10">1:10</span> Is daar iets waarvan 'n mens kan sê: Kyk
hier, dit is nuut? Dit was lankal daar in die ou tyd wat voor ons gewees
het.

<span id="an_1:11">1:11</span> Daar is geen nagedagtenis van die
voorvaders nie; en ook van die nageslagte wat kom, sal daar geen
nagedagtenis wees by die wat later sal wees nie.

<span id="an_1:12">1:12</span> Ek, Prediker, was koning oor Israel in
Jerusalem.

<span id="an_1:13">1:13</span> En ek het my hart daarop gerig om met
wysheid te ondersoek en na te speur alles wat onder die hemel gebeur.
Dit is 'n moeilike taak wat God aan die mensekinders gegee het om hulle
daarmee te kwel.

<span id="an_1:14">1:14</span> Ek het al die werke gesien wat onder die
son gedoen word, en kyk, dit was alles tevergeefs en 'n gejaag na wind.

<span id="an_1:15">1:15</span> Wat krom is, kan nie reguit word nie, en
wat ontbreek, kan nie getel word nie.

<span id="an_1:16">1:16</span> Ek het met myself gespreek en gesê: Kyk,
ék het groot en altyd groter wysheid verwerf bo almal wat voor my oor
Jerusalem gewees het, en my hart het baie wysheid en kennis gesien.

<span id="an_1:17">1:17</span> Maar toe ek my hart daarop gerig het om
wysheid en kennis, onverstandigheid en dwaasheid te leer ken, het ek
ingesien dat dit ook 'n gejaag na wind is.

<span id="an_1:18">1:18</span> Want by baie wysheid is baie verdriet, en
wie kennis vermeerder, vermeerder smart.

<span id="an_2:1">2:1</span> Ek het in my hart gesê: Nou ja, ek sal jou
met vreugde op die proef stel; geniet dan die goeie! Maar kyk, ook dit
was tevergeefs.

<span id="an_2:2">2:2</span> Van die lag het ek gesê: Dit is onsinnig!
en van die vreugde: Wat verskaf dit?

<span id="an_2:3">2:3</span> Ek het in my hart daaroor nagedink om my
liggaam met wyn te verkwik--terwyl my hart my met wysheid sou lei--en om
aan die dwaasheid vas te hou totdat ek sou sien wat goed is vir die
mensekinders, wat hulle moet doen onder die hemel gedurende die getal
van hulle lewensdae.

<span id="an_2:4">2:4</span> Ek het groot werke onderneem: ek het vir my
huise gebou, ek het vir my wingerde geplant.

<span id="an_2:5">2:5</span> Ek het vir my tuine en parke aangelê en
daar allerhande vrugtebome in geplant.

<span id="an_2:6">2:6</span> Ek het vir my damme gemaak om daaruit 'n
bos met jong bome te besproei.

<span id="an_2:7">2:7</span> Ek het slawe en slavinne gekoop en ook dié
verkry wat in my huis gebore is; ek het ook 'n groot besitting van
beeste en kleinvee gehad, meer as almal wat voor my in Jerusalem gewees
het.

<span id="an_2:8">2:8</span> Ek het vir my ook silwer en goud versamel,
en 'n eiendom van konings en provinsies; ek het vir my sangers en
sangeresse verskaf en die genoeëns van die mensekinders: lieflinge in
menigte.

<span id="an_2:9">2:9</span> En ek het groot en altyd groter geword bo
almal wat voor my in Jerusalem gewees het; ook het my wysheid by my
gebly.

<span id="an_2:10">2:10</span> En alles wat my oë begeer het, het ek
hulle nie ontsê nie; my hart het ek van geen enkele vreugde teruggehou
nie, want my hart het hom verheug vanweë al my moeitevolle arbeid, en
dit was my deel van al my moeitevolle arbeid.

<span id="an_2:11">2:11</span> Toe het ek gekyk na al my werke wat my
hande tot stand gebring het, en al die moeitevolle arbeid wat ek verrig
het--en kyk, dit was alles tevergeefs en 'n gejaag na wind, en daar was
geen voordeel onder die son nie.

<span id="an_2:12">2:12</span> Daarna het ek my begewe om wysheid en
onverstandigheid en dwaasheid in oënskou te neem, want wat sal die mens
kan doen wat ná die koning kom? Wat lankal gedoen is!

<span id="an_2:13">2:13</span> Wel het ek gesien dat die wysheid die
voorkeur het bo die dwaasheid soos die lig die voorkeur het bo die
duisternis:

<span id="an_2:14">2:14</span> die wyse het sy oë in sy hoof, maar die
dwaas wandel in die duisternis. Maar ek het óók ingesien dat een en
dieselfde lot hulle almal tref.

<span id="an_2:15">2:15</span> Daarom het ek in my hart gesê: Dieselfde
wat die dwaas tref, sal my ook tref; waarvoor was ek dan so buitengewoon
wys? En ek het in my hart gespreek dat dit ook tevergeefs is.

<span id="an_2:16">2:16</span> Want daar sal op die duur net so min
gedagtenis wees van die wyse as van die dwaas, omdat in die dae wat kom,
alles lankal vergeet is; en hoe sterf die wyse net soos die dwaas!

<span id="an_2:17">2:17</span> Daarom het ek die lewe gehaat, want die
werk wat onder die son gedoen word, het my mishaag, omdat alles
tevergeefs is en 'n gejaag na wind.

<span id="an_2:18">2:18</span> En ek het gehaat al my arbeid wat ek
onder die son met moeite verrig het, dat ek dit moet oorlaat aan 'n mens
wat ná my sal kom.

<span id="an_2:19">2:19</span> En wie weet of hy 'n wyse sal wees of 'n
dwaas? Tog sal hy heers oor al my arbeid wat ek met moeite verrig en met
wysheid verwerf het onder die son. Ook dit is dan tevergeefs.

<span id="an_2:20">2:20</span> Daarom het ek my begewe om my hart aan
wanhoop oor te gee vanweë al die arbeid wat ek met moeite verrig het
onder die son.

<span id="an_2:21">2:21</span> Want daar is 'n mens wat hom met wysheid
en kennis en bekwaamheid vermoei het; tog moet hy dit as deel oorgee aan
'n mens wat daaraan geen moeite bestee het nie. Ook dit is tevergeefs en
'n groot euwel.

<span id="an_2:22">2:22</span> Want wat het die mens vir al sy arbeid en
vir die strewe van sy hart waarmee hy hom vermoei onder die son?

<span id="an_2:23">2:23</span> Want al sy dae is smarte, en sy
bemoeienis is verdriet; selfs snags rus sy hart nie. Dit is dan ook
tevergeefs.

<span id="an_2:24">2:24</span> Dit is nie 'n goed wat in die mens kleef
dat hy eet en drink en sy siel die goeie laat geniet by sy moeitevolle
arbeid nie. Ek het gesien dat dit ook kom uit die hand van God.

<span id="an_2:25">2:25</span> Want wie kan eet en wie kan geniet sonder
Hom?

<span id="an_2:26">2:26</span> Want aan 'n mens wat welgevallig is voor
sy aangesig, gee Hy wysheid en kennis en vreugde, maar aan die sondaar
lê Hy die taak op om bymekaar te maak en te versamel, om dit dan te gee
aan een wat welgevallig is voor die aangesig van God. Ook dit is
tevergeefs en 'n gejaag na wind.

<span id="an_3:1">3:1</span> Alles het sy bepaalde uur, en vir elke saak
onder die hemel is daar 'n tyd:

<span id="an_3:2">3:2</span> 'n tyd om gebore te word en 'n tyd om te
sterwe, 'n tyd om te plant en 'n tyd om uit te roei wat geplant is,

<span id="an_3:3">3:3</span> 'n tyd om dood te maak en 'n tyd om gesond
te maak, 'n tyd om af te breek en 'n tyd om op te bou,

<span id="an_3:4">3:4</span> 'n tyd om te ween en 'n tyd om te lag, 'n
tyd om te weeklaag en 'n tyd om van vreugde rond te spring,

<span id="an_3:5">3:5</span> 'n tyd om klippe weg te gooi en 'n tyd om
klippe bymekaar te maak, 'n tyd om te omhels en 'n tyd om ver te wees
van omhelsing,

<span id="an_3:6">3:6</span> 'n tyd om te soek en 'n tyd om verlore te
laat gaan, 'n tyd om te bewaar en 'n tyd om weg te gooi,

<span id="an_3:7">3:7</span> 'n tyd om te skeur en 'n tyd om aanmekaar
te werk, 'n tyd om te swyg en 'n tyd om te spreek,

<span id="an_3:8">3:8</span> 'n tyd om lief te hê en 'n tyd om te haat,
'n tyd vir oorlog en 'n tyd vir vrede.

<span id="an_3:9">3:9</span> Watter voordeel het hy wat werk, daardeur
dat hy hom vermoei?

<span id="an_3:10">3:10</span> Ek het die taak gesien wat God aan die
mensekinders gegee het om hulle daarmee te kwel.

<span id="an_3:11">3:11</span> Alles het Hy mooi gemaak op sy tyd; ook
het Hy die eeu in hulle hart gelê sonder dat die mens die werk wat God
doen, van begin tot end, kan uitvind.

<span id="an_3:12">3:12</span> So het ek dan ingesien dat daar niks
beters onder hulle is nie as om bly te wees en om goed te doen in die
lewe.

<span id="an_3:13">3:13</span> En ook--dat elke mens eet en drink en die
goeie geniet by al sy moeitevolle arbeid; dit is 'n gawe van God.

<span id="an_3:14">3:14</span> Ek het ingesien dat alles wat God doen,
vir ewig sal bestaan; daar kan niks bygevoeg en daar kan niks van
weggeneem word nie; en God het dit so gemaak dat hulle moet vrees voor
sy aangesig.

<span id="an_3:15">3:15</span> Alles wat is, was alreeds; en wat sal
wees, was alreeds; en God soek weer op wat verbygegaan het.

<span id="an_3:16">3:16</span> Verder het ek ook gesien onder die son
die plek van die gereg--daar was onreg, en die plek van
geregtigheid--daar was onreg.

<span id="an_3:17">3:17</span> Ek het in my hart gesê: Gód sal die
regverdige en die goddelose oordeel, want dáár is 'n tyd vir elke saak
en vir elke werk.

<span id="an_3:18">3:18</span> Ek het in my hart gesê: Ter wille van die
mensekinders gebeur dit, dat God hulle kan beproef, en dat hulle kan
insien dat hulle in hulleself vee is.

<span id="an_3:19">3:19</span> Want die lot van die mensekinders is ook
die lot van die veediere: hulle het een en dieselfde lot; soos die een
sterwe, so sterwe die ander, en hulle almal het dieselfde asem, en 'n
voorkeur van die mens bo die veediere is daar nie; want alles is
tevergeefs.

<span id="an_3:20">3:20</span> Alles gaan na een plek toe; alles is uit
die stof, en alles keer na die stof terug.

<span id="an_3:21">3:21</span> Wie bespeur dat die asem van die
mensekinders opgaan boontoe, en dat die asem van die veediere neerdaal
ondertoe in die aarde?

<span id="an_3:22">3:22</span> So het ek dan gesien dat daar niks beters
is as dat die mens hom verheug in sy werke nie, want dit is sy deel;
want wie sal hom daartoe bring dat hy kan sien wat ná hom sal wees?

<span id="an_4:1">4:1</span> Daarna weer het ek gesien al die
verdrukkinge wat onder die son plaasvind, en kyk, daar was trane van
verdruktes, en vir hulle was daar geen trooster nie; en aan die kant van
hulle verdrukkers was mag, maar daar was vir hulle geen trooster nie.

<span id="an_4:2">4:2</span> Daarom het ek die dooies wat lankal gesterf
het, gelukkig geprys bo die lewendes wat nog lewe,

<span id="an_4:3">4:3</span> en gelukkig bo hulle altwee hom wat nog nie
gewees het en die verkeerde werk wat onder die son plaasvind, nie gesien
het nie.

<span id="an_4:4">4:4</span> Verder het ek gesien dat al die moeitevolle
arbeid en al die bekwaamheid by die werk naywer is van die een teenoor
die ander. Ook dit is tevergeefs en 'n gejaag na wind.

<span id="an_4:5">4:5</span> Die dwaas vou sy hande en eet sy eie vlees
op.

<span id="an_4:6">4:6</span> Een handvol rus is beter as altwee vuiste
vol moeite en gejaag na wind.

<span id="an_4:7">4:7</span> En weer het ek 'n vergeefse moeite gesien
onder die son:

<span id="an_4:8">4:8</span> Daar is een allenig sonder 'n tweede, ook
het hy geen seun of broer nie; tog is daar geen einde aan al sy
moeitevolle arbeid nie, sy oë kry ook nie genoeg van rykdom nie. Vir wie
tog vermoei ek my en laat my siel gebrek ly aan die goeie? Ook dit is
tevergeefs en 'n verkeerde saak.

<span id="an_4:9">4:9</span> Twee is beter as een, want hulle het 'n
goeie beloning vir hulle moeitevolle arbeid.

<span id="an_4:10">4:10</span> Want as hulle val, kan die een sy maat
optel, maar wee die een wat val sonder dat daar 'n tweede is om hom op
te tel.

<span id="an_4:11">4:11</span> Verder, as twee bymekaar lê, kry hulle
warm; maar hoe kan een allenig warm word?

<span id="an_4:12">4:12</span> En as iemand die een aanval, kan altwee
hom teëstand bied; en 'n driedubbele lyn word nie gou verbreek nie.

<span id="an_4:13">4:13</span> Beter is 'n behoeftige maar wyse jongman
as 'n ou maar dwase koning wat nie meer weet om hom te laat waarsku nie.

<span id="an_4:14">4:14</span> Want daardie een het uit die gevangenis
uitgegaan om koning te word, alhoewel hy as 'n arme in die koninkryk van
die ander gebore was.

<span id="an_4:15">4:15</span> Ek het gesien hoe al die lewendes wat
onder die son wandel, aan die kant van die jongman was, van die tweede,
wat sy opvolger sou word;

<span id="an_4:16">4:16</span> daar was geen einde aan al die mense, aan
almal aan wie se hoof hy gestaan het nie. Tog sal die nageslag hulle nie
oor hom verbly nie; so is dit ook tevergeefs en 'n gejaag na wind.

<span id="an_4:17">4:17</span> Gee ag op jou voet as jy na die huis van
God gaan, want om nader te kom en te hoor, is beter as dat dwase 'n
slagoffer bring; want hulle het geen verstand nie, sodat hulle kwaad
doen.

<span id="an_5:1">5:1</span> Wees nie haastig met jou mond nie, en laat
jou hart nie gou 'n woord uitbring voor die aangesig van God nie; want
God is in die hemel, en jy op die aarde. Daarom moet jou woorde min
wees.

<span id="an_5:2">5:2</span> Want soos die droom kom deur baie drukte,
so die gepraat van die dwaas deur baie woorde.

<span id="an_5:3">5:3</span> As jy 'n gelofte aan God gedoen het, stel
nie uit om dit te betaal nie, want daar is geen welgevalle in dwase nie.
Betaal wat jy belowe.

<span id="an_5:4">5:4</span> Dit is beter dat jy nie belowe nie as dat
jy belowe en nie betaal nie.

<span id="an_5:5">5:5</span> Laat jou mond nie toe om op jou liggaam 'n
sondeskuld te laai nie, en sê nie voor die gesant van God: Dit was 'n
vergissing nie. Waarom moet God toornig word oor jou stem en die werk
van jou hande verwoes?

<span id="an_5:6">5:6</span> Want soos daar baie drome is, so is daar
ook nietige woorde in menigte, maar vrees God!

<span id="an_5:7">5:7</span> As jy verdrukking van die arme en berowing
van reg en geregtigheid sien in die land--verwonder jou nie oor die saak
nie, want 'n hoër een loer op die hoë, en die hoëres weer op hulle.

<span id="an_5:8">5:8</span> Maar 'n voordeel vir 'n land onder alles is
dit: 'n koning wat aan die landbou diensbaar word.

<span id="an_5:9">5:9</span> Hy wat geld liefhet, kry nie genoeg van
geld nie, en wie rykdom liefhet, nie van inkomste nie; ook dit is dan
tevergeefs.

<span id="an_5:10">5:10</span> As die goed baie word, word die eters
baie; watter voordeel het die besitter dan daarvan, behalwe dat sy oë
dit aanskou?

<span id="an_5:11">5:11</span> Soet is die slaap van die arbeider, of hy
min en of hy baie eet; maar die oorversadiging van die ryke laat hom nie
toe om te slaap nie.

<span id="an_5:12">5:12</span> Daar is 'n smartlike onheil wat ek onder
die son gesien het: rykdom wat deur sy besitter bewaar word tot sy eie
ongeluk.

<span id="an_5:13">5:13</span> Gaan hierdie rykdom verlore deur 'n
ongeval, en het hy 'n seun verwek, dan besit dié niks nie.

<span id="an_5:14">5:14</span> Soos hy uit die skoot van sy moeder
uitgegaan het, gaan hy naak weer heen soos hy gekom het; en hy sal vir
sy moeitevolle arbeid niks wegdra wat hy met hom kan saamneem nie.

<span id="an_5:15">5:15</span> So is dit dan ook 'n smartlike onheil:
net soos hy gekom het, so sal hy heengaan; watter voordeel het hy dan
dat hy hom vermoei het vir wind?

<span id="an_5:16">5:16</span> Ook eet hy sy lewe lank in duisternis en
het baie ergernis; daarby sy lyding en toorn!

<span id="an_5:17">5:17</span> Kyk, wat ek as 'n goeie ding gesien het,
wat voortreflik is, is dat iemand eet en drink en die goeie geniet vir
al sy arbeid waarmee hy hom vermoei onder die son gedurende die getal
van sy lewensdae wat God hom gee; want dit is sy deel.

<span id="an_5:18">5:18</span> Ook vir elke mens aan wie God rykdom en
skatte gegee het, en wat Hy in staat stel om daarvan te eet en sy deel
te neem en hom te verheug by sy moeitevolle arbeid, is dit 'n gawe van
God.

<span id="an_5:19">5:19</span> Want hy dink nie baie aan sy lewensdae
nie, omdat God hom laat besig wees met die vreugde van sy hart.

<span id="an_6:1">6:1</span> Daar is 'n onheil wat ek gesien het onder
die son, en wat swaar druk op die mensdom:

<span id="an_6:2">6:2</span> 'n Man aan wie God rykdom en skatte en eer
gee, sodat hom niks ontbreek van alles wat hy kan begeer nie, maar God
stel hom nie in staat om daarvan te geniet nie, want 'n vreemde geniet
dit; dit is vergeefse moeite en 'n bitter lyding.

<span id="an_6:3">6:3</span> As 'n man honderd kinders verwek en baie
jare lewe en die dae van sy jare baie is en sy siel nie genoeg kry van
die goeie en hy ook nie 'n begrafnis het nie, dan sê ek: 'n Misgeboorte
is beter as hy,

<span id="an_6:4">6:4</span> want in nietigheid kom dit, en in
duisternis gaan dit heen, en met duisternis word die naam daarvan bedek;

<span id="an_6:5">6:5</span> ook het dit die son nie gesien of geken
nie. Dit het meer rus as hy.

<span id="an_6:6">6:6</span> Ja, al lewe hy ook twee maal duisend jaar
en geniet nie die goeie nie--gaan nie alles na een en dieselfde plek
nie?

<span id="an_6:7">6:7</span> Al die moeitevolle arbeid van 'n mens is
vir sy mond, en tog word die begeerte nie bevredig nie.

<span id="an_6:8">6:8</span> Want watter voorkeur het die wyse bo die
dwaas, watter voorkeur die arme wat weet om hom te beweeg onder die
lewendes?

<span id="an_6:9">6:9</span> Die aanskouing met die oë is beter as die
geswerf van die begeerte. Ook dit is tevergeefs en 'n gejaag na wind.

<span id="an_6:10">6:10</span> Wat hy ook is, lankal is sy naam genoem,
en dit is bekend dat hy mens is: hy kan nie in die gereg gaan met Hom
wat sterker is as hy nie.

<span id="an_6:11">6:11</span> Want hoe meer woorde, des te meer
vermeerder hulle die nietigheid; watter voordeel het die mens daarvan?

<span id="an_6:12">6:12</span> Want wie weet wat goed is vir die mens in
die lewe gedurende die getal dae van sy nietige lewe wat hy soos 'n
skaduwee deurbring? Want wie kan aan die mens bekend maak wat ná hom sal
wees onder die son?

<span id="an_7:1">7:1</span> 'n Goeie naam is beter as goeie olie, en
die sterfdag beter as die geboortedag.

<span id="an_7:2">7:2</span> Dit is beter om te gaan na 'n klaaghuis as
om te gaan na 'n huis van maaltyd; want die eerste is die einde van al
die mense, en die lewende kan dit ter harte neem.

<span id="an_7:3">7:3</span> Om verdrietig te wees, is beter as om te
lag; want as die gesig droewig is, gaan dit goed met die hart.

<span id="an_7:4">7:4</span> Die hart van die wyse manne is in die
klaaghuis, maar die hart van die dwase in die huis van vreugde.

<span id="an_7:5">7:5</span> Dit is beter om te luister na die
bestraffing van 'n wyse as dat 'n mens luister na die lied van die
dwase.

<span id="an_7:6">7:6</span> Want soos die geknetter van doringtakke
onder 'n pot, so is die gelag van 'n dwaas. Dit is dan ook tevergeefs.

<span id="an_7:7">7:7</span> Sekerlik, afpersing maak 'n wyse dwaas, en
'n geskenk bederwe die hart.

<span id="an_7:8">7:8</span> Die einde van 'n saak is beter as sy begin;
'n lankmoedige is beter as 'n hoogmoedige.

<span id="an_7:9">7:9</span> Wees nie haastig in jou gees om jou te
vererg nie, want ergernis rus in die boesem van die dwase.

<span id="an_7:10">7:10</span> Moenie sê nie: Hoe kom dit dat die vorige
dae beter was as die teenswoordige? want nie uit wysheid vra jy hierna
nie.

<span id="an_7:11">7:11</span> Wysheid is net so goed as 'n erfdeel en
'n voordeel vir die wat die son sien.

<span id="an_7:12">7:12</span> Want wysheid is 'n beskutting, geld is 'n
beskutting; maar die voordeel van kennis is: die wysheid hou die
besitter daarvan in die lewe.

<span id="an_7:13">7:13</span> Aanskou die werk van God, want wie kan
reguit maak wat Hy krom gemaak het?

<span id="an_7:14">7:14</span> Wees goedsmoeds op die dag van voorspoed,
en op die dag van onheil, bedink dan: Ook hierdie dag het God gemaak net
soos daardie, daarom dat die mens ná sy dood niks meer sal ontdek nie.

<span id="an_7:15">7:15</span> Alles het ek gesien in die dae van my
nietigheid: daar is 'n regverdige wat ondanks sy regverdigheid omkom, en
daar is 'n goddelose wat ondanks sy goddeloosheid lank lewe.

<span id="an_7:16">7:16</span> Wees nie alte regverdig en hou jou nie
buitengewoon wys nie: waarom sou jy jouself te gronde rig?

<span id="an_7:17">7:17</span> Wees nie alte goddeloos, en wees nie
dwaas nie: waarom sou jy sterwe voor jou tyd?

<span id="an_7:18">7:18</span> Dit is goed dat jy aan die een vashou en
ook van die ander jou hand nie aftrek nie; want die wat God vrees,
ontkom aan dit alles.

<span id="an_7:19">7:19</span> Die wysheid versterk die wyse meer as
tien maghebbers wat in die stad is;

<span id="an_7:20">7:20</span> want daar is geen regverdige mens op die
aarde wat goed doen sonder om te sondig nie.

<span id="an_7:21">7:21</span> Jy moet ook nie let op al die woorde wat
die mense spreek nie, sodat jy nie hoor dat jou dienaar jou vloek nie.

<span id="an_7:22">7:22</span> Want jou eie hart weet ook van baie
gevalle dat jy self ook ander gevloek het.

<span id="an_7:23">7:23</span> Dit alles het ek met wysheid op die proef
gestel; ek het gesê: Ek wil wys word, maar dit het ver van my gebly.

<span id="an_7:24">7:24</span> Wat bestaan, is ver en baie diep; wie kan
dit begryp?

<span id="an_7:25">7:25</span> Ek het my daartoe gewend en my hart gerig
om te weet en na te speur, en wysheid en 'n slotsom te soek, en om so
die goddeloosheid as dwaasheid en die dwaasheid as onverstandigheid te
leer ken.

<span id="an_7:26">7:26</span> En ek het iets uitgevind bitterder as die
dood: die vrou wat strikke is, haar hart nette, haar hande boeie; hy wat
goed is voor die aangesig van God, sal van haar vryraak, maar die
sondaar word deur haar gevang.

<span id="an_7:27">7:27</span> Kyk, dit het ek uitgevind, sê die
Prediker, deur die een by die ander te voeg, om 'n slotsom te vind--

<span id="an_7:28">7:28</span> wat my siel lank gesoek het, maar wat ek
nie gevind het nie: een mens uit duisend het ek gevind, maar 'n vrou het
ek onder soveel nie gevind nie.

<span id="an_7:29">7:29</span> Kyk, net dit het ek uitgevind: dat God
die mens reg gemaak het, maar hulle het baie slim planne gesoek.

<span id="an_8:1">8:1</span> Wie is soos die wyse, en wie weet die
verklaring van die dinge? Die wysheid van 'n mens verhelder sy gesig, en
die hardheid van sy gesig word daardeur verander.

<span id="an_8:2">8:2</span> Ek sê: Neem die bevel van die koning in ag,
en wel ter wille van die eed by God.

<span id="an_8:3">8:3</span> Haas jou nie om van hom af weg te gaan nie;
laat jou nie in met 'n slegte saak nie, want alles wat hy wil, doen hy.

<span id="an_8:4">8:4</span> Want die woord van die koning is magtig, en
wie kan vir hom sê: Wat doen u?

<span id="an_8:5">8:5</span> Hy wat die gebod onderhou, sal geen kwaad
ondervind nie; en die hart van 'n wyse sal die tyd en die regterlike
beslissing belewe.

<span id="an_8:6">8:6</span> Want vir elke ding is daar 'n tyd en 'n
beslissing; want die boosheid van die mens druk swaar op hom.

<span id="an_8:7">8:7</span> Want hy weet nie wat sal wees nie; want hoe
dit sal wees--wie kan hom dit te kenne gee?

<span id="an_8:8">8:8</span> Daar is geen mens wat heerskappy het oor
die wind om die wind teë te hou nie, en niemand het mag oor die dag van
die dood nie, en daar is geen vrystelling in die oorlog nie; so sal ook
die goddeloosheid hom wat dit begaan, nie red nie.

<span id="an_8:9">8:9</span> Dit alles het ek gesien deurdat ek my hart
gerig het op elke werk wat onder die son gedoen word, in 'n tyd waarin
die een mens heers oor die ander tot sy ongeluk.

<span id="an_8:10">8:10</span> So het ek dan die goddelose sien begrawe
word en die rus ingaan, terwyl die wat reg gehandel het, uit die heilige
plek moes weggaan en in die stad vergeet is. Ook dit is dan nietigheid.

<span id="an_8:11">8:11</span> Omdat die oordeel oor 'n verkeerde daad
nie gou voltrek word nie, daarom is die hart van die mensekinders in
hulle vol om kwaad te doen;

<span id="an_8:12">8:12</span> aangesien 'n sondaar honderd maal kwaad
doen en hy lank lewe--alhoewel ek weet dat dit goed sal gaan met die wat
God vrees, omdat hulle voor sy aangesig vrees,

<span id="an_8:13">8:13</span> en dit nie goed sal gaan met die
goddelose, en hy die dae nie sal verleng soos 'n skaduwee nie, omdat hy
voor die aangesig van God nie vrees nie.

<span id="an_8:14">8:14</span> Dit is 'n nietigheid wat op die aarde
gebeur, dat daar regverdiges is met wie dit gaan volgens die dade van
die goddelose, en dat daar goddelose is met wie dit gaan volgens die
dade van die regverdiges; so sê ek dan dat dit ook nietigheid is.

<span id="an_8:15">8:15</span> Daarom het ek die vreugde geprys, dat
daar niks beters is vir die mens onder die son nie as om te eet en te
drink en hom te verheug, en dat dit hom mag begelei by sy moeitevolle
arbeid gedurende die dae van sy lewe wat God hom gee onder die son.

<span id="an_8:16">8:16</span> Toe ek my hart daarop gerig het om
wysheid te leer ken en om te aanskou die dinge wat op die aarde gedoen
word--ja, selfs bedags en snags niemand met sy oë die slaap sien nie--

<span id="an_8:17">8:17</span> het ek gesien al die werk van God, dat
die mens die werk wat gedoen word onder die son, nie kan uitvind nie,
omdat die mens hom vermoei om te soek en tog niks uitvind nie; ja, al
sou die wyse dink dat hy dit verstaan--hy sal dit nie kan uitvind nie!

<span id="an_9:1">9:1</span> Want dit alles het ek ter harte geneem en
dit alles het ek probeer deurgrond, dat die regverdiges en die wyse
manne en hulle dade in die hand van God is, liefde sowel as haat; die
mens weet niks van wat hom voorlê nie.

<span id="an_9:2">9:2</span> Alles is gelyk vir almal: een en dieselfde
lot is daar vir die regverdige en die goddelose, vir die goeie en die
reine en die onreine, en vir hom wat offer en vir hom wat nie offer nie,
die goeie ewe goed as die sondaar, vir hom wat sweer ewe goed as vir hom
wat bang is vir 'n eed.

<span id="an_9:3">9:3</span> Dit is 'n verkeerde ding by alles wat
plaasvind onder die son, dat een en dieselfde lot almal tref, en ook die
hart van die mensekinders vol boosheid is, en dat dwaasheid in hulle
hart is gedurende hulle lewe; en daarna gaan dit na die dooies toe!

<span id="an_9:4">9:4</span> Want solank as iemand by al die lewendes
behoort, is daar hoop; want 'n lewendige hond is beter as 'n dooie leeu.

<span id="an_9:5">9:5</span> Want die lewendes weet dat hulle moet
sterwe, maar die dooies weet glad niks nie, en hulle het geen loon meer
nie, want hulle nagedagtenis word vergeet.

<span id="an_9:6">9:6</span> Hulle liefde sowel as hulle haat, ook hulle
naywer, het lankal verdwyn, en hulle het vir ewig geen deel meer aan
alles wat gebeur onder die son nie.

<span id="an_9:7">9:7</span> Gaan dan heen, eet jou brood met vreugde,
en drink jou wyn met 'n vrolike hart, want God het lankal behae in jou
werke.

<span id="an_9:8">9:8</span> Laat jou klere altyd wit wees, en laat olie
op jou hoof nie ontbreek nie.

<span id="an_9:9">9:9</span> Geniet die lewe met die vrou wat jy
liefhet, al die dae van jou nietige lewe wat Hy jou gegee het onder die
son--al jou nietige dae; want dit is jou deel aan die lewe en aan jou
arbeid wat jy met moeite verrig onder die son.

<span id="an_9:10">9:10</span> Alles wat jou hand vind om te doen, doen
dit met jou mag, want daar is geen werk of oorleg of kennis of wysheid
in die doderyk waar jy heengaan nie.

<span id="an_9:11">9:11</span> Weer het ek onder die son gesien dat die
wedloop nie is vir die vinniges en die oorlog nie vir die helde nie; en
ook die brood is nie vir die wyse of ook rykdom vir die slimmes of ook
guns vir die verstandiges nie; want tyd en lotgeval tref hulle almal.

<span id="an_9:12">9:12</span> Ja, die mens ken ook sy eie tyd nie, soos
die visse wat gevang word in die gevaarlike net, en soos die voëls wat
gevang word in die vangnet--soos hulle word die mensekinders verstrik in
die tyd van onheil as dit hulle skielik oorval.

<span id="an_9:13">9:13</span> Ook het ek dit as wysheid gesien onder
die son, en dit was groot in my oog:

<span id="an_9:14">9:14</span> daar was 'n klein stadjie en min manne
daarin, en 'n groot koning het daarteen gekom en dit omsingel en groot
beleëringswerke daarteen gebou.

<span id="an_9:15">9:15</span> En daarin is 'n arm wyse man gevind; dié
het die stad deur sy wysheid gered, maar geen mens het aan daardie arm
man gedink nie.

<span id="an_9:16">9:16</span> Toe het ek gesê: Wysheid is beter as
heldekrag; maar die wysheid van die arme word verag, en na sy woorde
word nie geluister nie.

<span id="an_9:17">9:17</span> Woorde van wyse manne, wat rustig
aangehoor word, is beter as die geskreeu van 'n heerser onder die dwase.

<span id="an_9:18">9:18</span> Wysheid is beter as oorlogswapens, maar
een sondaar bederf baie goeie dinge.

<span id="an_10:1">10:1</span> Dooie vlieë laat die salf van die apteker
stink en bederwe; 'n bietjie dwaasheid weeg swaarder as wysheid, as eer.

<span id="an_10:2">10:2</span> Die hart van die wyse is na regs, maar
die hart van 'n dwaas is na links.

<span id="an_10:3">10:3</span> Ja, ook as die dwaas op die weg wandel,
ontbreek sy verstand; en hy sê aan elkeen dat hy 'n dwaas is.

<span id="an_10:4">10:4</span> As die toorn van die heerser teen jou
opkom, verlaat nie jou pos nie, want bedaardheid voorkom groot foute.

<span id="an_10:5">10:5</span> Daar is 'n verkeerdheid wat ek onder die
son gesien het, 'n dwaling wat van die maghebber uitgaan:

<span id="an_10:6">10:6</span> die dwaasheid word op groot hoogtes
gestel, en die rykes moet in die vernedering sit.

<span id="an_10:7">10:7</span> Ek het slawe te perd gesien en vorste wat
soos slawe op die grond loop.

<span id="an_10:8">10:8</span> Wie 'n kuil grawe, kan daarin val; en een
wat 'n muur afbreek, 'n slang kan hom byt.

<span id="an_10:9">10:9</span> Wie klippe uitbreek, kan hom daarmee
seermaak; wie hout klowe, kan daardeur in gevaar kom.

<span id="an_10:10">10:10</span> As die yster stomp geword het, en 'n
mens die snykant nie geslyp het nie, moet hy die kragte meer inspan;
maar wysheid is voordelig om iets te laat beantwoord.

<span id="an_10:11">10:11</span> As die slang byt voor die beswering,
baat die besweerder nie.

<span id="an_10:12">10:12</span> Die woorde uit die mond van 'n wyse is
aangenaam, maar die lippe van 'n dwaas verslind homself.

<span id="an_10:13">10:13</span> Die begin van die woorde van sy mond is
dwaasheid, en die einde van sy mond is skadelike onverstandigheid.

<span id="an_10:14">10:14</span> En die dwaas gebruik baie woorde; maar
die mens weet nie wat daar sal gebeur nie; en wat ná hom sal wees, wie
kan hom dit te kenne gee?

<span id="an_10:15">10:15</span> Die inspanning van die dwaas vermoei
hom, omdat hy nie eens weet om na die stad te gaan nie.

<span id="an_10:16">10:16</span> Wee jou, o land, as jou koning 'n kind
is, en as jou vorste in die môre vroeg maaltyd hou.

<span id="an_10:17">10:17</span> Gelukkig is jy, o land, as jou koning
'n edele is, en as jou vorste op die regte tyd maaltyd hou soos manne en
nie soos drinkers nie.

<span id="an_10:18">10:18</span> Deur allerhande luiheid versak die
balkwerk, en deur slapheid van die hande lek die huis.

<span id="an_10:19">10:19</span> Vir plesier maak hulle maaltye klaar,
en die wyn maak die lewe vrolik, en die geld verskaf alles.

<span id="an_10:20">10:20</span> Vloek die koning selfs in jou gedagte
nie, en vloek in jou slaapkamer die ryke nie; want die voëls van die
hemel sou die geluid kon wegvoer, en die gevleueldes die woord te kenne
gee.

<span id="an_11:1">11:1</span> Werp jou brood uit op die water, want ná
verloop van baie dae sal jy dit vind.

<span id="an_11:2">11:2</span> Gee 'n deel aan sewe, ja, ook aan agt;
want jy weet nie watter onheil daar op die aarde sal wees nie.

<span id="an_11:3">11:3</span> As die wolke vol reën is, giet hulle dit
uit op die aarde; en as 'n boom na die suide of na die noorde val, op
die plek waar die boom val, daar bly hy lê.

<span id="an_11:4">11:4</span> Wie op die wind ag gee, sal nie saai nie;
en wie na die wolke kyk, sal nie oes nie.

<span id="an_11:5">11:5</span> Soos jy nie weet wat die weg van die wind
is, of hoe die gebeente in die skoot van 'n swangere is nie, net so weet
jy nie die werk van God wat alles doen nie.

<span id="an_11:6">11:6</span> Saai jou saad in die môre, en laat teen
die aand jou hand nie rus nie; want jy weet nooit watter een sal geluk
nie, hierdie of daardie, en of altwee saam goed sal wees nie.

<span id="an_11:7">11:7</span> Verder, soet is die lig, en goed is dit
vir die oë om die son te aanskou.

<span id="an_11:8">11:8</span> Want as die mens baie jare lewe, moet hy
hom in dié almal verheug en dink aan die dae van duisternis, dat dit
baie sal wees; alles wat kom, is nietigheid.

<span id="an_11:9">11:9</span> Verbly jou, o jongeling, in jou jeug en
laat jou hart jou vrolik maak in die dae van jou jonkheid; en wandel in
die weë van jou hart en in die aanskouing van jou oë; maar weet dat God
jou oor al hierdie dinge in die gerig sal bring.

<span id="an_11:10">11:10</span> En weer verdriet uit jou hart, en hou
die kwale weg van jou liggaam, want die jeug en die jonkheid is
nietigheid.

<span id="an_12:1">12:1</span> En dink aan jou Skepper in die dae van
jou jonkheid voordat die ongelukkige dae kom en die jare aanbreek
waarvan jy sal sê: Ek het daar geen behae in nie--

<span id="an_12:2">12:2</span> voordat die son en die lig en die maan en
die sterre verduister word en die wolke terugkom ná die reën,

<span id="an_12:3">12:3</span> dié dag wanneer die wagters van die huis
sal bewe en die sterk manne krom word en die malers die werk staak,
omdat hulle te min geword het, en die wat deur die vensters kyk,
verduister word,

<span id="an_12:4">12:4</span> en die deure na die straat gesluit word,
terwyl die geruis van die meul verswak; en hy opstaan as die voëltjies
begin sing en al die tone van die lied dof sal word.

<span id="an_12:5">12:5</span> Ook sal hy bang wees vir 'n hoogte, en
verskriklike dinge sal op die pad wees! En die amandelboom sal in bloei
staan, en die sprinkaan sal homself met moeite voortsleep, en die
kapperkruid nutteloos wees; want die mens gaan na sy ewige huis, en die
rouklaers sal op die straat rondgaan.

<span id="an_12:6">12:6</span> Voordat die silwerdraad verwyder word en
die goue oliekruik stukkend val en die kruik by die fontein gebreek word
en die wiel stukkend in die put val

<span id="an_12:7">12:7</span> en die stof na die aarde terugkeer soos
dit gewees het, en die gees na God terugkeer wat dit gegee het.

<span id="an_12:8">12:8</span> Alles tevergeefs, sê die Prediker, dit is
alles tevergeefs.

<span id="an_12:9">12:9</span> En behalwe dat die Prediker 'n wyse was,
het hy die volk nog kennis geleer en het oorweeg en ondersoek; hy het
baie spreuke opgestel.

<span id="an_12:10">12:10</span> Die Prediker het gesoek om welgevallige
woorde te vind en wat reg geskrywe is--woorde van waarheid.

<span id="an_12:11">12:11</span> Die woorde van die wyse manne is soos
prikkels; en soos spykers, diep ingeslaan, is die versamelde spreuke;
hulle is deur die enige Herder gegee.

<span id="an_12:12">12:12</span> En buitendien, my seun, wees gewaarsku;
aan baie boeke maak kom geen einde nie, en baie studie is vermoeiing van
die vlees.

<span id="an_12:13">12:13</span> Die hoofsaak van alles wat gehoor is,
is: Vrees God en hou sy gebooie; want dit geld vir alle mense.

<span id="an_12:14">12:14</span> Want God sal elke werk bring in die
gerig wat kom oor al die verborge dinge, goed of sleg.

------------------------------------------------------------------------

[Next: Song of Solomon](sol)
