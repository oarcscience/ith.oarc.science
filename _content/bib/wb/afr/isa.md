[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](sol)  [Next](jer) 

------------------------------------------------------------------------

### Afrikaans Bible: Isaiah

<span id="an_1:1">1:1</span> Die gesig van Jesaja, die seun van Amos,
wat hy gesien het met betrekking tot Juda en Jerusalem, in die dae van
Ussía, Jotam, Agas en Hiskía, die konings van Juda.

<span id="an_1:2">1:2</span> Hoor, o hemele, en luister, o aarde, want
die HERE spreek: Ek het kinders grootgemaak en verhoog, maar húlle het
teen My oortree.

<span id="an_1:3">1:3</span> 'n Os ken sy besitter en 'n esel die krip
van sy eienaar, maar Israel het geen kennis nie, my volk verstaan nie.

<span id="an_1:4">1:4</span> Wee die sondige nasie, die volk swaar van
skuld, die geslag van kwaaddoeners, die kinders wat verderflik handel!
Hulle het die HERE verlaat, die Heilige van Israel verag, hulle het
agtertoe weggedraai.

<span id="an_1:5">1:5</span> Waar wil julle nog geslaan word, dat julle
voortgaan met af te wyk? Die hele hoof is siek, en die hele hart is
krank.

<span id="an_1:6">1:6</span> Van die voetsool af tot die hoof toe is
daar geen heel plek aan nie, maar wonde en kwesplekke en vars houe!
Hulle is nie uitgedruk of verbind of met olie versag nie.

<span id="an_1:7">1:7</span> Julle land is 'n wildernis, julle stede is
met vuur verbrand, vreemdes verteer julle landerye in jul
teenwoordigheid, en dit is 'n wildernis soos by 'n omkering deur
vreemdes.

<span id="an_1:8">1:8</span> En die dogter van Sion het oorgebly soos 'n
skermpie in 'n wingerd, soos 'n slaapplekkie in 'n komkommertuin, soos
'n beleërde stad.

<span id="an_1:9">1:9</span> As die HERE van die leërskare vir ons nie
'n klein oorblyfsel oorgelaat het nie--soos Sodom sou ons geword het,
ons sou net soos Gomorra gewees het.

<span id="an_1:10">1:10</span> Hoor die woord van die HERE, owerstes van
Sodom! Luister na die wet van onse God, volk van Gomorra!

<span id="an_1:11">1:11</span> Wat het Ek aan die menigte van julle
slagoffers? sê die HERE. Ek is sat van die brandoffers van ramme en die
vet van vetgemaakte kalwers; en Ek het geen behae in die bloed van
stiere of lammers of bokke nie.

<span id="an_1:12">1:12</span> As julle kom om voor my aangesig te
verskyn, wie het dit van julle hand geëis--om my voorhowe te vertrap?

<span id="an_1:13">1:13</span> Bring nie meer skynheilige offergawes
nie; gruwelike reukwerk is dit vir My. Nuwemane en sabbatte, die uitroep
van samekomste--Ek verdra geen ongeregtigheid en feestyd nie!

<span id="an_1:14">1:14</span> Julle nuwemane en julle feestye haat my
siel; hulle is My 'n oorlas. Ek is moeg om dit te dra.

<span id="an_1:15">1:15</span> En as julle jul hande uitbrei, bedek Ek
my oë vir julle; ook as julle die gebed vermenigvuldig, luister Ek nie:
julle hande is vol bloed.

<span id="an_1:16">1:16</span> Was julle, reinig julle, neem die
boosheid van julle handelinge voor my oë weg, hou op om kwaad te doen,

<span id="an_1:17">1:17</span> leer om goed te doen, soek die reg,
beteuel die verdrukker, doen reg aan die wees, verdedig die saak van die
weduwee.

<span id="an_1:18">1:18</span> Kom nou en laat ons die saak uitmaak, sê
die HERE: al was julle sondes soos skarlaken, dit sal wit word soos
sneeu; al was dit rooi soos purper, dit sal word soos wol.

<span id="an_1:19">1:19</span> As julle gewillig is en luister, sal
julle die goeie van die land eet.

<span id="an_1:20">1:20</span> Maar as julle weier en wederstrewig is,
sal julle deur die swaard geëet word; want die mond van die HERE het dit
gespreek.

<span id="an_1:21">1:21</span> Ag, hoe het die getroue vesting 'n hoer
geword! Dit was vol reg, geregtigheid het daarin vernag--en nou
moordenaars!

<span id="an_1:22">1:22</span> Jou silwer het skuim geword; jou wyn is
vervals met water.

<span id="an_1:23">1:23</span> Jou vorste is opstandelinge en metgeselle
van diewe; elkeen van hulle het omkoopgeskenke lief en jaag beloninge
na. Aan die wees doen hulle geen reg nie, en die saak van die weduwee
kom nie voor hulle nie.

<span id="an_1:24">1:24</span> Daarom spreek die Here HERE van die
leërskare, die Magtige van Israel: o Wee, Ek sal vir My voldoening
verskaf van my teëstanders en My wreek op my vyande!

<span id="an_1:25">1:25</span> En Ek sal my hand teen jou uitstrek en
jou skuim soos met loog uitsuiwer en al jou looddele wegneem.

<span id="an_1:26">1:26</span> En Ek sal jou weer regters gee soos
vroeër en raadsmanne soos in die begin; daarna sal jy 'n stad van
geregtigheid, 'n getroue vesting genoem word.

<span id="an_1:27">1:27</span> Sion sal deur strafgerig verlos word en
die van hom wat terugkeer, deur geregtigheid.

<span id="an_1:28">1:28</span> Maar daar sal verbreking wees van die
oortreders en die sondaars almal saam; en die wat die HERE verlaat, sal
omkom.

<span id="an_1:29">1:29</span> Want hulle sal in die skande kom weens
die terpentynbome waar julle behae in het, en julle sal rooi van skaamte
word oor die tuine wat julle verkies het.

<span id="an_1:30">1:30</span> Want julle sal wees soos 'n terpentynboom
waarvan die blare verdor, en soos 'n tuin wat geen water het nie.

<span id="an_1:31">1:31</span> En die sterke word tot vlas en sy werk
tot 'n vonk, en hulle sal altwee tesame brand sonder dat iemand uitblus.

<span id="an_2:1">2:1</span> Die woord wat Jesaja, die seun van Amos,
gesien het met betrekking tot Juda en Jerusalem.

<span id="an_2:2">2:2</span> En aan die einde van die dae sal die berg
van die huis van die HERE vasstaan op die top van die berge en verhewe
wees bo die heuwels, en al die nasies sal daarheen toestroom.

<span id="an_2:3">2:3</span> En baie volke sal heengaan en sê: Kom laat
ons optrek na die berg van die HERE, na die huis van die God van Jakob,
dat Hy ons sy weë kan leer en ons in sy paaie kan wandel. Want uit Sion
sal die wet uitgaan en die woord van die HERE uit Jerusalem.

<span id="an_2:4">2:4</span> En Hy sal oordeel tussen die nasies en
regspreek oor baie volke; en hulle sal van hul swaarde pikke smee en van
hul spiese snoeimesse; nie meer sal nasie teen nasie die swaard ophef
nie, en hulle sal nie meer leer om oorlog te voer nie.

<span id="an_2:5">2:5</span> Kom, huis van Jakob, en laat ons wandel in
die lig van die HERE!

<span id="an_2:6">2:6</span> Want U het u volk verwerp, die huis van
Jakob, omdat hulle vol is van wat die Ooste aanbied, en van goëlaars
soos die Filistyne, en met die kinders van vreemdes dryf hulle handel.

<span id="an_2:7">2:7</span> En hulle land is vol silwer en goud, en
daar is geen end aan hulle skatte nie; en hulle land is vol perde, en
daar is geen end aan hulle strydwaens nie.

<span id="an_2:8">2:8</span> Ook is hulle land vol afgode; voor die werk
van hul hande buig hulle hul neer, voor wat hulle vingers gemaak het.

<span id="an_2:9">2:9</span> So moet dan die mens neergebuig en die man
verneder word; en U moet hulle dit nie vergewe nie.

<span id="an_2:10">2:10</span> Gaan in die rots en steek jou weg in die
grond vanweë die skrik van die HERE en om die heerlikheid van sy
majesteit ontwil.

<span id="an_2:11">2:11</span> Die hoë oë van die mense sal verneder
word, en die hoogheid van die manne neergebuig word; en die HERE alleen
sal in dié dag verhewe wees.

<span id="an_2:12">2:12</span> Want 'n dag is daar vir die HERE van die
leërskare oor al wat trots en hoog is, en oor al wat verhewe is, sodat
dit verneder kan word;

<span id="an_2:13">2:13</span> en oor al die hoë en verhewe seders van
die Líbanon en oor al die eikebome van Basan;

<span id="an_2:14">2:14</span> en oor al die hoë berge en oor al die
verhewe heuwels;

<span id="an_2:15">2:15</span> en oor al die hoë torings en oor al die
versterkte mure;

<span id="an_2:16">2:16</span> en oor al die skepe van Tarsis en oor al
die kosbare pronkstukke.

<span id="an_2:17">2:17</span> Dan sal die hoogheid van die mense
neergebuig en die trotsheid van die manne verneder word; en die HERE
alleen sal in dié dag verhewe wees.

<span id="an_2:18">2:18</span> En die afgode sal geheel en al verdwyn.

<span id="an_2:19">2:19</span> En hulle sal gaan in die spelonke van die
rotse en in die gate van die grond vanweë die skrik van die HERE en om
die heerlikheid van sy majesteit ontwil, as Hy Hom gereed maak om die
aarde te verskrik.

<span id="an_2:20">2:20</span> In dié dag sal die mens sy silwerafgode
en sy goue afgode wat hy vir hom gemaak het om voor neer te buig,
weggooi vir die molle en die vlermuise;

<span id="an_2:21">2:21</span> om te gaan in die skeure van die rotse en
in die klowe van die kranse vanweë die skrik van die HERE en om die
heerlikheid van sy majesteit ontwil, as Hy Hom gereed maak om die aarde
te verskrik.

<span id="an_2:22">2:22</span> Laat staan tog die mens wie se asem in sy
neus is; want hoe min is hy werd!

<span id="an_3:1">3:1</span> Want kyk, die Here HERE van die leërskare
sal uit Jerusalem en uit Juda wegneem die stut en die steun, elke stut
van brood en elke stut van water,

<span id="an_3:2">3:2</span> die held en die krygsman, die regter en die
profeet en die waarsêer en die oudste;

<span id="an_3:3">3:3</span> die owerste oor vyftig en die aansienlike
en die raadsman en die knap ambagsman en die ervare besweerder.

<span id="an_3:4">3:4</span> En Ek sal seuns hulle vorste maak, en
moedswilliges sal oor hulle heers.

<span id="an_3:5">3:5</span> En die mense sal mekaar verdruk, man teen
man, en die een teen die ander; die seun sal die grysaard, die
veragtelike sal die agbare stormloop.

<span id="an_3:6">3:6</span> As 'n man sy broer aangryp in die huis van
sy vader en sê: Jy het 'n kleed, jy moet owerste oor ons wees, en laat
hierdie ingestorte puinhoop onder jou toesig wees--

<span id="an_3:7">3:7</span> dan sal hy in dié dag uitroep en sê: Ek kan
geen geneesheer wees nie, en in my huis is geen brood en geen kleed nie;
maak my nie 'n owerste van die volke nie.

<span id="an_3:8">3:8</span> Want Jerusalem het gestruikel, en Juda het
geval; want hulle tong en hulle dade is teen die HERE om sy oë, vol
heerlikheid, te trotseer.

<span id="an_3:9">3:9</span> Die uitdrukking van hulle gesig getuig teen
hulle, en hul sonde maak hulle bekend, soos Sodom, sonder om iets weg te
steek. Wee oor hulle siel, want hulle doen hulself kwaad aan!

<span id="an_3:10">3:10</span> Sê van die regverdige dat dit met hom
goed sal gaan; want die vrug van hul handelinge sal hulle eet.

<span id="an_3:11">3:11</span> Wee die goddelose! Met hom gaan dit sleg;
want wat sy hande gewerk het, sal hom aangedoen word.

<span id="an_3:12">3:12</span> Die drywers van my volk is kinders, en
vroue heers oor hulle. o My volk, jou leiers is verleiers, en die weg
wat jou pad moes wees, het hulle tot 'n dwaalweg gemaak.

<span id="an_3:13">3:13</span> Die HERE staan daar om 'n regstryd te
voer: Hy tree op om die volke te vonnis.

<span id="an_3:14">3:14</span> Die HERE gaan na die gereg met die
oudstes en die vorste van sy volk. Ja, júlle het die wingerd afgewei;
wat aan die arm man ontroof is, is in julle huise.

<span id="an_3:15">3:15</span> Wat is dit met julle dat julle my volk
vertrap en die ellendiges mishandel? spreek die Here HERE van die
leërskare.

<span id="an_3:16">3:16</span> Verder het die HERE gesê: Omdat die
dogters van Sion trots is en loop met uitgerekte nek en met die oë lok,
wegstap met trippelgang en hulle voetringe laat rinkel,

<span id="an_3:17">3:17</span> daarom sal die HERE die skedel van die
dogters van Sion skurf maak, en die HERE sal hulle skaamte ontbloot.

<span id="an_3:18">3:18</span> In dié dag sal die HERE wegneem die
sieraad van die voetringe en die sonnetjies en die maantjies;

<span id="an_3:19">3:19</span> die oorversiersels en die armbande en die
sluiers;

<span id="an_3:20">3:20</span> die hoofversiersels en die voetkettinkies
en die pronkgordels en die reukflessies en die towermiddels;

<span id="an_3:21">3:21</span> die vingerringe en die neusringe;

<span id="an_3:22">3:22</span> die feesklere en die manteltjies en die
tjalies en die handsakkies;

<span id="an_3:23">3:23</span> die handspieëltjies en die hemde en die
tulbande en die wye mantels.

<span id="an_3:24">3:24</span> Dan sal daar in plaas van balsemgeur
mufheid wees, en in plaas van 'n gordel 'n tou, en in plaas van gevlegte
hare kaalheid, en in plaas van 'n pronkgewaad 'n roukleed, brandmerk in
plaas van skoonheid.

<span id="an_3:25">3:25</span> Jou manne, o Sion, sal deur die swaard
val en jou helde in die oorlog.

<span id="an_3:26">3:26</span> En sy poorte sal klaag en treur, en hy
sal uitgeskud op die aarde sit.

<span id="an_4:1">4:1</span> En in dié dag sal sewe vroue een man
aangryp en sê: Ons eie brood sal ons eet en ons eie kleed aantrek; laat
net jou naam oor ons genoem word, neem ons smaadheid weg.

<span id="an_4:2">4:2</span> In dié dag sal die Spruit van die HERE wees
tot sieraad en heerlikheid, en die vrug van die land tot hoogheid en
versiering vir die vrygeraaktes van Israel.

<span id="an_4:3">4:3</span> En wie in Sion oorgebly het en gespaar is
in Jerusalem, dié sal heilig genoem word, elkeen wat onder die lewendes
opgeskrywe is in Jerusalem--

<span id="an_4:4">4:4</span> as die Here die onreinheid van die dogters
van Sion afgewas en die bloedskulde van Jerusalem daaruit weggespoel het
deur die Gees van strafgerig en die Gees van uitdelging.

<span id="an_4:5">4:5</span> Dan skep die HERE oor elke woonplek van die
berg Sion en oor sy plekke van samekoms 'n wolk bedags en rook met die
glans van vuurvlamme in die nag; want oor alles wat heerlik is, sal daar
'n beskutting wees.

<span id="an_4:6">4:6</span> En daar sal 'n afdak wees vir 'n skaduwee
bedags teen die hitte en vir 'n skuilplek en toevlug teen die stortbui
en die reën.

<span id="an_5:1">5:1</span> Laat my tog sing van my Beminde; 'n lied
van my Beminde oor sy wingerd! My Beminde het 'n wingerd op 'n vrugbare
heuwel.

<span id="an_5:2">5:2</span> En Hy het dit omgespit en die klippe daar
uitgehaal en dit beplant met edel wingerdstokke; en Hy het 'n toring
daar binne-in gebou en ook 'n parskuip daarin uitgekap; en Hy het verwag
dat dit druiwe sou dra, maar dit het wilde druiwe voortgebring.

<span id="an_5:3">5:3</span> Nou dan, inwoners van Jerusalem en manne
van Juda, oordeel tog tussen My en my wingerd.

<span id="an_5:4">5:4</span> Wat is daar meer te doen aan my wingerd wat
Ek daar nie aan gedoen het nie? Waarom het Ek verwag dat dit druiwe sou
dra, en dit het wilde druiwe voortgebring?

<span id="an_5:5">5:5</span> Laat My julle dan nou te kenne gee wat Ek
met my wingerd gaan doen: Ek sal sy doringheining wegneem, sodat dit
verwoes word; Ek sal sy muur stukkend breek, sodat dit vertrap word.

<span id="an_5:6">5:6</span> En Ek sal dit 'n wildernis maak: dit sal
nie gesnoei of omgespit word nie, maar opskiet met dorings en distels;
en Ek sal die wolke gebied om nie daarop te reën nie.

<span id="an_5:7">5:7</span> Want die wingerd van die HERE van die
leërskare is die huis van Israel, en die manne van Juda is die tuin van
sy verlustiging; en Hy het gewag op reg, maar kyk, dit was
bloedvergieting; op geregtigheid, maar kyk, dit was geskreeu!

<span id="an_5:8">5:8</span> Wee hulle wat huis aan huis trek, akker aan
akker voeg, totdat daar geen plek meer is nie, en julle alleen
grondeienaars in die land is.

<span id="an_5:9">5:9</span> In my ore het die HERE van die leërskare
gespreek: Waarlik, baie huise sal 'n woesteny word, die grotes en mooies
sonder inwoner.

<span id="an_5:10">5:10</span> Want tien morg wingerd sal een enkele bat
oplewer, en 'n homer saad sal 'n efa opbring.

<span id="an_5:11">5:11</span> Wee hulle wat vroeg in die môre klaarmaak
om sterk drank na te jaag, wat in die nag láát opbly terwyl die wyn
hulle verhit.

<span id="an_5:12">5:12</span> En daar is siter en harp, tamboeryn en
fluit en wyn by hulle maaltyd; maar op die dade van die HERE gee hulle
geen ag nie, en die werk van sy hande sien hulle nie.

<span id="an_5:13">5:13</span> Daarom gaan my volk in ballingskap weens
gebrek aan kennis, en hulle aansienlikes word hongerlyers en hulle
menigte versmag van dors.

<span id="an_5:14">5:14</span> Daarom het die doderyk sy keel wyd
oopgemaak en sy mond uitgerek sonder maat, en daarin sink hulle adel en
hulle menigte en hulle luidrugtigheid en diegene onder hulle wat
uitgelate is.

<span id="an_5:15">5:15</span> Dan word die mens gebuig en die man
verneder, en die oë van die hoogmoedige mense word verneder.

<span id="an_5:16">5:16</span> Maar hoog sal die HERE van die leërskare
wees deur die strafgerig, en die heilige God sal Hom as die Heilige laat
ken deur geregtigheid.

<span id="an_5:17">5:17</span> En daar sal lammers wei soos op hulle eie
weiveld, en rondtrekkers sal die puinhope van die ryk mense laat afeet.

<span id="an_5:18">5:18</span> Wee hulle wat die ongeregtigheid nader
trek met koorde van goddeloosheid, en die sonde soos met wa-toue;

<span id="an_5:19">5:19</span> wat sê: Laat Hy gou maak, laat Hy sy werk
verhaas, dat ons dit kan sien! En laat die raad van die Heilige van
Israel naby wees en kom, dat ons dit kan ken!

<span id="an_5:20">5:20</span> Wee hulle wat sleg goed noem en goed
sleg, wat die duisternis lig maak en die lig duisternis, wat bitter soet
maak en soet bitter.

<span id="an_5:21">5:21</span> Wee hulle wat in eie oë wys en na eie
oordeel verstandig is.

<span id="an_5:22">5:22</span> Wee hulle wat helde is om wyn te drink en
wakker manne om sterk drank te meng;

<span id="an_5:23">5:23</span> wat vir 'n omkoopgeskenk die skuldige
regverdig verklaar en die reg van die regverdige hom ontneem.

<span id="an_5:24">5:24</span> Daarom, soos die vuurtong stoppels
verteer en droë gras in die vlam inmekaarsak, so sal hulle wortel soos
poeier word en hulle uitspruitsel soos stof opstuiwe; omdat hulle die
wet van die HERE van die leërskare verwerp het en die woord van die
Heilige van Israel verag het.

<span id="an_5:25">5:25</span> Daarom het die toorn van die HERE ontvlam
teen sy volk en het Hy sy hand teen hulle uitgestrek en hulle swaar
getref, sodat die berge gebeef het en hulle lyke soos vuilnis op die
strate was. Ondanks dit alles is sy toorn nie afgewend nie, maar is sy
hand nog uitgestrek.

<span id="an_5:26">5:26</span> En Hy sal 'n banier ophef vir die nasies
in die verte, en Hy fluit vir dié volk daar aan die einde van die aarde;
en kyk, gou, haastig kom hulle.

<span id="an_5:27">5:27</span> Geen vermoeide en geen struikelende is
onder hulle nie; hulle sluimer of slaap nie, en die gord van hulle heupe
word nie losgemaak nie, en die riem van hulle skoene breek nie;

<span id="an_5:28">5:28</span> wie se pyle skerp is en al hulle boë
gespan; die pote van hulle perde is soos 'n klipsteen en hulle wiele
soos 'n stormwind.

<span id="an_5:29">5:29</span> Hulle gebrul is soos dié van 'n leeuin,
hulle brul soos jong leeus en maak gedreun en gryp die prooi en sleep
weg sonder dat iemand red.

<span id="an_5:30">5:30</span> En in dié dag sal dit oor hulle dreun
soos die gedreun van die see. As iemand die aarde aanskou, kyk, daar is
angsvolle duisternis; en die lig is verduister deur die wolke.

<span id="an_6:1">6:1</span> In die sterfjaar van koning Ussía het ek
die Here sien sit op 'n hoë en verhewe troon, terwyl sy some die tempel
gevul het.

<span id="an_6:2">6:2</span> Serafs het bo Hom gestaan; elkeen het ses
vlerke gehad: met twee het hy sy aangesig bedek, en met twee het hy sy
voete bedek, en met twee het hy gevlieg.

<span id="an_6:3">6:3</span> En die een het die ander toegeroep en gesê:
Heilig, heilig, heilig is die HERE van die leërskare. Die hele aarde is
van sy heerlikheid vol!

<span id="an_6:4">6:4</span> En die drumpelposte het gebewe van die
geluid van die roepers, en die huis het vol rook geword.

<span id="an_6:5">6:5</span> Toe het ek gesê: Wee my, ek is verlore!
Want ek is 'n man onrein van lippe en woon onder 'n volk wat onrein van
lippe is; want my oë het die Koning, die HERE van die leërskare, gesien!

<span id="an_6:6">6:6</span> Maar een van die serafs het na my toe
gevlieg met 'n gloeiende kool in sy hand, wat hy met 'n tang van die
altaar af geneem het,

<span id="an_6:7">6:7</span> en my mond daarmee aangeraak en gesê: Kyk,
dit het jou lippe aangeraak, en jou skuld is weg en jou sonde versoen.

<span id="an_6:8">6:8</span> Daarop hoor ek die stem van die Here wat
sê: Wie sal Ek stuur? En wie sal vir ons gaan? Toe antwoord ek: Hier is
ek, stuur my.

<span id="an_6:9">6:9</span> En Hy het gespreek: Gaan sê aan hierdie
volk: Hoor altyddeur, maar verstaan nie, en sien altyddeur, maar bemerk
nie.

<span id="an_6:10">6:10</span> Maak die hart van hierdie volk vet en
maak hulle ore swaar en bestryk hulle oë, sodat hulle nie sien met hul
oë en met hul ore nie hoor en hul hart nie verstaan nie, en hulle hul
nie bekeer en gesond word nie.

<span id="an_6:11">6:11</span> Toe sê ek: Hoe lank, Here? En Hy
antwoord: Totdat die stede verwoes lê, sonder inwoners, en die huise
sonder mense en die land verwoes is tot 'n wildernis,

<span id="an_6:12">6:12</span> en die HERE die mense ver verwyder het en
die verlatenheid groot is in die land.

<span id="an_6:13">6:13</span> En as nog 'n tiende deel daarin is, sal
dit weer wees tot verwoesting; maar soos by die terpentynboom en die
eikeboom--as hulle omgekap word--'n stomp oorbly, so sal die heilige
geslag die stomp daarvan wees.

<span id="an_7:1">7:1</span> En in die dae van Agas, die seun van Jotam,
die seun van Ussía, die koning van Juda, het Resin, die koning van Aram,
met Peka, die seun van Remália, die koning van Israel, opgetrek na
Jerusalem om daarteen oorlog te voer; maar hy kon nie daarteen veg nie.

<span id="an_7:2">7:2</span> Toe hulle aan die huis van Dawid berig
stuur met die woorde: Die Arameërs het op Efraim toegesak! --het sy hart
en die hart van sy volk gebewe soos die bome van die bos bewe voor die
wind.

<span id="an_7:3">7:3</span> En die HERE het vir Jesaja gesê: Gaan tog
uit, Agas tegemoet, jy en jou seun Sjear Ja-sjub, aan die end van die
watervoor van die Boonste Dam, by die grootpad van die Bleikveld,

<span id="an_7:4">7:4</span> en sê vir hom: Neem jou in ag en wees
gerus; wees nie bevrees en laat jou hart nie week word oor hierdie twee
rokende stukke brandhout nie--weens die gloeiende toorn van Resin en die
Arameërs en van die seun van Remália;

<span id="an_7:5">7:5</span> omdat Aram onheil teen jou besluit het,
Efraim en die seun van Remália, deur te sê:

<span id="an_7:6">7:6</span> Laat ons optrek teen Juda en dit skrik
aanjaag en dit vir ons verower en die seun van Tábeal daaroor koning
maak.

<span id="an_7:7">7:7</span> So sê die Here HERE: Dit sal nie tot stand
kom nie, en dit sal nie gebeur nie.

<span id="an_7:8">7:8</span> Want Damaskus is die hoof van Aram, en
Resin die hoof van Damaskus, en binne vyf en sestig jaar sal Efraim
verbreek word, sodat dit geen volk meer is nie;

<span id="an_7:9">7:9</span> en Samaría is die hoof van Efraim, en die
seun van Remália die hoof van Samaría. As julle nie glo nie--voorwaar,
dan sal julle nie bevestig word nie!

<span id="an_7:10">7:10</span> En die HERE het verder met Agas gespreek
en gesê:

<span id="an_7:11">7:11</span> Eis vir jou 'n teken van die HERE jou
God: sak diep af na die doderyk, of klim hoog op boontoe.

<span id="an_7:12">7:12</span> Maar Agas het geantwoord: Ek sal nie eis
nie en die HERE nie versoek nie.

<span id="an_7:13">7:13</span> Toe sê hy: Luister tog, o huis van Dawid!
Is dit vir julle nie genoeg om mense te vermoei, dat julle my God ook
vermoei nie?

<span id="an_7:14">7:14</span> Daarom sal die HERE self aan julle 'n
teken gee: Kyk, die maagd sal swanger word en 'n seun baar en hom
Immánuel noem.

<span id="an_7:15">7:15</span> Dikmelk en heuning sal hy eet as hy weet
om te verwerp wat kwaad is en om te kies wat goed is.

<span id="an_7:16">7:16</span> Want voordat die seuntjie weet om te
verwerp wat kwaad is en te kies wat goed is, sal die land vir wie se
twee konings jy bang is, verlate wees.

<span id="an_7:17">7:17</span> Maar die HERE sal oor jou en jou volk en
die huis van jou vader dae laat kom soos daar nie gekom het van die dag
dat Efraim van Juda afgeval het nie--die koning van Assur!

<span id="an_7:18">7:18</span> En in dié dag sal die HERE vir die vlieë
fluit wat aan die einde van die strome van Egipte is, en die bye wat in
die land Assur is;

<span id="an_7:19">7:19</span> en hulle sal kom en almal gaan sit in die
dale van die steil hoogtes en in die skeure van die rotse en op al die
doringbosse en op die drinkplekke.

<span id="an_7:20">7:20</span> In dié dag sal die HERE met die skeermes
wat anderkant die Eufraat gehuur is, met die koning van Assur, afskeer
die hoof en die hare van die voete; en dit sal ook die baard wegneem.

<span id="an_7:21">7:21</span> En in dié dag sal 'n man 'n jong koei en
'n paar skape in die lewe hou;

<span id="an_7:22">7:22</span> en weens die oorvloed van melk wat hulle
gee, sal hy dikmelk eet; want dikmelk en heuning sal almal eet wat in
die land oorgebly het.

<span id="an_7:23">7:23</span> En in dié dag sal elke plek waar duisend
wingerdstokke staan, wat die waarde van duisend sikkels silwer het, vir
die dorings en distels wees.

<span id="an_7:24">7:24</span> Met pyl en boog sal hulle daarheen kom,
want die hele land sal vol dorings en distels wees.

<span id="an_7:25">7:25</span> En al die berge wat met die pik bewerk
is--daar sal hulle uit vrees vir dorings en distels nie kom nie; maar
dit sal dien om die beeste in te jaag en om deur die kleinvee vertrap te
word.

<span id="an_8:1">8:1</span> Verder het die HERE aan my gesê: Neem vir
jou 'n groot tafel en skrywe daarop met 'n mensegriffel: Netnou is daar
buit, gou is daar roof;

<span id="an_8:2">8:2</span> en Ek wil vir My vertroubare getuies neem:
Uría, die priester, en Sagaría, die seun van Jeberégja.

<span id="an_8:3">8:3</span> En ek het na die profetes gekom, en sy het
swanger geword en 'n seun gebaar; en die HERE het vir my gesê: Noem hom:
Netnou is daar buit, gou is daar roof.

<span id="an_8:4">8:4</span> Want voordat die seuntjie kan roep: Vader!
of: Moeder! sal hulle die rykdom van Damaskus en die buit van Samaría
voor die koning van Assur bring.

<span id="an_8:5">8:5</span> Verder het die HERE nog met my gespreek en
gesê:

<span id="an_8:6">8:6</span> Omdat hierdie volk die waters van Silóa
verag wat saggies vloei, en daar vreugde is saam met Resin en die seun
van Remália--

<span id="an_8:7">8:7</span> kyk, daarom sal die Here oor hulle laat
opkom die sterk en magtige waters van die Eufraat--die koning van Assur
en al sy heerlikheid--en hy sal bo al sy beddings styg en gaan oor al sy
walle;

<span id="an_8:8">8:8</span> en hy sal in Juda indring, instroom en
oorloop; tot die nek toe sal hy kom; en die uitbreidinge van sy vlerke
sal u land in sy breedte vul, o Immánuel!

<span id="an_8:9">8:9</span> Maak geraas, o volke, en--stort inmekaar;
en luister, alle ver plekke van die aarde! Gord julle en--stort
inmekaar; gord julle en--stort inmekaar.

<span id="an_8:10">8:10</span> Neem 'n besluit, en dit sal verydel word;
maak 'n afspraak, en dit sal nie tot stand kom nie; want God is met ons!

<span id="an_8:11">8:11</span> Want so het die HERE met my gespreek toe
sy hand my oorweldig het en Hy my vermaan het om nie te wandel op die
weg van hierdie volk nie, met die woorde:

<span id="an_8:12">8:12</span> Julle mag nie alles 'n sameswering noem
wat hierdie volk 'n sameswering noem nie, en julle mag nie bevrees wees
vir wat hulle vrees, of verskrik wees nie.

<span id="an_8:13">8:13</span> Die HERE van die leërskare--Hom moet
julle heilig, en laat Hy julle vrees en Hy julle verskrikking wees!

<span id="an_8:14">8:14</span> Dan sal Hy vir julle 'n heiligdom wees,
maar 'n klip waar 'n mens teen stamp en 'n rots waar 'n mens oor
struikel, vir die twee huise van Israel, 'n vangnet en 'n strik vir die
inwoners van Jerusalem.

<span id="an_8:15">8:15</span> En baie onder hulle sal struikel en val
en verbreek en verstrik en gevang word.

<span id="an_8:16">8:16</span> Bind die getuienis toe, verseël die wet
in die hart van my leerlinge.

<span id="an_8:17">8:17</span> En ek sal wag op die HERE, wat sy
aangesig verberg vir die huis van Jakob, en op Hom hoop.

<span id="an_8:18">8:18</span> Hier is ek en die kinders wat die HERE my
gegee het--tot tekens en sinnebeelde is ons in Israel, vanweë die HERE
van die leërskare wat op die berg Sion woon.

<span id="an_8:19">8:19</span> En as hulle vir julle sê: Raadpleeg die
geeste van afgestorwenes en die geeste wat waarsê, wat piep en
mompel--moet 'n volk nie sy God raadpleeg nie; moet vir die lewendes die
dooies gevra word?

<span id="an_8:20">8:20</span> Tot die wet en tot die getuienis! As
hulle nie spreek volgens hierdie woord nie, is hulle 'n volk wat geen
dageraad het nie.

<span id="an_8:21">8:21</span> Dan sal hulle deur die land trek,
beswaard en honger; en as hulle honger het, sal hulle in toorn uitbreek
en hulle koning en hulle God vloek; dan sal hulle na bo kyk,

<span id="an_8:22">8:22</span> ook die aarde aanskou, en kyk, daar sal
benoudheid en duisternis wees! In jammernag en donkerheid is hulle
gedrywe.

<span id="an_8:23">8:23</span> Want nie langer sal dit donker wees daar
waar benoudheid is nie: in die eerste tyd het Hy die land Sébulon en die
land Náftali in veragting gebring, en in die laaste tyd bring Hy tot eer
die weg na die see, die oorkant van die Jordaan, die streek van die
heidene.

<span id="an_9:1">9:1</span> Die volk wat in duisternis wandel, het 'n
groot lig gesien; die wat woon in die land van die doodskaduwee, oor
hulle het 'n lig geskyn.

<span id="an_9:2">9:2</span> U het die nasie vermenigvuldig, hulle
vreugde groot gemaak; hulle is vrolik voor u aangesig soos iemand vrolik
is in die oestyd, soos iemand juig as die buit verdeel word.

<span id="an_9:3">9:3</span> Want die juk wat op hulle gedruk het, en
die stok wat hulle rug getref het, die roede van hulle drywer, het U
verbreek soos op die dag van Mídian.

<span id="an_9:4">9:4</span> Want elke soldateskoen wat daar wegstap met
gedreun, en die kleed wat in bloed gerol is, dien tot verbranding, 'n
prooi van die vuur.

<span id="an_9:5">9:5</span> Want 'n Kind is vir ons gebore, 'n Seun is
aan ons gegee; en die heerskappy is op sy skouer, en Hy word genoem:
Wonderbaar, Raadsman, Sterke God, Ewige Vader, Vredevors--

<span id="an_9:6">9:6</span> tot vermeerdering van die heerskappy en tot
vrede sonder einde, op die troon van Dawid en oor sy koninkryk, om dit
te bevestig en dit te versterk deur reg en deur geregtigheid, van nou af
tot in ewigheid. Die ywer van die HERE van die leërskare sal dit doen.

<span id="an_9:7">9:7</span> Die HERE stuur 'n woord in Jakob, en dit
val in Israel;

<span id="an_9:8">9:8</span> en die hele volk sal dit gewaarword, Efraim
en die inwoners van Samaría, wat in trotsheid en grootsheid van hart sê:

<span id="an_9:9">9:9</span> Die bakstene het geval, maar met gekapte
klip sal ons bou; die wildevyebome is afgekap, maar ons sal seders in
hulle plek neem!

<span id="an_9:10">9:10</span> Maar die HERE gee aan die teëstanders van
Resin die oorhand oor hulle, en hulle vyande sal Hy ophits:

<span id="an_9:11">9:11</span> die Arameërs van voor en die Filistyne
van agter, dat hulle Israel met volle mond kan opeet. Ondanks dit alles
is sy toorn nie afgewend nie, maar sy hand is nog uitgestrek.

<span id="an_9:12">9:12</span> Maar die volk bekeer hulle nie tot Hom
wat hulle slaan nie, en hulle soek nie die HERE van die leërskare nie.

<span id="an_9:13">9:13</span> Daarom sny die HERE van Israel af kop en
stert, palmtak en biesie, op een dag.

<span id="an_9:14">9:14</span> Die oudste en aansienlike, dié is die
kop, en die profeet wat leuens profeteer, dié is die stert;

<span id="an_9:15">9:15</span> en die leiers van hierdie volk het
verleiers geword, en dié van hulle wat gelei word, is op 'n dwaalweg
gebring.

<span id="an_9:16">9:16</span> Daarom sal die Here oor hulle jongmanne
nie bly wees nie en Hom nie ontferm oor hulle wese en hulle weduwees
nie; want hulle is almal roekelose mense en kwaaddoeners, en elke mond
spreek goddeloosheid. Ondanks dit alles is sy toorn nie afgewend nie,
maar sy hand is nog uitgestrek.

<span id="an_9:17">9:17</span> Want die goddeloosheid brand soos vuur;
dit verteer dorings en distels en steek die digte takke van die bos aan
die brand, sodat hulle in 'n rookpilaar opstyg.

<span id="an_9:18">9:18</span> Deur die grimmigheid van die HERE van die
leërskare staan die land in vlamme en het die volk geword soos 'n prooi
van die vuur; die een spaar die ander nie.

<span id="an_9:19">9:19</span> En hulle byt na regs en het honger; hulle
vreet na links en word nie versadig nie; hulle eet elkeen die vlees van
sy eie arm:

<span id="an_9:20">9:20</span> Manasse vir Efraim, en Efraim vir
Manasse, en hulle saam is teen Juda. Ondanks dit alles is sy toorn nie
afgewend nie, maar sy hand is nog uitgestrek.

<span id="an_10:1">10:1</span> Wee hulle wat heillose insettinge tot wet
maak, en die skrywers wat moeite ywerig voorskrywe,

<span id="an_10:2">10:2</span> om die armes van die gereg weg te stoot
en om die ellendiges onder my volk van die reg te beroof, sodat die
weduwees hulle buit kan word en hulle die wese kan plunder.

<span id="an_10:3">10:3</span> Maar wat sal julle doen op die dag van
besoeking en by die verwoesting wat van ver af sal kom? Na wie sal julle
vlug om hulp, en waar julle rykdom wegbêre?

<span id="an_10:4">10:4</span> Hulle kan net maar buig soos geboeides en
val soos diegene wat gedood is. Ondanks dit alles is sy toorn nie
afgewend nie, maar sy hand is nog uitgestrek.

<span id="an_10:5">10:5</span> Wee Assur! die roede van my toorn en 'n
stok is hy--in hulle hand is my grimmigheid!

<span id="an_10:6">10:6</span> Ek sal hom stuur teen 'n roekelose nasie,
en Ek sal hom bevel gee teen die volk van my grimmigheid, om buit te
maak en roof in te samel en om hulle tot 'n vertrapping te maak soos
modder van die strate.

<span id="an_10:7">10:7</span> Maar hy bedoel dit nie so nie, en sy hart
dink nie so nie; maar om te verdelg, is in sy hart, en om nasies uit te
roei, nie min nie.

<span id="an_10:8">10:8</span> Want hy sê: Is my vorste nie almal saam
konings nie?

<span id="an_10:9">10:9</span> Het dit met Kalno nie gegaan soos met
Kárkemis, met Hamat soos met Arpad, met Samaría soos met Damaskus nie?

<span id="an_10:10">10:10</span> Soos my hand die koninkryke van die
afgode bereik het, alhoewel hulle gesnede beelde meer was as dié van
Jerusalem en Samaría,

<span id="an_10:11">10:11</span> sou ek nie, soos ek aan Samaría en sy
afgode gedoen het, net so aan Jerusalem en sy afgode kan doen nie?

<span id="an_10:12">10:12</span> Maar as die HERE al sy werk voltooi het
op die berg Sion en in Jerusalem, dan sal Ek besoeking doen oor die vrug
van die grootsheid van die hart van Assirië se koning en oor die gepraal
van sy hoë oë.

<span id="an_10:13">10:13</span> Want hy sê: Deur die krag van my hand
het ek dit gedoen en deur my wysheid, want ek is verstandig; en die
grense van die volke het ek verwyder, en hulle voorrade het ek
geplunder; en die wat op trone sit, het ek soos 'n maghebber neergewerp.

<span id="an_10:14">10:14</span> En my hand het na die rykdom van die
volke gegryp soos na 'n voëlnes, en ék het die hele aarde
bymekaargeskraap soos 'n mens eiers bymekaarskraap wat verlaat is; en
daar was niemand wat 'n vlerk verroer of 'n bek oopgemaak of gepiep het
nie.

<span id="an_10:15">10:15</span> Kan die byl hom beroem teen die wat
daarmee kap, of die saag spog teen hom wat dit trek? Asof 'n staf húlle
swaai wat hom ophef, asof 'n stok hóm ophef wat nie hout is nie!

<span id="an_10:16">10:16</span> Daarom sal die Here HERE van die
leërskare onder sy vettes 'n maerte stuur; en onder sy heerlikheid sal
Hy 'n brand laat uitslaan soos die brand van vuur.

<span id="an_10:17">10:17</span> En die Lig van Israel sal 'n vuur wees,
en sy Heilige 'n vlam; en dit sal sy distels en sy dorings verbrand en
verteer op een dag.

<span id="an_10:18">10:18</span> Ook sal Hy die heerlikheid van sy bos
en van sy vrugteboord verteer, van die siel af tot die vlees toe, sodat
dit is soos wanneer 'n kranke wegkwyn.

<span id="an_10:19">10:19</span> En die oorblyfsel van die bome van sy
bos sal min in getal wees, en 'n seuntjie sal hulle kan opskrywe.

<span id="an_10:20">10:20</span> En in dié dag sal die oorblyfsel van
Israel en die wat ontvlug het van die huis van Jakob, nie meer voortgaan
om te steun op hom wat hulle slaan nie; maar hulle sal steun op die
HERE, die Heilige van Israel, in opregtheid.

<span id="an_10:21">10:21</span> Die oorblyfsel sal terugkom, die
oorblyfsel van Jakob na die sterke God toe.

<span id="an_10:22">10:22</span> Want al was jou volk, o Israel, soos
die sand van die see, net 'n oorblyfsel van hulle sal terugkom; die
verdelging is vas besluit en vloei oor van geregtigheid.

<span id="an_10:23">10:23</span> Want 'n verdelging wat vas besluit is,
sal die Here HERE van die leërskare voltrek in die midde van die hele
aarde.

<span id="an_10:24">10:24</span> Daarom, so sê die Here HERE van die
leërskare: o My volk wat in Sion woon, wees nie bevrees vir Assur wat
jou met die staf slaan en sy stok teen jou ophef op die manier van
Egipte nie.

<span id="an_10:25">10:25</span> Want nog 'n baie kort rukkie, dan is
die grimmigheid ten einde, en my toorn gaan uit om húlle te vernietig.

<span id="an_10:26">10:26</span> En die HERE van die leërskare sal oor
hom die gésel swaai soos Mídian verslaan is by die rots Oreb; en sy staf
sal wees oor die see, en Hy sal dit ophef op die manier van Egipte.

<span id="an_10:27">10:27</span> En in dié dag sal sy las afgly van jou
skouer en sy juk van jou nek, en die juk sal tot niet raak vanweë die
vettigheid.

<span id="an_10:28">10:28</span> Hy oorval Ajat; hy trek deur Migron; in
Migmas laat hy sy pakgoed agterbly.

<span id="an_10:29">10:29</span> Hulle trek oor die nek. Laat Geba ons
nagverblyf wees! Rama bewe, Gíbea van Saul vlug.

<span id="an_10:30">10:30</span> Skreeu dit uit, dogter van Gallim!
Luister, Lais! Arme Anatot!

<span id="an_10:31">10:31</span> Madména vlug, die inwoners van Gebim
soek skuiling!

<span id="an_10:32">10:32</span> Nog vandag staan hy in Nob, hy swaai sy
hand teen die berg van die dogter van Sion, teen die heuwel van
Jerusalem!

<span id="an_10:33">10:33</span> Maar kyk, die Here HERE van die
leërskare slaan met skrikwekkende geweld die takke af, en die hoog
uitgegroeides word omgekap en die verhewenes neergegooi;

<span id="an_10:34">10:34</span> en Hy sal die digte takke van die bos
met die yster omkap, en die Líbanon sal val deur die Heerlike.

<span id="an_11:1">11:1</span> Maar daar sal 'n takkie uitspruit uit die
stomp van Isai, en 'n loot uit sy wortels sal vrugte dra;

<span id="an_11:2">11:2</span> en op Hom sal die Gees van die HERE rus,
die Gees van wysheid en verstand, die Gees van raad en sterkte, die Gees
van kennis en van die vrees van die HERE.

<span id="an_11:3">11:3</span> En Hy het 'n welgevalle aan die vrees van
die HERE; en Hy sal nie regspreek na wat sy oë sien nie, en nie oordeel
na wat sy ore hoor nie;

<span id="an_11:4">11:4</span> maar aan die armes sal Hy in geregtigheid
reg doen en die sagmoediges van die land met billikheid oordeel; maar Hy
sal die aarde slaan met die roede van sy mond en met die asem van sy
lippe die goddelose doodmaak.

<span id="an_11:5">11:5</span> En geregtigheid sal die gordel van sy
lendene en trou die gordel van sy heupe wees.

<span id="an_11:6">11:6</span> Dan wei die wolf by die lam, en die
luiperd gaan lê by die bokkie, en die kalf en die jong leeu en die
vetgemaakte vee bymekaar, en 'n klein seuntjie sal hulle aanja.

<span id="an_11:7">11:7</span> Die koei en die berin wei, en hulle
kleintjies lê bymekaar; en die leeu eet strooi soos die os;

<span id="an_11:8">11:8</span> en die suigling speel by die gat van 'n
adder, en die gespeende kind steek sy hand uit na die kuil van 'n
basilisk.

<span id="an_11:9">11:9</span> Hulle sal geen kwaad doen of verderf
aanrig op my hele heilige berg nie; want die aarde sal vol wees van die
kennis van die HERE soos die waters die seebodem oordek.

<span id="an_11:10">11:10</span> En in dié dag sal die nasies vra na die
wortel van Isai, wat daar staan as 'n banier van die volke, en sy
rusplek sal heerlik wees.

<span id="an_11:11">11:11</span> En in dié dag sal die Here weer vir die
tweede keer sy hand uitstrek, om die oorblyfsel van sy volk los te koop
wat sal oorbly uit Assirië en Egipte en Patros en Kus en Elam en Sínear
en Hamat en uit die kuslande van die see;

<span id="an_11:12">11:12</span> en Hy sal 'n banier ophef vir die
nasies en bymekaar laat kom die seuns van Israel wat verdryf is, en
versamel die dogters van Juda wat verstrooi is, uit die vier hoeke van
die aarde.

<span id="an_11:13">11:13</span> Dan sal die naywer van Efraim verdwyn,
en die teëstanders van Juda sal uitgeroei word; Efraim sal Juda nie beny
nie, en Juda sal Efraim nie benoud maak nie.

<span id="an_11:14">11:14</span> Maar hulle sal die Filistyne op die
skouer vlieg teen die weste en saam die kinders van die Ooste plunder;
Edom en Moab is die buit van hulle hand, en die kinders van Ammon is
hulle onderdanig.

<span id="an_11:15">11:15</span> En die HERE sal die seetong van Egipte
met die banvloek tref en deur sy gloeiende wind sy hand oor die Eufraat
swaai en dit uitmekaar slaan in sewe strome, sodat 'n mens met skoene
daardeur kan loop.

<span id="an_11:16">11:16</span> En daar sal 'n grootpad wees vir die
oorblyfsel van sy volk wat oorbly uit Assur, soos daar een gewees het
vir Israel op die dag toe hulle uit Egipteland opgetrek het.

<span id="an_12:1">12:1</span> En in dié dag sal jy sê: Ek dank U, HERE,
dat U toornig op my gewees het; u toorn is afgewend, en U het my
vertroos.

<span id="an_12:2">12:2</span> Ja, God is my heil, ek sal vertrou en nie
vrees nie; want die HERE HERE is my krag en my psalm, en Hy het my tot
heil geword.

<span id="an_12:3">12:3</span> En julle sal water skep met vreugde uit
die fonteine van heil.

<span id="an_12:4">12:4</span> En julle sal in dié dag sê: Dank die
HERE, roep sy Naam aan, maak sy dade onder die volke bekend, verkondig
dat sy Naam hoog is!

<span id="an_12:5">12:5</span> Psalmsing tot eer van die HERE, want Hy
het heerlike dinge gedoen; laat dit bekend wees op die hele aarde.

<span id="an_12:6">12:6</span> Juig en jubel, o inwoners van Sion! Want
die Heilige van Israel is groot in julle midde.

<span id="an_13:1">13:1</span> Godspraak oor Babel wat Jesaja, die seun
van Amos, gesien het.

<span id="an_13:2">13:2</span> Hef op 'n banier op 'n kaal berg; roep
hulle hardop toe, wink met die hand, dat hulle kan intrek deur die
poorte van die edeles.

<span id="an_13:3">13:3</span> Ek self het my geheiligdes ontbied; ook
het Ek my helde tot my toorn geroep, my manne wat jubel in trotsheid.

<span id="an_13:4">13:4</span> Hoor, 'n gedruis op die berge soos van
baie mense! Hoor, 'n rumoer van die koninkryke, van versamelde nasies!
Die HERE van die leërskare hou wapenskouing oor 'n oorlogsleër.

<span id="an_13:5">13:5</span> Hulle kom uit 'n ver land, van die einde
van die hemel af, die HERE en die werktuie van sy grimmigheid, om die
hele aarde te verwoes.

<span id="an_13:6">13:6</span> Huil julle, want die dag van die HERE is
naby; hy kom as 'n verwoesting van die Almagtige.

<span id="an_13:7">13:7</span> Daarom word al die hande slap, en elke
mensehart versmelt;

<span id="an_13:8">13:8</span> en hulle is verskrik, kry krampe en weë;
hulle krimp inmekaar soos een wat baar; die een kyk die ander verbaas
aan; hulle gesigte is vlammende gesigte.

<span id="an_13:9">13:9</span> Kyk, die dag van die HERE kom,
verskriklik, met grimmigheid en toorngloed, om die aarde 'n woesteny te
maak en sy sondaars daaruit te verdelg.

<span id="an_13:10">13:10</span> Want die sterre van die hemel en sy
Oríons sal hulle lig nie laat skyn nie; die son is duister by sy opgang,
en die maan laat sy lig nie skyn nie.

<span id="an_13:11">13:11</span> En Ek sal aan die wêreld sy boosheid
besoek, en aan die goddelose hulle ongeregtigheid; en Ek sal die trots
van die vermeteles laat ophou en die hoogmoed van tiranne verneder.

<span id="an_13:12">13:12</span> En Ek sal sterwelinge skaarser maak as
fyn goud, en mense as goud van Ofir.

<span id="an_13:13">13:13</span> Daarom sal Ek die hemel laat sidder, en
die aarde sal wyk uit sy plek met gebeef, vanweë die grimmigheid van die
HERE van die leërskare en vanweë die dag van sy toorngloed.

<span id="an_13:14">13:14</span> En soos 'n gemsbok wat gejaag word, en
soos kleinvee wat niemand bymekaar maak nie, sal hulle elkeen draai na
sy volk toe en elkeen vlug na sy land toe.

<span id="an_13:15">13:15</span> Elkeen wat gevind word, word deurboor;
en elkeen wat gegryp word, val deur die swaard.

<span id="an_13:16">13:16</span> En hulle kinders word voor hul oë
verpletter, hul huise geplunder en hul vroue onteer.

<span id="an_13:17">13:17</span> Kyk, Ek verwek die Meders teen hulle,
wat silwer nie ag nie en in goud geen behae het nie.

<span id="an_13:18">13:18</span> Maar hulle boë sal die seuns neerwerp,
en hulle sal hul nie ontferm oor die vrug van die moederskoot nie; hulle
oog sal die kinders nie verskoon nie.

<span id="an_13:19">13:19</span> So sal dan Babel, die sieraad van die
koninkryke, die trotse pronkstuk van die Chaldeërs, wees soos toe God
Sodom en Gomorra omgekeer het.

<span id="an_13:20">13:20</span> Mense sal daar in ewigheid nie woon
nie, en dit sal van geslag tot geslag nie bewoon word nie; en die
Arabier sal daar geen tent opslaan nie, en geen herders sal hulle vee
daar laat lê en rus nie.

<span id="an_13:21">13:21</span> Maar daar sal boskatte lê, en hulle
huise sal vol uile wees; en volstruise sal daar hou, en veldduiwels daar
rondspring.

<span id="an_13:22">13:22</span> En wildehonde sal huil in sy kastele en
jakkalse in die vreugdepaleise; en naby is sy tyd om te kom, en sy dae
sal nie verskuif word nie.

<span id="an_14:1">14:1</span> Want die HERE sal Hom oor Jakob ontferm,
en Hy sal Israel nog verkies en hulle in hul land laat vestig; en die
vreemdeling sal hom by hulle voeg, en hulle sal hul aansluit by die huis
van Jakob.

<span id="an_14:2">14:2</span> En die volke sal hulle neem en op hul
woonplek bring; en die huis van Israel sal hulle in die land van die
HERE as besitting verwerwe, as slawe en slavinne; en hulle sal dié
gevange hou wat hulle as gevangenes weggevoer het, en oor hulle drywers
heers.

<span id="an_14:3">14:3</span> En op die dag as die HERE jou rus gee van
jou smart en van jou onrus en van die harde diensbaarheid waarmee hulle
jou laat dien het,

<span id="an_14:4">14:4</span> dan sal jy hierdie spotlied aanhef oor
die koning van Babel en sê: Hoe het die drywer nou opgehou, opgehou die
verdrukking!

<span id="an_14:5">14:5</span> Die HERE het die stok van die goddelose
verbreek, die staf van die heersers,

<span id="an_14:6">14:6</span> wat die volke verwoes het in grimmigheid
met slaan sonder ophou, wat in toorn oor die nasies geheers het met 'n
agtervolging sonder verskoning.

<span id="an_14:7">14:7</span> Die hele aarde rus, is stil; hulle breek
uit in jubel.

<span id="an_14:8">14:8</span> Ook is die sipresse bly oor jou, die
seders van die Líbanon, en hulle sê: Vandat jy daar lê, klim niemand na
ons toe op om ons af te kap nie.

<span id="an_14:9">14:9</span> Die doderyk daaronder is in beroering om
jou ontwil, jou koms tegemoet; dit wek om jou ontwil die skimme op, al
die bokke van die aarde; dit laat al die konings van die nasies van
hulle trone opstaan.

<span id="an_14:10">14:10</span> Hulle hef almal aan en sê vir jou: Ook
jy het kragteloos geword soos ons; jy het soos ons geword.

<span id="an_14:11">14:11</span> Jou trots is neergewerp in die doderyk,
die geruis van jou harpe; onder jou is wurms as 'n bed gesprei, en
maaiers is jou bedekking.

<span id="an_14:12">14:12</span> Hoe het jy uit die hemel geval, o
môrester, seun van die dageraad! Hoe lê jy teen die aarde neergeslaan,
oorweldiger van die nasies!

<span id="an_14:13">14:13</span> En jy het in jou hart gesê: Ek wil
opklim in die hemel, my troon verhef bo die sterre van God en sit op die
berg van samekoms in die uithoeke van die Noorde.

<span id="an_14:14">14:14</span> Ek wil klim bo die hoogtes van die
wolke, my gelykstel met die Allerhoogste!

<span id="an_14:15">14:15</span> Ja, in die doderyk sal jy neergewerp
word, in die diepste plekke van die kuil!

<span id="an_14:16">14:16</span> Die wat jou sien, beskou jou, hulle let
op jou en sê: Is dit die man wat die aarde laat sidder het, koninkryke
laat beef het?

<span id="an_14:17">14:17</span> Die wêreld soos 'n woestyn gemaak en sy
stede verwoes het, wat sy gevangenes nie losgelaat het huis toe nie?

<span id="an_14:18">14:18</span> Al die konings van die nasies, hulle
almal rus met eer, elkeen in sy huis;

<span id="an_14:19">14:19</span> maar jy is gewerp, ver van jou graf,
soos 'n afskuwelike uitspruitsel, oordek met die wat verslaan is, wat
deurboor is met die swaard, wat neerdaal na die klippe van die grafkuil
soos vertrapte aas.

<span id="an_14:20">14:20</span> Jy word nie met hulle in die graf
verenig nie, want jy het jou land verwoes, jou volk gedood; die nageslag
van die kwaaddoeners word vir ewig nie genoem nie.

<span id="an_14:21">14:21</span> Maak 'n slagbank gereed vir sy seuns,
om die ongeregtigheid van hulle vaders ontwil, dat hulle nie opstaan en
die aarde in besit neem en die bodem van die wêreld vol stede maak nie.

<span id="an_14:22">14:22</span> So sal Ek dan teen hulle opstaan,
spreek die HERE van die leërskare, en van Babel uitroei die naam en die
oorblyfsel, kroos en nageslag, spreek die HERE.

<span id="an_14:23">14:23</span> En Ek sal dit 'n besitting maak van
krimpvarkies en tot waterplasse; en Ek sal dit wegvee met die besem van
verdelging, spreek die HERE van die leërskare.

<span id="an_14:24">14:24</span> Die HERE van die leërskare het gesweer
en gesê: Waarlik, soos Ek gedink het, so gebeur dit; en soos Ek besluit
het, kom dit tot stand:

<span id="an_14:25">14:25</span> om Assur te verbreek in my land, en op
my berge sal Ek hom vertrap, sodat sy juk van hulle kan afgly en sy las
van hulle skouer kan wyk.

<span id="an_14:26">14:26</span> Dit is die besluit wat geneem is oor
die hele aarde, en dit is die hand wat uitgestrek is oor al die nasies;

<span id="an_14:27">14:27</span> want die HERE van die leërskare het dit
besluit--wie sal dit kan verydel? En sy hand is uitgestrek--wie sal dit
kan afkeer?

<span id="an_14:28">14:28</span> In die sterfjaar van koning Agas het
hierdie Godspraak uitgegaan.

<span id="an_14:29">14:29</span> Wees nie bly, o ganse land van die
Filistyne, dat die roede verbreek is wat jou geslaan het nie; want uit
die wortel van die slang sal 'n basilisk voortkom, en sy vrug sal 'n
vlieënde draak wees.

<span id="an_14:30">14:30</span> En die eersgeborenes van die armes sal
wei, en die behoeftiges sal veilig lê en rus; maar jou wortel sal Ek
deur honger laat sterwe, en jou oorblyfsel sal hy doodmaak.

<span id="an_14:31">14:31</span> Huil, o poort! Skreeu, o stad! Bewe, o
ganse land van die Filistyne! Want uit die noorde kom rook, en daar is
geen afswerwer onder sy skare nie.

<span id="an_14:32">14:32</span> Wat sal hulle dan die boodskappers van
die nasie antwoord? Dat die HERE Sion gegrondves het, en dat die
ellendiges van sy volk daarin sal skuil.

<span id="an_15:1">15:1</span> Godspraak oor Moab. Waarlik, in die nag
is Ar-Moab verwoes, vernietig! Waarlik, in die nag is Kir-Moab verwoes,
vernietig!

<span id="an_15:2">15:2</span> Hulle gaan op na die tempel, en Dibon na
die hoogtes om te ween; Moab huil op Nebo en in Medéba; op al hulle
hoofde is 'n kaalte, elke baard is afgeskeer.

<span id="an_15:3">15:3</span> Op hul strate het hulle rouklere
aangegord; op hulle dakke en op hulle pleine huil alles en smelt weg in
geween.

<span id="an_15:4">15:4</span> Hesbon en Eleále skreeu, hulle stem word
gehoor tot Jahas toe; daarom hef die gewapende manne van Moab 'n
angsgeskreeu aan, sy siel sidder.

<span id="an_15:5">15:5</span> My hart skreeu oor Moab, sy vlugtelinge
kom tot by Soar, Eglat-Selisia. Want die hoogte van Luhit beklim hulle
met geween; ja, op pad na Horonáim laat hulle 'n geskreeu van
verwoesting weerklink;

<span id="an_15:6">15:6</span> want die waters van Nimrim word 'n
woesteny, ja, die gras is verdor, die grasspruitjies het vergaan, daar
is geen groenigheid nie.

<span id="an_15:7">15:7</span> Daarom gaan hulle die oorwins wat hulle
gemaak het, en hulle voorraad, oor die Wilgerspruit dra.

<span id="an_15:8">15:8</span> Want die geskreeu gaan rond in die
grondgebied van Moab, sy gehuil tot by Eglaim en sy gehuil tot by
Beër-Elim.

<span id="an_15:9">15:9</span> Want die waters van Dimon is vol bloed;
want Ek sal oor Dimon nog meer bring, 'n leeu oor dié van Moab wat
ontvlug het, en oor die oorblyfsel van die land.

<span id="an_16:1">16:1</span> Stuur die lammers van die regeerder van
die land uit die rotsstreek weg na die woestyn, na die berg van die
dogter van Sion.

<span id="an_16:2">16:2</span> En soos voëls wat vlug, 'n nes wat
verjaag is, sal die dogters van Moab wees by die driwwe van die Arnon.

<span id="an_16:3">16:3</span> Gee raad, gee beslissing, maak jou
skaduwee soos die nag op die volle middag, verberg die wat verdryf is,
verraai die vlugteling nie!

<span id="an_16:4">16:4</span> Laat my mense wat verdryf is, by jou
vertoef! Aangaande Moab, wees vir hulle 'n skuilplek vanweë die
verwoester. Want gedaan is die verdrukker, klaar is dit met die
verwoesting, weg is die vertrappers uit die land!

<span id="an_16:5">16:5</span> En opgerig is deur goedgunstigheid 'n
troon, en daarop sit een in getrouheid in Dawid se tent, 'n regter wat
die reg soek en gou is in geregtigheid.

<span id="an_16:6">16:6</span> Ons het gehoor van die trotsheid van
Moab--hy is baie trots! --van sy hoogmoed en sy trotsheid en sy
grimmigheid, sy onbehoorlike grootpratery.

<span id="an_16:7">16:7</span> Daarom sal Moab oor Moab huil, almal saam
huil; oor die druiwekoeke van Kir-Haréset sal julle sug, heeltemal
verslae.

<span id="an_16:8">16:8</span> Want die wingerde van Hesbon het verwelk;
die wingerdstok van Sibma--sy edele druiwe het die beheersers van die
nasies neergewerp; dit het gekom tot by Jaéser, dit het in die woestyn
ingedwaal; sy ranke het uitgesprei, het oor die see gegaan.

<span id="an_16:9">16:9</span> Daarom beween ek die wingerdstok van
Sibma met die geween van Jaéser; ek maak jou nat met my trane, Hesbon en
Eleále, omdat die vreugdegeroep jou somervrugte en jou oes oorval het,

<span id="an_16:10">16:10</span> en vreugde en gejuig weggeneem is uit
die vrugteboord, en in die wingerde nie gejubel of gejuig word nie; die
druiwetrapper trap geen wyn in die parskuipe nie; Ek het die
vreugdegeroep laat ophou.

<span id="an_16:11">16:11</span> Daarom klaag my ingewande oor Moab soos
'n siter, en my binneste oor Kir-Heres.

<span id="an_16:12">16:12</span> En as Moab verskyn, as hy hom vermoei
op die hoogte en in sy heiligdom ingaan om te aanbid, dan sal hy niks
uitrig nie.

<span id="an_16:13">16:13</span> Dit is die woord wat die HERE tevore
teen Moab gespreek het.

<span id="an_16:14">16:14</span> En nou spreek die HERE en sê: Binne
drie jaar--soos die jare van 'n dagloner--sal die heerlikheid van Moab
veragtelik gemaak word saam met die hele groot menigte; en die
oorblyfsel sal min, gering, onmagtig wees.

<span id="an_17:1">17:1</span> Godspraak oor Damaskus. Kyk, Damaskus
word weggeneem, sodat dit geen stad meer is nie, maar dit sal 'n
vervalle puinhoop word.

<span id="an_17:2">17:2</span> Die stede Aroër sal verlate wees; vir die
troppe vee sal hulle wees wat daar sal lê sonder dat iemand hulle
skrikmaak.

<span id="an_17:3">17:3</span> En die vesting sal verdwyn uit Efraim, en
die koningskap uit Damaskus; en met die oorblyfsel van Aram sal dit gaan
soos met die heerlikheid van die kinders van Israel, spreek die HERE van
die leërskare.

<span id="an_17:4">17:4</span> En in dié dag sal die heerlikheid van
Jakob gering word, en die vet van sy vlees sal wegteer.

<span id="an_17:5">17:5</span> En dit sal wees soos wanneer die maaier
die ongesnyde graan bymekaarvat en sy arm die are afmaai; ja, dit sal
wees soos wanneer iemand are optel in die dal Refaim.

<span id="an_17:6">17:6</span> Maar 'n na-oes sal daarin oorbly soos by
die afslaan van die olywe: twee, drie vruggies bo in die top; vier, vyf
in die takke van die vrugteboom, spreek die HERE, die God van Israel.

<span id="an_17:7">17:7</span> In dié dag sal die mens kyk na sy Maker,
en sy oë sal sien op die Heilige van Israel;

<span id="an_17:8">17:8</span> en hy sal nie kyk na die altare nie, die
werk van sy hande; en wat sy vingers gemaak het, sal hy nie aansien nie:
die heilige boomstamme en die sonpilare.

<span id="an_17:9">17:9</span> In dié dag sal die stede wat sy toevlug
was, wees soos die bouvalle van die bos en van die bergtop wat verlaat
is vanweë die kinders van Israel, en dit sal 'n wildernis wees.

<span id="an_17:10">17:10</span> Want jy het vergeet die God van jou
heil en nie gedink aan die rots wat jou toevlug was nie. Daarom lê jy
lieflike tuine aan en beplant dit met uitlandse wingerdstokke;

<span id="an_17:11">17:11</span> die dag as jy plant, laat jy dit groei,
en in die môre laat jy jou saad uitspruit; maar dit sal wees 'n hoop
geoeste graan op die dag van krankheid en ongeneeslike smart.

<span id="an_17:12">17:12</span> Wee die gebruis van baie volke--soos
die gebruis van die see, so bruis hulle! En die gedruis van nasies--soos
die gedruis van geweldige waters, so maak hulle gedruis!

<span id="an_17:13">17:13</span> Nasies maak gedruis soos die gedruis
van baie waters; maar Hy dreig hulle, en hulle vlug ver weg en word
gejaag soos kaf van die berge voor die wind en soos strooi voor die
stormwind.

<span id="an_17:14">17:14</span> In die aand--daar is verskrikking!
Voordat dit môre word, is hulle nie meer nie. Dit is die deel van hulle
wat ons plunder, en die lot van hulle wat ons beroof.

<span id="an_18:1">18:1</span> Wee die land van vlerkgegons wat
anderkant die riviere van Kus lê;

<span id="an_18:2">18:2</span> wat boodskappers stuur oor die groot
water en in skuite van biesies oor die waters! Gaan weg, vinnige
boodskappers, na die hoog uitgegroeide nasie met die blink vel, na die
wyd en syd gevreesde volk, die nasie gewoond om te gebied en te vertrap,
wie se land deur riviere deursny word.

<span id="an_18:3">18:3</span> Al julle bewoners van die wêreld en
bewoners van die aarde, as 'n banier opgehef word op die berge, kyk! En
as die basuin geblaas word, luister!

<span id="an_18:4">18:4</span> Want so het die HERE vir my gesê: Ek wag
rustig en aanskou uit my woonplek, soos glinsterende hitte bo die
sonlig, soos 'n douwolk in die hitte van die oestyd.

<span id="an_18:5">18:5</span> Want voor die oes, as die bloeisel
volgroeid is en die blom 'n ryp druiwekorrel word, sal Hy die ranke
afsny met snoeimesse en die lote wegkap;

<span id="an_18:6">18:6</span> hulle word almal saam oorgegee aan die
roofvoëls van die berge en aan die wilde diere van die aarde; en die
roofvoëls sal daarop die somer deurbring, en al die wilde diere van die
aarde sal daarop oorwinter.

<span id="an_18:7">18:7</span> In dié tyd sal aan die HERE van die
leërskare geskenke gebring word van die hoog uitgegroeide volk met die
blink vel en van die wyd en syd gevreesde volk, die nasie gewoond om te
gebied en te vertrap, wie se land deur riviere deursny word, na die plek
van die Naam van die HERE van die leërskare, na die berg Sion.

<span id="an_19:1">19:1</span> Godspraak oor Egipte. Kyk, die HERE ry op
'n vinnige wolk en kom na Egipte toe; en die afgode van Egipte wankel
voor sy aangesig, en die hart van Egipte smelt in sy binneste.

<span id="an_19:2">19:2</span> En Ek sal Egipte teen Egipte ophits,
sodat hulle sal veg, elkeen teen sy broer en elkeen teen sy naaste, stad
teen stad, koninkryk teen koninkryk.

<span id="an_19:3">19:3</span> En die gees van Egipte sal radeloos word
in sy binneste, en sy planne sal Ek verwar; dan raadpleeg hulle die
afgode en die besweerders en die geeste van afgestorwenes en die geeste
wat waarsê.

<span id="an_19:4">19:4</span> En Ek sal Egipte oorgee in die hand van
'n harde meester, en 'n strenge koning sal oor hulle heers, spreek die
Here HERE van die leërskare.

<span id="an_19:5">19:5</span> En die waters sal uit die groot waterplas
verdwyn, en die rivier sal uitdroog en droog lê.

<span id="an_19:6">19:6</span> En die strome sal stink; die strome van
Egipte sal swak word en uitdroog; riet en biesies sal verwelk.

<span id="an_19:7">19:7</span> Die weivelde by die Nyl, by die mond van
die Nyl, en elke saailand van die Nyl sal verdor, verwaai en nie meer
wees nie.

<span id="an_19:8">19:8</span> En die vissers sal klaag, en almal wat
hoeke in die Nyl uitgooi, rou bedrywe; en die wat visnette uitsprei oor
die waters, sal verkwyn.

<span id="an_19:9">19:9</span> En die bewerkers van uitgekamde vlas
staan beskaamd, en die wewers van wit stowwe.

<span id="an_19:10">19:10</span> En sy steunpilare word verbrysel; almal
wat vir loon werk, sielsbedroef.

<span id="an_19:11">19:11</span> Die vorste van Soan is net dwase, die
raad van Farao se slimste raadgewers het domheid geword. Hoe kan julle
vir Farao sê: Ek is 'n seun van die wyse manne, 'n seun van die konings
uit die voortyd?

<span id="an_19:12">19:12</span> Waar is hulle dan, jou wyse manne? Laat
hulle jou tog te kenne gee, dat 'n mens kan weet wat die HERE van die
leërskare oor Egipte besluit het.

<span id="an_19:13">19:13</span> Die vorste van Soan het dwase geword,
die vorste van Nof is bedroë; Egipte is op 'n dwaalweg gebring deur
hulle wat die hoeksteen van die stamme is.

<span id="an_19:14">19:14</span> Die HERE het daarin 'n gees van
bedwelming gegiet, en Egipte is op 'n dwaalweg gebring in al sy werk,
soos 'n dronkaard tuimel in sy uitbraaksel.

<span id="an_19:15">19:15</span> So is daar dan vir Egipte geen werk wat
gedoen word deur kop of stert, palmtak of biesie nie.

<span id="an_19:16">19:16</span> In dié dag sal die Egiptenaars wees
soos die vroue: hulle sal bewe en vrees vir die handgeswaai van die HERE
van die leërskare wat Hy teen hulle swaai.

<span id="an_19:17">19:17</span> En die land Juda sal vir die
Egiptenaars 'n skrik wees: as iemand daarvan melding maak by hulle, bewe
hulle vanweë die besluit van die HERE van die leërskare wat Hy teen
hulle geneem het.

<span id="an_19:18">19:18</span> In dié dag sal daar vyf stede in
Egipteland wees wat die taal van Kanaän spreek en by die HERE van die
leërskare sweer; een sal genoem word: Stad van verwoesting.

<span id="an_19:19">19:19</span> In dié dag sal daar 'n altaar wees vir
die HERE binne-in Egipteland en 'n gedenksteen vir die HERE by die
grens.

<span id="an_19:20">19:20</span> En dit sal wees 'n teken en 'n getuie
vir die HERE van die leërskare in Egipteland; as hulle die HERE aanroep
vanweë die verdrukkers, sal Hy aan hulle 'n redder stuur en 'n stryder
wat hulle sal verlos.

<span id="an_19:21">19:21</span> En die HERE sal Hom aan die Egiptenaars
bekend maak, en die Egiptenaars sal die HERE ken in dié dag; en hulle
sal Hom dien met slagoffers en spysoffers en geloftes doen aan die HERE
en dit betaal.

<span id="an_19:22">19:22</span> En die HERE sal die Egiptenaars slaan,
slaan en genees; en hulle sal hul tot die HERE bekeer, en Hy sal hulle
verhoor en hulle genees.

<span id="an_19:23">19:23</span> In dié dag sal daar 'n grootpad wees
van Egipte na Assirië, en Assiriërs sal in Egipte kom en Egiptenaars in
Assirië; en Egipte sal saam met Assirië die HERE dien.

<span id="an_19:24">19:24</span> In dié dag sal Israel die derde wees
naas Egipte en Assirië, 'n seën in die midde van die aarde,

<span id="an_19:25">19:25</span> omdat die HERE van die leërskare hom
geseën het, met die woorde: Geseënd is my volk Egipte en my maaksel
Assirië en my erfdeel Israel!

<span id="an_20:1">20:1</span> In die jaar toe die tartan na Asdod gekom
het, toe Sargon, die koning van Assirië, hom gestuur het, en hy teen
Asdod geveg en dit ingeneem het;

<span id="an_20:2">20:2</span> in dié tyd het die HERE deur die diens
van Jesaja, die seun van Amos, gespreek en gesê: Gaan gord die
haarmantel van jou heupe af los, en trek jou skoene van jou voete af. Hy
het toe so gedoen en naak en kaalvoet geloop.

<span id="an_20:3">20:3</span> Daarop het die HERE gesê: Soos my kneg
Jesaja naak en kaalvoet geloop het, drie jaar lank, as teken en
sinnebeeld met betrekking tot Egipte en Kus,

<span id="an_20:4">20:4</span> so sal die koning van Assirië die
gevangenes van Egipte en die ballinge van Kus wegdrywe, jonk en oud,
naak en kaalvoet en ontbloot aan die agterdele--'n smaad vir Egipte.

<span id="an_20:5">20:5</span> En hulle sal verslae wees en beskaamd
staan vanweë Kus, hulle toeverlaat, en vanweë Egipte, hulle trots.

<span id="an_20:6">20:6</span> En die inwoners van hierdie kusland sal
in dié dag sê: Kyk, só gaan dit met ons toeverlaat waarheen ons gevlug
het om hulp, om gered te word van die koning van Assirië--hoe sal óns
dan ontvlug?

<span id="an_21:1">21:1</span> Godspraak oor die woestyn van die see.
Soos stormwinde in die Suidland deurtrek, kom dit uit die woestyn, uit
'n vreeslike land!

<span id="an_21:2">21:2</span> 'n Harde gesig is my te kenne gegee: Die
ontroue handel troueloos, en die verwoester verwoes. Trek op, Elam!
Beleër, Médië! Aan alle gesug maak Ek 'n einde.

<span id="an_21:3">21:3</span> Daarom is my heupe vol siddering, weë het
my aangegryp soos die weë van een wat baar; ek buig my krom, sodat ek
nie hoor nie; ek is verskrik, sodat ek nie sien nie.

<span id="an_21:4">21:4</span> My hart duisel, angs oorval my; dit maak
vir my die skemeraand wat ek liefhet, tot 'n verskrikking.

<span id="an_21:5">21:5</span> Hulle maak die tafel gereed, hulle sprei
die tapyt, hulle eet, drink.... Staan op, o vorste, salf die skild!

<span id="an_21:6">21:6</span> Want so het die Here vir my gesê: Gaan
heen, sit 'n wag uit; laat hom te kenne gee wat hy sien;

<span id="an_21:7">21:7</span> en sien hy 'n stoet ruiters, twee aan
twee, 'n stoet esels, 'n stoet kamele, dan moet hy skerp luister, so
skerp as hy kan.

<span id="an_21:8">21:8</span> En hy het geroep soos 'n leeu. Op die
wagtoring, Here, staan ek gedurig by dag, en op my wagpos stel ek my al
die nagte.

<span id="an_21:9">21:9</span> En kyk, daar kom 'n stoet manne, ruiters
twee aan twee. Toe het hy aangehef en gesê: Geval, geval het Babel, en
hulle het al die gesnede beelde van sy gode verbrysel teen die grond.

<span id="an_21:10">21:10</span> o My vertrapte en gedorste volk, wat ek
gehoor het van die HERE van die leërskare, die God van Israel, het ek
julle bekend gemaak.

<span id="an_21:11">21:11</span> Godspraak oor Duma. Daar roep een my
toe van Seïr af: Wagter, hoe ver is dit in die nag? Wagter, hoe ver in
die nag?

<span id="an_21:12">21:12</span> Die wagter sê: Die môre kom, en ook die
nag. Wil julle vra, vra; keer terug, kom.

<span id="an_21:13">21:13</span> Godspraak teen Arabië. In die bos in
Arabië moet julle vernag, karavane van die Dedaniete!

<span id="an_21:14">21:14</span> Bring vir die dorstige water tegemoet!
Die inwoners van die land Tema het die vlugteling met brood teëgekom.

<span id="an_21:15">21:15</span> Want hulle het gevlug vir swaarde, vir
die swaard wat uitgetrek en vir die boog wat gespan is, en vir die druk
van die oorlog.

<span id="an_21:16">21:16</span> Want so het die Here vir my gesê: Binne
'n jaar--soos die jare van 'n dagloner--sal al die heerlikheid van Kedar
verdwyn.

<span id="an_21:17">21:17</span> En wat oorbly van die getal boë van die
Kedareense helde, sal min wees; want die HERE, die God van Israel, het
dit gespreek.

<span id="an_22:1">22:1</span> Godspraak oor die dal van die gesig. Wat
is dit dan met jou dat jy, jou hele bevolking, op die dakke geklim het,

<span id="an_22:2">22:2</span> rumoerige, woelige stad, uitgelate
vesting? Die wat in jou verslaan is, is nie deur die swaard verslaan en
het nie in die oorlog gesterwe nie.

<span id="an_22:3">22:3</span> Al jou owerstes het almal saam gevlug,
sonder boog is hulle gebind; almal wat in jou gegryp is, is almal saam
gebind; hulle het ver weggevlug.

<span id="an_22:4">22:4</span> Daarom sê ek: Kyk weg van my af, dat ek
bitterlik kan ween; dring nie aan om my te troos oor die verwoesting van
die dogter van my volk nie;

<span id="an_22:5">22:5</span> want dit is 'n dag van rumoer en
vertrapping en verwarring deur die Here, die HERE van die leërskare, in
die dal van die gesig--omgooi van mure en geskreeu na die gebergte toe!

<span id="an_22:6">22:6</span> En Elam het die pylkoker geneem, met
waens, manskappe, ruiters; en Kir het die skild ontbloot.

<span id="an_22:7">22:7</span> Dan word jou beste dale met strydwaens
gevul, en die ruiters staan gereed in die rigting van die poort;

<span id="an_22:8">22:8</span> en die beskutting van Juda word
weggeneem. En in dié dag kyk jy na die wapens in die Huis van die Bos,

<span id="an_22:9">22:9</span> en julle sien die skeure van die stad van
Dawid, dat hulle baie is, en julle vang die waters van die Onderste Dam
op.

<span id="an_22:10">22:10</span> En julle tel die huise van Jerusalem,
en die huise breek julle af om die muur te versterk.

<span id="an_22:11">22:11</span> En julle maak 'n dam tussen die twee
mure vir die water van die Ou Dam; maar julle kyk nie na Hom wat dit
gedoen het nie, en Hom wat dit lankal beskik het, sien julle nie.

<span id="an_22:12">22:12</span> En in dié dag roep die Here, die HERE
van die leërskare, tot geween en tot rouklag en tot kaalskering en tot
omgording van die roukleed;

<span id="an_22:13">22:13</span> maar kyk, daar is vreugde en
vrolikheid, beeste word doodgemaak en skape geslag, vleis geëet en wyn
gedrink, met die woorde: Laat ons eet en drink, want môre sterf ons.

<span id="an_22:14">22:14</span> Maar die HERE van die leërskare het Hom
in my ore geopenbaar en gesê: Waarlik, hierdie ongeregtigheid word vir
julle nie versoen totdat julle sterwe nie! sê die Here, die HERE van die
leërskare.

<span id="an_22:15">22:15</span> So sê die Here, die HERE van die
leërskare: Kom, gaan in by daardie bestuurder, by Sebna, wat oor die
paleis aangestel is, en sê:

<span id="an_22:16">22:16</span> Wat het jy hier, en wie het jy hier,
dat jy vir jou hier 'n graf uitgekap het soos een wat in die hoogte sy
graf uitkap, wat in die rots vir hom 'n woning uithol?

<span id="an_22:17">22:17</span> Kyk, die HERE sal jou wegslinger, soos
'n man iets wegslinger, en jou vas inmekaar rol,

<span id="an_22:18">22:18</span> jou vas inmekaar draai soos 'n tol
garing, jou soos 'n bal wegslinger na 'n land wat alkante toe wyd is;
daar sal jy sterwe, en daar sal jou pronkwaens wees, o skandvlek van die
huis van jou heer!

<span id="an_22:19">22:19</span> En Ek sal jou wegstoot uit jou pos, en
uit jou plek sal Hy jou wegruk.

<span id="an_22:20">22:20</span> En in dié dag sal Ek my kneg Éljakim,
die seun van Hilkía, roep;

<span id="an_22:21">22:21</span> en Ek sal hom jou gewaad aantrek en hom
gord met jou gordel, en jou mag sal Ek in sy hand lê, en hy sal vir die
inwoners van Jerusalem en vir die huis van Juda 'n vader wees.

<span id="an_22:22">22:22</span> En Ek sal die sleutel van die huis van
Dawid op sy skouer lê; en hy sal oopmaak, en niemand sal sluit nie; en
hy sal sluit, en niemand sal oopmaak nie.

<span id="an_22:23">22:23</span> En Ek sal hom inslaan soos 'n pen in 'n
vaste plek, en hy sal 'n eretroon wees vir die huis van sy vader.

<span id="an_22:24">22:24</span> En hulle sal aan hom ophang die hele
swaarte van die huis van sy vader, die spruite en die wilde lote, al die
klein huisraad, van komme af tot allerhande kruike toe.

<span id="an_22:25">22:25</span> In dié dag, spreek die HERE van die
leërskare, sal die pen padgee wat in 'n vaste plek ingeslaan is: dit
word afgebreek en val, en die drag goed wat daaraan hang, raak tot niet,
want die HERE het dit gespreek.

<span id="an_23:1">23:1</span> Godspraak oor Tirus. Huil, skepe van
Tarsis! want dit is verwoes, sodat daar geen huis, geen terugkeer meer
is nie. Uit die land van die Kittiërs het dit aan hulle openbaar geword.

<span id="an_23:2">23:2</span> Staan verstom, inwoners van die kusland!
Die koopmans van Sidon wat oor die see vaar, het jou vroeër gevul.

<span id="an_23:3">23:3</span> En op groot waters is die saad van Sigor,
die oes van die Nyl, in hom ingebring; en so het hy 'n handelswins vir
die nasies geword.

<span id="an_23:4">23:4</span> Staan beskaamd, Sidon, want die see, die
vesting van die see, spreek en sê: Ek het geen weë gehad en nie gebaar
nie, en ek het geen jongmanne grootgemaak of jongedogters opgevoed nie.

<span id="an_23:5">23:5</span> As die tyding na Egipte kom, beef hulle
daar van angs by die tyding aangaande Tirus.

<span id="an_23:6">23:6</span> Vaar na Tarsis oor, huil, inwoners van
die kusland!

<span id="an_23:7">23:7</span> Is dít julle uitgelate stad wat in die
dae van die voortyd sy oorsprong het, wie se voete hom ver weggedra het
om in vreemde lande te vertoef?

<span id="an_23:8">23:8</span> Wie het dit besluit oor Tirus, die
uitdeler van krone, wie se koopmans vorste, wie se handelaars die edeles
van die aarde was?

<span id="an_23:9">23:9</span> Die HERE van die leërskare het dit
besluit, om te ontheilig al die pralende trots, om die edeles van die
aarde in veragting te bring.

<span id="an_23:10">23:10</span> Stroom oor jou land soos die Nyl,
dogter van Tarsis! Daar is geen gordel meer wat hinder nie.

<span id="an_23:11">23:11</span> Hy het sy hand uitgestrek oor die see,
koninkryke laat sidder! Die HERE het bevel gegee met betrekking tot
Kanaän, dat sy vestings verwoes moet word.

<span id="an_23:12">23:12</span> En Hy het gesê: Jy sal verder nie meer
uitgelate wees nie, o onteerde jonkvrou, dogter van Sidon! Maak jou
klaar, vaar oor na die Kittiërs toe; ook daar sal jy geen rus hê nie.

<span id="an_23:13">23:13</span> Kyk, die land van die Chaldeërs--dit is
die volk wat tot niet gegaan het: Assur het dit bestem vir die
woestyndiere, het sy wagtorings daarteen opgerig, het die paleise
daarvan verwoes, het dit 'n puinhoop gemaak.

<span id="an_23:14">23:14</span> Huil, skepe van Tarsis, want julle
vesting is verwoes!

<span id="an_23:15">23:15</span> En in dié dag sal Tirus vergeet word,
sewentig jaar lank, soos die dae van een koning. Aan die einde van
sewentig jaar sal dit met Tirus gaan volgens die hoerelied:

<span id="an_23:16">23:16</span> Neem die siter, gaan rond in die stad,
vergete hoer! Speel mooi, sing baie, dat hulle aan jou kan dink.

<span id="an_23:17">23:17</span> En aan die einde van sewentig jaar sal
die HERE op Tirus ag gee, en sy sal terugkeer na haar hoereloon en
hoereer met al die koninkryke van die aarde wat op die aardbodem is.

<span id="an_23:18">23:18</span> Maar haar handelswins en haar hoereloon
sal aan die HERE heilig wees; dit sal nie opgehoop of weggesit word nie;
maar haar wins sal wees vir die wat voor die aangesig van die HERE woon,
om te eet tot versadiging en vir pragtige klere.

<span id="an_24:1">24:1</span> Kyk, die HERE maak die aarde leeg en
verwoes dit, en Hy keer sy oppervlakte om en verstrooi sy bewoners.

<span id="an_24:2">24:2</span> Dieselfde lot tref die volk en die
priester, die slaaf en sy heer, die slavin en haar meesteres, die koper
en die verkoper, die uitlener en die lener, die skuldeiser en die
skuldenaar.

<span id="an_24:3">24:3</span> Die aarde word heeltemal leeg gemaak en
heeltemal geplunder, want die HERE het hierdie woord gespreek.

<span id="an_24:4">24:4</span> Die aarde treur, dit verwelk; die wêreld
versmag, dit verwelk; en die hoogstes van die mense van die aarde
versmag.

<span id="an_24:5">24:5</span> Want die aarde is ontheilig onder sy
bewoners; want hulle het die wette oortree, die insetting geskend, die
ewige verbond verbreek.

<span id="an_24:6">24:6</span> Daarom verteer die vloek die aarde en
moet sy bewoners boet; daarom word die bewoners van die aarde deur 'n
gloed verteer en bly daar min mense oor.

<span id="an_24:7">24:7</span> Die mos treur, die wingerdstok verwelk,
almal wat bly van hart is, sug.

<span id="an_24:8">24:8</span> Weg is die vreugde van die tamboeryne,
die gedruis van die uitgelate mense hou op, weg is die vreugde van die
siter!

<span id="an_24:9">24:9</span> Hulle drink geen wyn onder gesang nie;
die sterk drank smaak bitter vir die wat dit drink.

<span id="an_24:10">24:10</span> Verbreek is die verlate vesting; al die
huise staan toegesluit, sodat niemand daar kan inkom nie.

<span id="an_24:11">24:11</span> Daar is 'n gejammer oor wyn op die
strate; al die vrolikheid het ondergegaan, die vreugde van die aarde is
verban.

<span id="an_24:12">24:12</span> Wat in die stad oorgebly het, is
verwoesting; en die poort is tot 'n puinhoop stukkend geslaan.

<span id="an_24:13">24:13</span> Want so sal dit wees op die aarde,
onder die volke, soos by die afslaan van die olywe, soos by die na-oes
as die druiwe-oes verby is.

<span id="an_24:14">24:14</span> Hulle daar hef hul stem op, hulle
jubel; vanweë die majesteit van die HERE juig hulle van die see af:

<span id="an_24:15">24:15</span> Daarom, eer die HERE in die lande van
die son, op die kuslande van die see die Naam van die HERE, die God van
Israel!

<span id="an_24:16">24:16</span> Van die einde van die aarde af hoor ons
lofgesange: Glorie aan die regverdige! Maar ek sê: Ek teer weg, ek teer
weg, wee my! Die ontroues handel troueloos, en in troueloosheid handel
die ontroues troueloos.

<span id="an_24:17">24:17</span> Die skrik en die kuil en die strik oor
jou, o bewoner van die aarde!

<span id="an_24:18">24:18</span> En hy wat vlug vir die skrikgeroep, val
in die kuil; en hy wat uit die kuil uitklim, word in die strik gevang.
Want die sluise uit die hoogte het oopgegaan, en die fondamente van die
aarde bewe.

<span id="an_24:19">24:19</span> Die aarde word geheel en al verbreek,
die aarde is geheel en al aan wankel, die aarde word geheel en al
geskud.

<span id="an_24:20">24:20</span> Die aarde waggel geheel en al soos 'n
dronkaard en swaai heen en weer soos 'n naghut; en sy oortreding is
swaar op hom; en hy sal val en nie weer opstaan nie.

<span id="an_24:21">24:21</span> En in dié dag sal die HERE besoeking
doen oor die leërskare van die hoogte in die hoogte en oor die konings
van die aarde op die aarde;

<span id="an_24:22">24:22</span> en hulle sal opgesluit word soos
gevangenes opgesluit word in 'n kuil en bewaar word in 'n kerker; maar
ná baie dae sal daar op hulle ag gegee word.

<span id="an_24:23">24:23</span> En die maan sal rooi word van skaamte,
en die son sal skaam wees; want die HERE van die leërskare sal regeer op
die berg Sion en in Jerusalem, en voor sy oudstes sal daar heerlikheid
wees.

<span id="an_25:1">25:1</span> HERE, U is my God! U sal ek verhoog; u
Naam sal ek loof; want U het wonders gedoen, raadsbesluite uit ver tye,
waarheid en trou.

<span id="an_25:2">25:2</span> Want U het van 'n stad 'n hoop klippe
gemaak, van 'n versterkte vesting 'n puinhoop; 'n paleis van vreemdes,
dat dit geen stad meer is nie; vir ewig sal dit nie herbou word nie.

<span id="an_25:3">25:3</span> Daarom sal 'n magtige volk U eer, die
vesting van tirannieke nasies U vrees.

<span id="an_25:4">25:4</span> Want U was 'n vesting vir die arme, 'n
vesting vir die behoeftige toe hy benoud was; 'n skuilplek teen die
stortreën, 'n skaduwee teen die hitte--want die geblaas van die tiranne
is soos 'n stortreën teen 'n muur.

<span id="an_25:5">25:5</span> Soos hitte in 'n dor land het U die
rumoer van vreemdes gedemp, soos hitte deur die skaduwee van 'n wolk;
die triomfsang van die tiranne moes verstom.

<span id="an_25:6">25:6</span> En die HERE van die leërskare sal op
hierdie berg vir al die volke berei 'n maaltyd van vetspyse, 'n maaltyd
van ou wyn, van vetspyse vol murg, van gesuiwerde ou wyn.

<span id="an_25:7">25:7</span> En Hy sal op hierdie berg vernietig die
uitgespreide sluier wat al die volke omsluier, en die omhulsel waarmee
al die nasies bedek is.

<span id="an_25:8">25:8</span> Hy sal die dood vir ewig vernietig, en
die Here HERE sal die trane van alle aangesigte afvee; en Hy sal die
smaad van sy volk van die hele aarde af wegneem; want die HERE het dit
gespreek.

<span id="an_25:9">25:9</span> En hulle sal in dié dag sê: Kyk, dit is
onse God op wie ons gewag het, dat Hy ons kan verlos; dit is die HERE op
wie ons gewag het: laat ons juig en bly wees oor sy hulp.

<span id="an_25:10">25:10</span> Want die hand van die HERE sal rus op
hierdie berg; maar Moab sal vertrap word op sy plek soos strooi vertrap
word in die water van 'n miskuil.

<span id="an_25:11">25:11</span> En as hy sy hande daarin uitsprei soos
'n swemmer dit uitsprei om te swem, dan sal Hy sy trotsheid afdruk
tegelyk met die kunsgrepe van sy hande.

<span id="an_25:12">25:12</span> En die steil versterkings van jou mure
werp Hy neer, gooi Hy af, laat Hy kom tot op die grond, tot in die stof.

<span id="an_26:1">26:1</span> In dié dag sal hierdie lied gesing word
in die land Juda: 'n Sterk stad het ons; God stel heil tot mure en
skanse.

<span id="an_26:2">26:2</span> Maak oop die poorte, dat die regverdige
nasie kan ingaan wat die trou bewaar!

<span id="an_26:3">26:3</span> U sal 'n standvastige gesindheid in volle
vrede bewaar, want hulle vertrou op U.

<span id="an_26:4">26:4</span> Vertrou op die HERE vir ewig, want in die
Here HERE is 'n ewige rots.

<span id="an_26:5">26:5</span> Want Hy het die bewoners van die hoogte
neergewerp, die steil vesting; Hy het dit afgegooi, afgegooi tot by die
grond, dit laat kom tot in die stof.

<span id="an_26:6">26:6</span> Die voet vertrap dit, die voete van die
ellendige, die voetstappe van die armes.

<span id="an_26:7">26:7</span> Die pad van die regverdige is gelyk; U
maak die spoor van die regverdige gelyk.

<span id="an_26:8">26:8</span> Ook in die weg van u oordele het ons U
verwag, o HERE! Tot u Naam en tot u gedenknaam gaan die begeerte van ons
siel uit.

<span id="an_26:9">26:9</span> Met my siel begeer ek u in die nag; ook
met my gees in my binneste soek ek U; want as u oordele op die aarde is,
leer die inwoners van die wêreld geregtigheid.

<span id="an_26:10">26:10</span> Word aan die goddelose genade bewys,
dan leer hy geen geregtigheid nie; wat onreg is, doen hy in 'n land van
reg, en hy sien die hoogheid van die HERE nie.

<span id="an_26:11">26:11</span> HERE, is u hand opgehef, hulle sien dit
nie; maar hulle sal dit sien en beskaamd staan; die ywer vir die volk,
ook die vuur teen u teëstanders sal hulle verteer.

<span id="an_26:12">26:12</span> HERE, U sal vir ons vrede beskik, want
U het ook al ons werk vir ons volbring.

<span id="an_26:13">26:13</span> HERE, onse God, ander here buiten U het
oor ons geheers, maar deur U alleen prys ons ú Naam.

<span id="an_26:14">26:14</span> Dooie mense herlewe nie, skimme staan
nie op nie; daarom het U hulle besoek en verdelg en alle gedagtenis aan
hulle laat vergaan.

<span id="an_26:15">26:15</span> U het, o HERE, die nasie vermeerder; U
het die nasie vermeerder, Uself verheerlik; U het al die grense van die
land uitgebrei.

<span id="an_26:16">26:16</span> HERE, in benoudheid het hulle U gesoek;
hulle het stille gebede uitgegiet toe u tugtiging hulle getref het.

<span id="an_26:17">26:17</span> Soos 'n bevrugte vrou wat naby die tyd
kom dat sy moet baar, inmekaar krimp, skreeu in haar weë, so was ons
vanweë u aangesig, o HERE!

<span id="an_26:18">26:18</span> Ons was swanger, het weë gehad--dit was
asof ons wind gebaar het; ons het die land geen redding aangebring nie,
en daar is geen wêreldbewoners gebore nie.

<span id="an_26:19">26:19</span> U dode sal herlewe, my lyke sal
opstaan. Waak op en jubel, julle wat in die stof woon! Want u dou is 'n
dou van die lig, en die aarde sal aan skimme die lewenslig skenk.

<span id="an_26:20">26:20</span> Kom, my volk, gaan in jou binnekamers
en sluit jou deur agter jou toe, verberg jou vir 'n klein oomblik,
totdat die grimmigheid verbygaan.

<span id="an_26:21">26:21</span> Want kyk, die HERE sal uit sy plek
uitgaan om die ongeregtigheid van die bewoners van die aarde oor hulle
te besoek; en die aarde sal die bloed openbaar maak wat deur hom gedrink
is, en die wat op hom gedood is, nie langer toedek nie.

<span id="an_27:1">27:1</span> In dié dag sal die HERE met sy harde en
groot en sterk swaard besoeking doen oor die Leviátan, die vinnige
slang, en oor die Leviátan, die kronkelende slang; en Hy sal die draak
doodmaak wat in die groot water is.

<span id="an_27:2">27:2</span> In dié dag sal daar wees 'n wingerd van
skuimende wyn--sing daarvan!

<span id="an_27:3">27:3</span> Ek, die HERE, bewaak dit: elke oomblik
sal Ek hom bevogtig; Ek sal hom nag en dag bewaak, sodat niks hom kan
tref nie.

<span id="an_27:4">27:4</span> Geen grimmigheid is by My nie. Kry Ek
doring of distel, in oorlog sou Ek daarop aanval, dit alles saam
verbrand.

<span id="an_27:5">27:5</span> Of hulle moet my beskutting aangryp,
vrede met My maak, vrede met My maak.

<span id="an_27:6">27:6</span> In die dae wat kom, sal Jakob wortel
skiet, Israel sal bloei en uitbot, sodat hulle die wêreld vol vrugte sal
maak.

<span id="an_27:7">27:7</span> Het Hy hom geslaan met die slag wat sy
teëstander getref het? Of is hy gedood met 'n slagting soos die wat deur
Hom gedood is?

<span id="an_27:8">27:8</span> Met mate het U met hom afgereken toe U
hom verstoot het; Hy het hom verdrywe met sy geweldige wind op die dag
van die oostewind.

<span id="an_27:9">27:9</span> Daarom sal hiermee die skuld van Jakob
versoen word, en dit is die volle vrug van die wegneming van sy sonde:
as hy al die altaarklippe maak soos verbryselde kalkklippe, die heilige
boomstamme en die sonpilare nie meer oprys nie.

<span id="an_27:10">27:10</span> Want die versterkte stad is eensaam, 'n
woning wat ontvolk en verlate is soos die woestyn; daar wei kalwers en
daar lê hulle, en hulle eet sy takke af.

<span id="an_27:11">27:11</span> As sy takke verdor het, word hulle
afgebreek; vroue kom en steek dit aan die brand; want dit is 'n volk
sonder verstand. Daarom sal hulle Maker Hom nie oor hulle ontferm nie en
sal hulle Formeerder aan hulle geen genade bewys nie.

<span id="an_27:12">27:12</span> En in dié dag sal die HERE vrugte
afslaan, van die stroom van die Eufraat af tot by die spruit van Egipte,
en júlle sal ingesamel word, een vir een, o kinders van Israel!

<span id="an_27:13">27:13</span> En in dié dag sal daar met 'n groot
basuin geblaas word; dan sal kom die wat verlore is in die land Assur en
die wat verdryf is in Egipteland, en hulle sal die HERE aanbid op die
heilige berg in Jerusalem.

<span id="an_28:1">28:1</span> Wee die trotse kroon van die dronkaards
van Efraim, en wee die blom wat verwelk, sy pronksieraad, wat daar is op
die top van die vrugbare dal van hulle wat deur die wyn verslaan is.

<span id="an_28:2">28:2</span> Kyk, die Here het een wat sterk en magtig
is, soos 'n haelstorm, 'n storm vol verwoesting, soos 'n stortbui van
geweldige, oorlopende waters wat teen die grond gooi met krag.

<span id="an_28:3">28:3</span> Met voete sal vertrap word die trotse
kroon van die dronkaards van Efraim;

<span id="an_28:4">28:4</span> en die blom wat verwelk, sy pronksieraad,
wat daar is op die top van die vrugbare dal, sal wees soos 'n voorvy
voor die vrugte-oes: iemand sien dit skaars of, terwyl dit nog in sy
hand is, sluk hy dit weg.

<span id="an_28:5">28:5</span> In dié dag sal die HERE van die leërskare
wees tot 'n sierlike kroon en 'n pragtige krans vir die oorblyfsel van
sy volk,

<span id="an_28:6">28:6</span> en tot 'n gees van strafgerig vir hom wat
sit oor die gereg, en tot 'n sterkte vir hulle wat die geveg terugdring
na die poort toe.

<span id="an_28:7">28:7</span> En ook die manne hier wankel deur die wyn
en waggel deur sterk drank; priester en profeet wankel deur sterk drank,
hulle is verward van die wyn, hulle waggel van sterk drank, hulle wankel
as hulle gesigte sien, hulle waggel by die regspraak.

<span id="an_28:8">28:8</span> Want al die tafels is vol walglike
uitbraaksel, sodat daar geen plek is nie.

<span id="an_28:9">28:9</span> Vir wie wil hy dan kennis leer, en vir
wie wil hy die openbaring verstaanbaar maak? Vir die wat van die melk
gespeen, wat van die moederborste weggeneem is?

<span id="an_28:10">28:10</span> Want dit is gebod op gebod, gebod op
gebod, reël op reël, reël op reël, hier 'n bietjie, daar 'n bietjie.

<span id="an_28:11">28:11</span> Ja, Hy sal deur lippe wat hakkel, en
deur 'n vreemde tong met hierdie volk spreek,

<span id="an_28:12">28:12</span> Hy wat aan hulle gesê het: Dit is die
rus, gee rus aan die vermoeides, en dit is die verkwikking. Maar hulle
wou nie luister nie.

<span id="an_28:13">28:13</span> Daarom sal die woord van die HERE vir
hulle wees gebod op gebod, gebod op gebod, reël op reël, reël op reël,
hier 'n bietjie, daar 'n bietjie, sodat hulle kan heengaan en agteruit
struikel en verbreek en verstrik en gevang word.

<span id="an_28:14">28:14</span> Daarom, hoor die woord van die HERE,
julle spotters, heersers oor hierdie volk wat in Jerusalem is!

<span id="an_28:15">28:15</span> Omdat julle sê: Ons het 'n verbond met
die dood gesluit, en met die doderyk het ons 'n verdrag aangegaan; as
die golwende gésel deurtrek, sal hy na ons nie kom nie; want ons het die
leuen ons skuilplek gemaak en ons in bedrog weggesteek--

<span id="an_28:16">28:16</span> daarom, so sê die Here HERE: Kyk, Ek lê
in Sion 'n grondsteen, 'n beproefde steen, 'n kosbare hoeksteen wat vas
gegrondves is; hy wat glo, sal nie haastig wees nie.

<span id="an_28:17">28:17</span> En Ek sal die reg tot 'n riglyn maak,
en die geregtigheid tot 'n skietlood; en die hael sal die leuendak
wegruk en die water die skuilplek wegspoel.

<span id="an_28:18">28:18</span> En julle verbond met die dood sal
uitgewis word, en julle verdrag met die doderyk nie standhou nie; as die
golwende gésel deurtrek, sal julle deur hom vertrap word.

<span id="an_28:19">28:19</span> So dikwels as hy deurtrek, sal hy julle
gryp; want môre vir môre sal hy deurtrek, by dag en by nag. En dit sal
net verskrikking wees om so 'n openbaring te verneem.

<span id="an_28:20">28:20</span> Want die bed sal te kort wees dat
iemand hom daarop kan uitrek, en die kombers te smal dat iemand hom
daarin kan toedraai.

<span id="an_28:21">28:21</span> Want die HERE sal Hom gereed maak soos
by die berg Pérasim; Hy sal aanstorm soos in die dal by Gíbeon om sy
werk te doen--vreemd is sy werk! En om sy daad te verrig--ongehoord is
sy daad!

<span id="an_28:22">28:22</span> Gedra julle dan nou nie soos spotters,
dat julle bande nie vaster word nie; want ek het van die Here HERE van
die leërskare gehoor 'n verdelging wat vas besluit is, oor die hele
aarde.

<span id="an_28:23">28:23</span> Luister, en hoor na my stem; let op, en
hoor my woord!

<span id="an_28:24">28:24</span> Ploeg die ploeër die hele dag om te
saai? Skeur hy sy akker oop, en eg hy die hele dag?

<span id="an_28:25">28:25</span> Is dit nie só nie: As hy dit bo-op
gelykgemaak het, gooi hy swart komyn uit en strooi komyn en saai koring
in rye en gars in vakke en spelt langs die kant.

<span id="an_28:26">28:26</span> En sy God het hom onderrig hoe om dit
te doen, Hy leer hom.

<span id="an_28:27">28:27</span> Want swart komyn word nie met die slee
gedors nie, en die wawiel word nie oor komyn gerol nie; maar swart komyn
word uitgeslaan met 'n stok en komyn met 'n hout.

<span id="an_28:28">28:28</span> Word broodkoring fyngestamp? Nee, nie
altyddeur dors hulle dit nie; en al dryf hulle die wawiel en die perde
daaroor--hulle stamp dit nie fyn nie.

<span id="an_28:29">28:29</span> Ook dit kom van die HERE van die
leërskare: Hy is wonderbaar van raad, groot van beleid.

<span id="an_29:1">29:1</span> Wee Ariël, Ariël, stad waar Dawid laer
opgeslaan het! Voeg jaar by jaar; laat die feeste hulle kringloop
volbring--

<span id="an_29:2">29:2</span> dan sal Ek Ariël benoud maak, en daar sal
geklaag en geklag wees, en dit sal vir My soos Ariël wees.

<span id="an_29:3">29:3</span> En Ek sal in 'n kring teen jou laer
opslaan en jou met wagposte beleër en skanse teen jou oprig.

<span id="an_29:4">29:4</span> Dan sal jy diep uit die grond spreek, en
op dowwe toon sal jou woord uit die stof voortkom; en jou stem sal uit
die grond opkom soos dié van die gees van 'n afgestorwene, en uit die
stof sal jou woord piep.

<span id="an_29:5">29:5</span> Maar die menigte van jou vyande sal word
soos dun stof, en die menigte van die tiranne soos kaf wat wegwaai; en
dit sal heeltemal onverwags gebeur.

<span id="an_29:6">29:6</span> Vanweë die HERE van die leërskare sal jy
in genade besoek word, met donder en aardbewing en groot gedruis, wind
en storm en die vlam van 'n verterende vuur.

<span id="an_29:7">29:7</span> En soos 'n droom, 'n naggesig, sal die
menigte van al die nasies wees wat oorlog toe trek teen Ariël, ja, almal
wat teen hom oorlog toe trek en teen sy bergvesting en hom benoud maak.

<span id="an_29:8">29:8</span> En soos 'n hongerige droom dat hy eet,
maar hy word wakker en--sy siel is leeg; en soos 'n dorstige droom dat
hy drink, maar hy word wakker en--hy is moeg en sy siel versmag: só sal
die menigte van al die nasies wees wat oorlog toe trek teen die berg
Sion.

<span id="an_29:9">29:9</span> Vertoef, en verwonder julle! Wees blind
en verblind! Hulle is dronk, maar nie van wyn nie; hulle waggel, maar
nie van sterk drank nie.

<span id="an_29:10">29:10</span> Want die HERE het oor julle uitgegiet
'n gees van diepe slaap, en Hy het julle oë--die profete--toegesluit en
julle hoofde--die sieners--toegebind.

<span id="an_29:11">29:11</span> So het dan die gesig van al hierdie
dinge vir julle geword soos die woorde van 'n verseëlde boek wat hulle
gee aan iemand wat kan lees, met die woorde: Lees dit tog! Maar hy sê:
Ek kan nie, want dit is verseël.

<span id="an_29:12">29:12</span> Of hulle gee die boek aan iemand wat
nie kan lees nie, met die woorde: Lees dit tog! Maar hy sê: Ek kan nie
lees nie.

<span id="an_29:13">29:13</span> En die Here het gesê: Omdat hierdie
volk nader kom met hulle mond en My eer met hulle lippe, terwyl hulle
hul hart ver van My hou, sodat hulle vrees vir My 'n aangeleerde
mensegebod is,

<span id="an_29:14">29:14</span> daarom sal Ek voortgaan om wonderlik te
handel met hierdie volk, wonderlik en wonderbaar; en die wysheid van
hulle wyse manne sal vergaan, en die verstand van hulle verstandige
mense sal wegskuil.

<span id="an_29:15">29:15</span> Wee hulle wat planne diep verberg vir
die HERE, wie se werk in duisternis plaasvind; en hulle sê: Wie sien ons
en wie ken ons?

<span id="an_29:16">29:16</span> o Julle verkeerdheid! Of moet die
pottebakker beskou word as klei, dat die maaksel van sy maker kan sê: Hy
het my nie gemaak nie, en die vormsel van sy vormer kan sê: Hy het geen
verstand nie?

<span id="an_29:17">29:17</span> Sal dit nie nog 'n baie kort rukkie
duur dat die Líbanon in 'n vrugteboord verander word, en die vrugteboord
vir 'n bos gereken word nie?

<span id="an_29:18">29:18</span> En in dié dag sal die dowes Skrifwoorde
hoor, en uit donkerheid en duisternis sal die oë van die blindes sien.

<span id="an_29:19">29:19</span> En die ootmoediges sal vreugde op
vreugde smaak in die HERE, en die behoeftiges onder die mense sal juig
in die Heilige van Israel.

<span id="an_29:20">29:20</span> Want gedaan is dit met die tiran, en
klaar is dit met die spotter, en uitgeroei is almal wat op
ongeregtigheid bedag is--

<span id="an_29:21">29:21</span> hulle wat 'n mens as sondaar brandmerk
ter wille van 'n woord, en strikke span vir hom wat vir die reg opkom in
die poort, en die regverdige met nietige voorwendsels wegstoot.

<span id="an_29:22">29:22</span> Daarom, so sê die HERE tot die huis van
Jakob, Hy wat Abraham verlos het: Jakob sal nou nie meer beskaamd staan
nie, en nou sal sy aangesig nie meer bleek word nie;

<span id="an_29:23">29:23</span> want as hy, as sy kinders die werk van
my hande in sy midde sien, sal hulle my Naam heilig; ja, hulle sal die
Heilige van Jakob heilig en vir die God van Israel met ontsag vervul
wees;

<span id="an_29:24">29:24</span> en hulle wat dwalende van gees is, sal
insig verkry, en die murmureerders sal lering aanneem.

<span id="an_30:1">30:1</span> Wee die opstandige kinders, spreek die
HERE, wat 'n plan uitvoer, maar dit is nie uit My nie; wat 'n verbond
sluit, en dit is nie uit my Gees nie, om sonde op sonde te stapel;

<span id="an_30:2">30:2</span> wat gaan om na Egipte af te trek, en
hulle raadpleeg my mond nie, om toevlug te soek onder die beskutting van
Farao en om te skuil in die skaduwee van Egipte.

<span id="an_30:3">30:3</span> Maar die beskutting van Farao sal julle
tot skande wees, en die skuiling in die skaduwee van Egipte tot
smaadheid.

<span id="an_30:4">30:4</span> Want hulle vorste is in Soan, en hulle
boodskappers het in Hanes aangekom;

<span id="an_30:5">30:5</span> almal staan beskaamd vanweë die volk wat
hulle geen voordeel aanbring nie, geen hulp en geen voordeel nie, maar
skande en smaadheid daarby.

<span id="an_30:6">30:6</span> Godspraak oor die diere van die Suidland.
In 'n land van benoudheid en angs, waar leeuin en leeu uitkom, adder en
vlieënde draak, vervoer hulle op die rugge van esels hul rykdomme en op
die bulte van kamele hul skatte, na 'n volk wat geen voordeel bring nie.

<span id="an_30:7">30:7</span> En Egipte--nietig en leeg is sy hulp;
daarom noem ek dit: Rahab wat stilsit.

<span id="an_30:8">30:8</span> Gaan nou in, skryf dit op 'n tafel in
hulle teenwoordigheid en teken dit op in 'n boek, dat dit kan bly vir
later dae, vir altyd, tot in ewigheid.

<span id="an_30:9">30:9</span> Want dit is 'n wederstrewige volk,
leuenagtige kinders, kinders wat die wet van die HERE nie wil hoor nie;

<span id="an_30:10">30:10</span> wat aan die sieners sê: Sien nie! en
aan die profete: Profeteer vir ons nie wat reg is nie; spreek vleitaal
vir ons, profeteer bedrieëry;

<span id="an_30:11">30:11</span> wyk af van die weg, buig af van die
pad, laat die Heilige van Israel voor ons aangesig verdwyn!

<span id="an_30:12">30:12</span> Daarom, so sê die Heilige van Israel:
Omdat julle hierdie woord verwerp en vertrou op verdrukking en
slinksheid en daarop steun,

<span id="an_30:13">30:13</span> daarom sal hierdie skuld vir julle wees
soos 'n los stuk wat wil val, wat oorhang in 'n hoë muur, waarvan die
instorting heeltemal onverwags kom.

<span id="an_30:14">30:14</span> Ja, Hy sal dit verbreek soos die kruik
van 'n pottebakker verbreek word, wat sonder verskoning stukkend geslaan
word, sodat by die brokstukke daarvan geen skerf gevind word om vuur uit
die vuurherd te gaan haal of om water uit die kuil te skep nie.

<span id="an_30:15">30:15</span> Want so sê die Here HERE, die Heilige
van Israel: In terugkeer en rus lê julle heil, in stil wees en vertroue
bestaan julle krag; maar julle wou nie

<span id="an_30:16">30:16</span> en het gesê: Nee, maar op perde sal ons
vlieg--daarom sal julle moet vlug! en: Op renperde sal ons ry--daarom
sal julle vervolgers laat jaag!

<span id="an_30:17">30:17</span> Een duisend van julle sal vlug vir die
oorlogsgeroep van een enkele, vir die oorlogsgeroep van vyf, totdat
julle oorbly soos 'n vlagpaal op 'n bergtop en soos 'n banier op 'n
heuwel.

<span id="an_30:18">30:18</span> En daarom sal die HERE met ongeduld
daarop wag om julle genadig te wees, en daarom sal Hy Hom verhef om Hom
oor julle te ontferm; want die HERE is 'n God van die gerig.
Welgeluksalig almal wat op Hom wag!

<span id="an_30:19">30:19</span> Want 'n volk sal op Sion, in Jerusalem,
woon; jy sal nie meer ween nie; sekerlik sal Hy jou genade bewys op jou
hulpgeroep; sodra Hy hoor, antwoord Hy jou.

<span id="an_30:20">30:20</span> Die Here gee julle wel brood van
benoudheid en water van bedruktheid, maar jou leraars sal hulle nie
langer verberg nie--maar jou oë sal jou leraars sien;

<span id="an_30:21">30:21</span> en jou ore sal 'n woord agter jou hoor
wat sê: Dit is die weg, wandel daarop! wanneer julle regs of wanneer
julle links wil gaan.

<span id="an_30:22">30:22</span> En julle sal verontreinig die
oortreksel van jou gesnede beelde van silwer en die beslag van jou
gegote beeld van goud; jy sal dit weggooi soos iets wat besoedel is. Weg
daarmee! sal jy daarvan sê.

<span id="an_30:23">30:23</span> Dan sal Hy reën gee vir die saad
waarmee jy die grond besaai, en broodkoring wat die grond voortbring, en
dit sal smaaklik en voedsaam wees; jou vee sal in dié dag wei op 'n
uitgestrekte weiveld;

<span id="an_30:24">30:24</span> en die osse en die esels wat die grond
bewerk, sal voer met sout eet, wat uitgewan is met skop en gaffel;

<span id="an_30:25">30:25</span> en op elke hoë berg en op elke verhewe
heuwel sal strome wees, waterlope, op die dag van die groot slagting as
die torings val.

<span id="an_30:26">30:26</span> En die lig van die maan sal wees soos
die lig van die son, en die lig van die son sal sewevoudig wees, soos
die lig van sewe dae, op die dag as die HERE die breuk van sy volk
verbind en die wond gesond maak wat aan hulle geslaan is.

<span id="an_30:27">30:27</span> Kyk, die Naam van die HERE kom van ver
af, sy toorn brand, swaar wolke kom op; sy lippe is vol grimmigheid en
sy tong soos 'n verterende vuur,

<span id="an_30:28">30:28</span> en sy asem soos 'n oorlopende stroom
wat tot by die nek kom--om nasies te sif met 'n sif van vernietiging; en
'n toom wat verkeerd stuur, is in die kakebene van die volke.

<span id="an_30:29">30:29</span> Die lied sal by julle wees soos in die
nag as die fees gevier word, en julle sal vrolik wees van hart soos die
wat met die fluite loop, om te kom op die berg van die HERE, na die
Steenrots van Israel.

<span id="an_30:30">30:30</span> En die HERE sal sy stem vol majesteit
laat hoor en die neerdaling van sy arm laat sien, met grimmige toorn en
die vlam van 'n verterende vuur, storm en stortreën en haelkorrels.

<span id="an_30:31">30:31</span> Want vir die stem van die HERE sal
Assur verskrik wees; met die stok sal Hy slaan,

<span id="an_30:32">30:32</span> en elke swaai van die roede wat vir hom
beskik is, wat die HERE op hom laat val, sal wees onder begeleiding van
tamboeryn en sitermusiek, en met 'n uitgeswaaide vegtersarm sal Hy teen
hulle veg.

<span id="an_30:33">30:33</span> Want 'n Tofet is van gister af
gereedgemaak, ook is dit vir die koning berei; diep en wyd het Hy die
houtstapel daarvan aangelê met vuur en hout in menigte; die asem van die
HERE is soos 'n stroom van swawel wat dit aan die brand steek.

<span id="an_31:1">31:1</span> Wee hulle wat na Egipte aftrek om hulp en
hulle verlaat op perde, en wat vertrou op strydwaens, omdat daar baie
is, en op ruiters, omdat hulle baie talryk is, maar hulle sien nie op
die Heilige van Israel en hulle soek nie die HERE nie.

<span id="an_31:2">31:2</span> Nogtans is Hy ook wys, en Hy laat die
onheil kom en trek sy woorde nie terug nie: Hy sal opstaan teen die huis
van die kwaaddoeners en teen die helpers van die wat ongeregtigheid
werk.

<span id="an_31:3">31:3</span> Ja, die Egiptenaars is mense en nie God
nie, en hulle perde is vlees en nie gees nie; as die HERE sy hand
uitstrek, dan struikel die helper, en wie gehelp is, val; en saam gaan
hulle almal te gronde.

<span id="an_31:4">31:4</span> Want so het die HERE vir my gesê: Soos 'n
leeu en 'n jong leeu knor oor sy prooi wanneer die volle getal herders
teen hom bymekaargeroep word, sonder dat hy skrik vir hulle stem of
ingee vir hulle geraas--só sal die HERE van die leërskare neerdaal om in
die stryd uit te trek teen die berg Sion en teen sy heuwel.

<span id="an_31:5">31:5</span> Soos voëls wat fladder, so sal die HERE
van die leërskare Jerusalem beskut, beskut en red, verskoon en bevry.

<span id="an_31:6">31:6</span> Bekeer julle tot Hom van wie die kinders
van Israel diep afgeval het.

<span id="an_31:7">31:7</span> Want in dié dag sal hulle elkeen sy
silwerafgode en sy goue afgode verwerp, wat julle hande vir julle tot
sonde gemaak het.

<span id="an_31:8">31:8</span> En Assur sal val deur die swaard, nie van
'n man nie; en die swaard, nie van 'n mens nie, sal hom verteer; en hy
sal voor die swaard vlug, en sy jongmanne sal dienspligtig word;

<span id="an_31:9">31:9</span> en sy rots sal uitmekaar stuif van skrik,
en sy vorste sal verskrik die banier verlaat, spreek die HERE, wat 'n
vuur het op Sion en 'n oond in Jerusalem.

<span id="an_32:1">32:1</span> Kyk, 'n koning sal regeer in
geregtigheid, en die vorste sal heers volgens reg.

<span id="an_32:2">32:2</span> En elkeen sal wees soos 'n toevlug teen
die wind en 'n skuiling teen die stortreën, soos waterstrome in 'n dor
streek, soos die skaduwee van 'n swaar rots in 'n land wat versmag.

<span id="an_32:3">32:3</span> Dan sal nie meer verblind wees die oë van
die wat sien nie; en die ore van hulle wat hoor, sal luister;

<span id="an_32:4">32:4</span> en die hart van die onbedagsames sal leer
om te verstaan, en die tong van die hakkelaars sal gou wees om duidelik
te spreek;

<span id="an_32:5">32:5</span> die dwaas sal nie meer 'n edele genoem
word nie, en van die skelm sal nie gesê word dat hy vernaam is nie.

<span id="an_32:6">32:6</span> Want 'n dwaas spreek dwaasheid en sy hart
bring onheil voort, deur goddeloosheid te bedrywe en dwaling te spreek
oor die HERE, deur die begeerte van die hongerige onvervuld te laat en
die drank van die dorstige te laat ontbreek.

<span id="an_32:7">32:7</span> En die skelm--sy middele is sleg, hy
beraam skandelike dade om die ellendiges te ruïneer met leuentaal, ook
as die behoeftige spreek wat reg is.

<span id="an_32:8">32:8</span> Maar die edele beraam edele dade, en hy
hou stand in wat edel is.

<span id="an_32:9">32:9</span> Staan op, geruste vroue, hoor my stem!
Sorgelose dogters, luister na my woord!

<span id="an_32:10">32:10</span> 'n Jaar en 'n paar dae--en julle sal
sidder, sorgelose dogters! Want dit is gedaan met die druiwe-oes, daar
sal geen insameling van vrugte kom nie.

<span id="an_32:11">32:11</span> Bewe, geruste vroue! Sidder, sorgelose
dogters! Trek julle uit, ontbloot julle en gord rougewade om julle
lendene.

<span id="an_32:12">32:12</span> Hulle slaan op die bors vanweë die
begeerlike velde, vanweë die vrugbare wingerdstok;

<span id="an_32:13">32:13</span> vanweë die akkers van my volk wat met
dorings en distels opskiet, ja, vanweë al die huise van vreugde van die
uitgelate stad.

<span id="an_32:14">32:14</span> Want die paleis is verlate, die
stadsgewoel is in eensaamheid verander; die Heuwel en die Wagtoring dien
as spelonke vir ewig, 'n vreugde vir die wilde-esels, 'n weiveld vir die
troppe vee--

<span id="an_32:15">32:15</span> totdat oor ons uitgegiet word die Gees
uit die hoogte; dan word die woestyn 'n vrugteboord, en die vrugteboord
self word vir 'n bos gereken.

<span id="an_32:16">32:16</span> En die reg woon in die woestyn, en die
geregtigheid hou verblyf in die vrugteboord.

<span id="an_32:17">32:17</span> En die werking van die geregtigheid sal
vrede wees, en die voortbrengsel van die geregtigheid rus en veiligheid
tot in ewigheid.

<span id="an_32:18">32:18</span> En my volk sal woon in 'n plek van
vrede en in veilige wonings en in plekke van ongestoorde rus.

<span id="an_32:19">32:19</span> Maar dit sal hael as die bos
inmekaarstort en die stad wegsak in die laagte.

<span id="an_32:20">32:20</span> Welgeluksalig is julle wat by alle
waters saai, wat die voet van os en esel vry laat loop!

<span id="an_33:1">33:1</span> Wee jou, verwoester, wat self nie verwoes
is nie, en troubreker teen wie nie troueloos gehandel is nie! As jy
klaar is met verwoes, sal jy verwoes word; en as jy klaar is met
troubreuk, sal hulle troueloos teen jou handel.

<span id="an_33:2">33:2</span> HERE, wees ons genadig, op U wag ons;
wees hulle arm elke môre, ja, ons verlossing in die tyd van benoudheid!

<span id="an_33:3">33:3</span> Vir die dawergeluid vlug die volke;
vanweë u verheffing word die nasies verstrooi.

<span id="an_33:4">33:4</span> Dan word julle buit weggeskraap soos
sprinkane wegskraap; soos sprinkane hardloop, hardloop hulle daarop los.

<span id="an_33:5">33:5</span> Die HERE is verhewe, want Hy woon in die
hoogte; Hy het Sion vervul met reg en geregtigheid.

<span id="an_33:6">33:6</span> En daar sal bestendigheid van jou tye
wees, 'n rykdom van volle verlossing, van wysheid en kennis; die vrees
van die HERE sal sy skat wees.

<span id="an_33:7">33:7</span> Kyk, die helde skreeu daarbuite, die
boodskappers van vrede ween bitterlik.

<span id="an_33:8">33:8</span> Die grootpaaie is verlate; die wat
padlangs trek, bly weg. Hy het die verbond verbreek, die stede gering
geag, mense nie gereken nie.

<span id="an_33:9">33:9</span> Die land treur, dit verwelk; die Líbanon
staan beskaamd, dit verkwyn; Saron het geword soos 'n woestynvlakte,
Basan en Karmel staan sonder blare.

<span id="an_33:10">33:10</span> Nou sal Ek opstaan, sê die HERE; nou
sal Ek My verhef, nou sal Ek My oprig.

<span id="an_33:11">33:11</span> Julle gaan swanger van strooi, julle
sal stoppels baar; julle geblaas is 'n vuur wat julle sal verteer.

<span id="an_33:12">33:12</span> Dan word die volke 'n kalkbrandery,
afgekapte doringbosse wat met vuur verbrand word.

<span id="an_33:13">33:13</span> Hoor, julle wat ver is, wat Ek gedoen
het; en julle wat naby is, erken my mag!

<span id="an_33:14">33:14</span> Die sondaars in Sion bewe, siddering
het die roekelose aangegryp. Hulle sê: Wie van ons kan woon by 'n
verterende vuur, wie van ons kan woon by 'n ewige gloed?

<span id="an_33:15">33:15</span> Hy wat in geregtigheid wandel en spreek
wat reg is, wat gewin deur afpersinge versmaad, wat sy hande uitskud om
geen omkoopgeskenk aan te gryp nie, wat sy oor toestop om van geen
bloedskuld te hoor nie, en sy oë sluit om wat sleg is, nie te sien nie--

<span id="an_33:16">33:16</span> hy sal op hoogtes woon, rotsvestings is
sy burg; sy brood word hom gegee, sy water is gewis.

<span id="an_33:17">33:17</span> Jou oë sal die Koning in sy skoonheid
aanskou, dit sal 'n wyd uitgestrekte land sien.

<span id="an_33:18">33:18</span> Jou hart sal die deurgestane
verskrikking oordink en sê: Waar is hy wat getel het? Waar is hy wat
geweeg het? Waar is hy wat die torings opgeskryf het?

<span id="an_33:19">33:19</span> Jy sal die onbeskaamde volk nie meer
sien nie, die volk met duister, onverstaanbare spraak, met onbegryplike
hakkeltong.

<span id="an_33:20">33:20</span> Aanskou Sion, die stad van ons
feestelike samekoms! Jou oë sal Jerusalem sien as veilige woonplek, as
tent wat nie wegtrek nie, waarvan die penne nooit meer uitgeruk word nie
en geeneen van sy toue ooit losgeskeur word nie.

<span id="an_33:21">33:21</span> Maar daar sal die HERE vir ons heerlik
wees; dit sal 'n plek van riviere wees, van breë strome; geen vloot van
roeiskepe sal daarop vaar nie, en geen trotse skip sal daaroor gaan nie.

<span id="an_33:22">33:22</span> Want die HERE is ons Regter, die HERE
is ons Aanvoerder, die HERE is ons Koning: Hy sal ons verlos.

<span id="an_33:23">33:23</span> Jou toue hang slap, hulle hou die
voetstuk van hulle mas nie styf nie, hulle ontplooi nie die banier nie;
dan word roofbuit verdeel in menigte, selfs die lammes maak buit.

<span id="an_33:24">33:24</span> En geen inwoner sal sê: Ek is siek nie;
aan die mense wat daarin woon, is die skuld vergewe.

<span id="an_34:1">34:1</span> Kom nader, o volke, om te hoor; en
nasies, luister! Laat die aarde hoor, en die volheid daarvan, die wêreld
en alles wat daaruit voortkom.

<span id="an_34:2">34:2</span> Want die toorn van die HERE is oor al die
nasies, en grimmigheid oor al hulle leërskare; Hy het hulle met die
banvloek getref, Hy het hulle oorgegee om geslag te word.

<span id="an_34:3">34:3</span> En hulle gesneuweldes sal weggewerp word,
en die stank van hulle lyke gaan op, en die berge smelt van hulle bloed.

<span id="an_34:4">34:4</span> En al die leërskare van die hemel
vergaan, en die hemel word inmekaar gerol soos 'n boek en al sy
leërskare val af soos 'n blad van die wingerdstok afval en soos vye
afval van die vyeboom.

<span id="an_34:5">34:5</span> Want my swaard het dronk geword in die
hemel; kyk, dit kom af op Edom en op die volk van my banvloek, om
geoordeel te word.

<span id="an_34:6">34:6</span> Die swaard van die HERE is vol bloed, dit
drup van vet, van die bloed van lammers en bokke, van die niervet van
ramme; want die HERE het 'n slagoffer in Bosra en 'n groot slagting in
die land Edom.

<span id="an_34:7">34:7</span> Dan val die buffels saam met hulle, en
die jong stiere saam met die stiere; en hulle land word dronk van bloed,
en hulle stof versadig van vet.

<span id="an_34:8">34:8</span> Want die HERE hou 'n dag van wraak, 'n
jaar van vergelding in die regsaak van Sion.

<span id="an_34:9">34:9</span> En sy strome sal in pik verander word en
sy stof in swawel, en sy land sal brandende pik word.

<span id="an_34:10">34:10</span> Dit sal snags of oordag nie uitgeblus
word nie; vir ewig gaan sy rook op; van geslag tot geslag lê dit woes,
vir altyd en ewig trek niemand daardeur nie.

<span id="an_34:11">34:11</span> Maar die pelikaan en die krimpvarkie
neem dit in besit, en die uil en die kraai woon daarin. En Hy sal die
riglyn van woestheid daaroor span en die skietlood van vormloosheid.

<span id="an_34:12">34:12</span> Sy edeles--daar sal hulle geen
koninkryk meer uitroep nie, en met al sy vorste is dit gedaan.

<span id="an_34:13">34:13</span> En sy paleise word begroei met dorings,
brandnekels en distels sal in sy vestings wees. En dit sal 'n lêplek van
jakkalse, 'n verblyf vir die volstruise wees.

<span id="an_34:14">34:14</span> En boskatte kom wildehonde teë, en
veldduiwels ontmoet mekaar; ook woon die naggees daar in vrede en vind
'n rusplek vir hom.

<span id="an_34:15">34:15</span> Daar maak die pylslang sy nes en lê
eiers en broei dit uit en koester haar kleintjies daar in die skaduwee;
ook sal die kuikendiewe daar bymekaarkom, die een by die ander.

<span id="an_34:16">34:16</span> Soek in die boek van die HERE en lees!
Nie een van hierdie wesens ontbreek nie, die een mis die ander nie; want
my mond--dié het dit beveel, en sy Gees--dié het hulle bymekaargebring.

<span id="an_34:17">34:17</span> En Hy het vir hulle die lot gewerp, en
sy hand het die land aan hulle met die meetsnoer uitgedeel; tot in
ewigheid sal hulle dit besit, van geslag tot geslag daarin woon.

<span id="an_35:1">35:1</span> Die woestyn en die dor land sal bly wees,
en die wildernis sal juig en bloei soos 'n narsing;

<span id="an_35:2">35:2</span> dit sal lustig bloei en juig, ja, met
gejuig en gejubel; die heerlikheid van die Líbanon is aan hom gegee, die
sieraad van Karmel en Saron; hulle dáár sal sien die heerlikheid van die
HERE, die sieraad van onse God.

<span id="an_35:3">35:3</span> Versterk die slap hande en maak die
struikelende knieë vas.

<span id="an_35:4">35:4</span> Sê aan die wat vervaard is van hart: Wees
sterk, wees nie bevrees nie! Kyk, julle God kom met wraak, met goddelike
vergelding; Hy self sal kom en julle verlos.

<span id="an_35:5">35:5</span> Dan sal die oë van die blindes geopen en
die ore van die dowes ontsluit word.

<span id="an_35:6">35:6</span> Dan sal die lamme spring soos 'n takbok,
en die tong van die stomme sal jubel; want in die woestyn breek waters
uit en strome in die wildernis.

<span id="an_35:7">35:7</span> En die gloeiende grond sal 'n waterplas
word, en die dorsland fonteine van water; in die plek van die jakkalse
waar hulle gelê en rus het, is gras met riete en biesies.

<span id="an_35:8">35:8</span> En dáár sal 'n grootpad wees en 'n weg
wat die heilige weg genoem sal word; geen onreine sal daarop voorttrek
nie, maar vir húlle sal dit wees; wie die weg bewandel--selfs die dwase
sal nie dwaal nie.

<span id="an_35:9">35:9</span> Dáár sal geen leeu wees nie, en geen
verskeurende dier sal daarop kom of daar aangetref word nie; maar die
verlostes sal daarop wandel;

<span id="an_35:10">35:10</span> en die losgekooptes van die HERE sal
teruggaan en na Sion kom met gejubel, en ewige vreugde sal op hulle hoof
wees; vreugde en blydskap sal hulle verkry, maar kommer en gesug vlug
weg.

<span id="an_36:1">36:1</span> En in die veertiende jaar van koning
Hiskía het Sánherib, die koning van Assirië, opgetrek teen al die
versterkte stede van Juda en dit verower.

<span id="an_36:2">36:2</span> Toe stuur die koning van Assirië die
rábsake uit Lagis na Jerusalem, na koning Hiskía met 'n swaar leër; en
hy het gaan staan by die watervoor van die Boonste Dam, by die grootpad
van die Bleikveld.

<span id="an_36:3">36:3</span> Daarop gaan Éljakim, die seun van Hilkía,
wat oor die paleis was, en Sebna, die skrywer, en Joa, die seun van
Asaf, die kanselier, na hom toe uit.

<span id="an_36:4">36:4</span> En die rábsake sê vir hulle: Sê tog aan
Hiskía: So spreek die groot koning, die koning van Assirië: Wat is dit
vir 'n vertroue wat jy koester?

<span id="an_36:5">36:5</span> Jy dink: Net 'n woord van die lippe is
raad en dapperheid vir die oorlog. Op wie vertrou jy nou, dat jy teen my
in opstand kom?

<span id="an_36:6">36:6</span> Kyk, jy vertrou op dié geknakte rietstok,
op Egipte, wat, as iemand daarop leun, in sy hand ingaan en dit
deurboor; so is Farao, die koning van Egipte, vir almal wat op hom
vertrou.

<span id="an_36:7">36:7</span> Maar as jy vir my sê: Ons vertrou op die
HERE onse God--is dit nie Hy wie se hoogtes en wie se altare Hiskía
verwyder het nie deur aan Juda en Jerusalem te sê: Voor hierdie altaar
moet julle buig?

<span id="an_36:8">36:8</span> Nou dan, wed tog met my heer, die koning
van Assirië, en ek sal jou twee duisend perde gee as jy vir jou ruiters
daarop kan lewer.

<span id="an_36:9">36:9</span> Hoe sal jy dan die aanval van 'n enkele
goewerneur van my heer se geringste dienaars kan afslaan? Maar jy
vertrou op Egipte vir strydwaens en perderuiters!

<span id="an_36:10">36:10</span> Het ek dan nou sonder die HERE teen
hierdie land opgetrek om dit te verwoes? Die HERE het vir my gesê: Trek
op teen hierdie land en verwoes dit.

<span id="an_36:11">36:11</span> Toe sê Éljakim en Sebna en Joa vir die
rábsake: Praat tog met u dienaars Aramees, want ons verstaan dit; en
moenie met ons Joods praat voor die ore van die manskappe wat op die
muur is nie.

<span id="an_36:12">36:12</span> Maar die rábsake het gesê: Het my heer
my na jou heer en na jou gestuur om hierdie woorde te spreek? Is dit nie
na die manne wat op die muur sit, dat hulle hul eie drek kan eet en hul
eie water kan drink saam met julle nie?

<span id="an_36:13">36:13</span> Toe gaan die rábsake staan en roep
hardop in die Joodse taal en sê: Hoor die woorde van die groot koning,
die koning van Assirië!

<span id="an_36:14">36:14</span> So sê die koning: Laat Hiskía julle nie
bedrieg nie, want hy sal julle nie kan red nie.

<span id="an_36:15">36:15</span> En Hiskía moet julle nie op die HERE
laat vertrou nie deur te sê: Die HERE sal ons sekerlik red; hierdie stad
sal nie in die hand van die koning van Assirië oorgegee word nie.

<span id="an_36:16">36:16</span> Luister nie na Hiskía nie; want so sê
die koning van Assirië: Sluit met my vriendskap en trek uit na my toe en
eet elkeen van sy wingerdstok en elkeen van sy vyeboom en drink elkeen
die water van sy put,

<span id="an_36:17">36:17</span> totdat ek kom en julle meeneem na 'n
land soos julle land, 'n land van koring en mos, 'n land van brood en
wingerde.

<span id="an_36:18">36:18</span> Laat Hiskía julle nie verlei nie deur
te sê: Die HERE sal ons red! Het die gode van die nasies elkeen sy land
gered uit die hand van die koning van Assirië?

<span id="an_36:19">36:19</span> Waar is die gode van Hamat en Arpad?
Waar die gode van Sefarváim? En het hulle miskien Samaría gered uit my
hand?

<span id="an_36:20">36:20</span> Wie is daar onder al die gode van
hierdie lande wat hulle land gered het uit my hand, dat die HERE
Jerusalem uit my hand sou red?

<span id="an_36:21">36:21</span> Maar hulle het stilgebly en hom niks
geantwoord nie; want dit was die bevel van die koning: Julle moet hom
nie antwoord nie.

<span id="an_36:22">36:22</span> Toe het Éljakim, die seun van Hilkía,
wat oor die paleis was, en Sebna, die skrywer, en Joa, die seun van
Asaf, die kanselier, met geskeurde klere by Hiskía gekom en hom die
woorde van die rábsake te kenne gegee.

<span id="an_37:1">37:1</span> En toe koning Hiskía dit hoor, het hy sy
klere geskeur en hom met 'n roukleed bedek en in die huis van die HERE
gegaan.

<span id="an_37:2">37:2</span> Daarna stuur hy Éljakim, wat oor die
paleis was, en Sebna, die skrywer, en die oudstes van die priesters, met
rouklere bedek, na die profeet Jesaja, die seun van Amos.

<span id="an_37:3">37:3</span> En hulle sê vir hom: So sê Hiskía: Vandag
is 'n dag van benoudheid en straf en lastering; want die kinders het tot
by die geboorte gekom, maar daar is geen krag om te baar nie.

<span id="an_37:4">37:4</span> Miskien sal die HERE u God die woorde
hoor van die rábsake wat deur sy heer, die koning van Assirië, gestuur
is om die lewende God te smaad, en sal Hy hom straf oor die woorde wat
die HERE u God gehoor het; hef dan 'n gebed op vir die oorblyfsel wat
nog aanwesig is.

<span id="an_37:5">37:5</span> En toe die dienaars van koning Hiskía by
Jesaja kom,

<span id="an_37:6">37:6</span> sê Jesaja vir hulle: So moet julle jul
heer antwoord: So spreek die HERE: Vrees nie vir die woorde wat jy
gehoor het, waarmee die dienaars van die koning van Assirië My gelaster
het nie.

<span id="an_37:7">37:7</span> Kyk, Ek sal 'n gees in hom gee, dat hy 'n
gerug hoor en na sy land terugtrek; en Ek sal hom in sy land deur die
swaard laat val.

<span id="an_37:8">37:8</span> Daarop het die rábsake teruggegaan en die
koning van Assirië aangetref terwyl hy besig was om teen Libna te veg;
want hy het gehoor dat hy van Lagis af weggetrek het.

<span id="an_37:9">37:9</span> En toe hy van Tírhaka, die koning van
Kus, hoor sê: Hy het uitgetrek om teen u te veg--toe hy dit hoor, stuur
hy boodskappers na Hiskía met die opdrag:

<span id="an_37:10">37:10</span> So moet julle aan Hiskía, die koning
van Juda, sê: Laat u God op wie u vertrou, u nie bedrieg nie deur te sê:
Jerusalem sal nie in die hand van die koning van Assirië oorgegee word
nie.

<span id="an_37:11">37:11</span> Kyk, u het self gehoor wat die konings
van Assirië aan al die lande gedoen het deur dit met die banvloek te
tref, en sou ú gered word?

<span id="an_37:12">37:12</span> Het die gode van die nasies wat my
vaders uitgeroei het, hulle gered--Gosan en Haran en Resef en die
kinders van Eden wat in Telássar was?

<span id="an_37:13">37:13</span> Waar is die koning van Hamat en die
koning van Arpad en die koning van die stad Sefarváim, van Hena en Iwa?

<span id="an_37:14">37:14</span> En toe Hiskía die brief uit die hand
van die boodskappers ontvang en dit gelees het, het hy opgegaan na die
huis van die HERE; en Hiskía het dit uitgesprei voor die aangesig van
die HERE,

<span id="an_37:15">37:15</span> En Hiskía het tot die HERE gebid en
gesê:

<span id="an_37:16">37:16</span> o HERE van die leërskare, God van
Israel wat op die gérubs troon! U alleen is die God van al die
koninkryke van die aarde; U het die hemel en die aarde gemaak.

<span id="an_37:17">37:17</span> o HERE, neig u oor en luister! HERE,
open u oë en kyk en hoor al die woorde van Sánherib, wat hy gestuur het
om die lewende God te smaad!

<span id="an_37:18">37:18</span> Waarlik, HERE, die konings van Assirië
het al die lande en hulle gebied verwoes

<span id="an_37:19">37:19</span> en hulle gode in die vuur gegooi; want
dit was geen gode nie, maar werk van mensehande, hout en klip--daarom
kon hulle dié vernietig.

<span id="an_37:20">37:20</span> HERE onse God, verlos ons dan nou uit
sy hand, sodat al die koninkryke van die aarde kan weet dat U, HERE, dit
alleen is.

<span id="an_37:21">37:21</span> Toe laat Jesaja, die seun van Amos, vir
Hiskía weet: So spreek die HERE, die God van Israel: Wat jy tot My gebid
het aangaande Sánherib, die koning van Assirië, het Ek gehoor.

<span id="an_37:22">37:22</span> Dit is die woord wat die HERE oor hom
gespreek het: Die jonkvrou, die dogter van Sion, verag jou, bespot jou;
agter jou skud die dogter van Jerusalem die hoof.

<span id="an_37:23">37:23</span> Wie het jy gesmaad en gelaster? En teen
wie het jy die stem verhef en jou oë hoogmoedig opgehef? Teen die
Heilige van Israel!

<span id="an_37:24">37:24</span> Deur jou dienaars het jy die HERE
gesmaad en gesê: Met die menigte van my strydwaens het ek geklim op die
hoogte van die berge, die uithoeke van die Líbanon, en ek wil sy statige
seders, die keur van sy sipresse, omkap en deurdring tot sy uiterste
hoogte, sy bos wat is soos 'n tuin.

<span id="an_37:25">37:25</span> Ék het gegrawe en water gedrink en laat
met die sool van my voete al die strome van Egipte opdroog.

<span id="an_37:26">37:26</span> Het jy dit nie gehoor nie? Van lankal
het Ek dit berei, van die dae van die voortyd af dit beskik. Nou het Ek
dit laat kom, dat jy versterkte stede tot puinhope kom verwoes.

<span id="an_37:27">37:27</span> En hulle inwoners was magteloos, het
verskrik en beskaamd gestaan; hulle was soos plante van die veld en
groen grassies, soos gras van die dakke en 'n koringland voordat dit are
skiet.

<span id="an_37:28">37:28</span> Maar Ek ken jou sit en jou uitgang en
jou ingang en hoe jy teen My raas.

<span id="an_37:29">37:29</span> Omdat jy teen My raas en jou trotsheid
opgekom het in my ore, daarom sal Ek my haak in jou neus sit en my toom
tussen jou lippe en jou terugbring met die pad waarmee jy gekom het.

<span id="an_37:30">37:30</span> En dit sal vir jou die teken wees: Eet
hierdie jaar wat vanself opslaan, en in die tweede jaar wat dan nog
opkom; maar in die derde jaar--saai en oes, en plant wingerde en eet die
vrugte daarvan.

<span id="an_37:31">37:31</span> Dan sal die vrygeraaktes wat oorgebly
het van die huis van Juda, weer wortel skiet ondertoe en vrugte dra
boontoe.

<span id="an_37:32">37:32</span> Want uit Jerusalem sal 'n oorblyfsel
uitgaan en vrygeraaktes van die berg Sion. Die ywer van die HERE van die
leërskare sal dit doen.

<span id="an_37:33">37:33</span> Daarom, so sê die HERE aangaande die
koning van Assirië: Hy sal in hierdie stad nie inkom en daar geen pyl in
skiet nie en dit met geen skild aanval en daar geen wal teen opwerp nie.

<span id="an_37:34">37:34</span> Met die pad wat hy gekom het, sal hy
teruggaan; maar in hierdie stad sal hy nie inkom nie, spreek die HERE.

<span id="an_37:35">37:35</span> En Ek sal hierdie stad beskut om dit te
verlos, om My en om my kneg Dawid ontwil.

<span id="an_37:36">37:36</span> Toe het die engel van die HERE
uitgetrek en in die laer van Assirië honderd vyf en tagtig duisend
verslaan. En toe hulle die môre vroeg hul klaarmaak--was dit almal dooie
liggame.

<span id="an_37:37">37:37</span> En Sánherib, die koning van Assirië,
het opgebreek en weggetrek en teruggegaan en in Ninevé gebly.

<span id="an_37:38">37:38</span> En toe hy hom neerbuig in die tempel
van sy god Nisrog, het sy seuns Adramméleg en Saréser hom met die swaard
neergeslaan. Maar hulle het ontvlug na die land Ararat; en sy seun
Esar-Haddon het koning geword in sy plek.

<span id="an_38:1">38:1</span> In dié dae het Hiskía dodelik siek
geword; en die profeet Jesaja, die seun van Amos, het by hom gekom en
vir hom gesê: So spreek die HERE: Gee bevel aan jou huis, want jy sal
sterwe en nie lewe nie.

<span id="an_38:2">38:2</span> Toe draai Hiskía sy gesig na die muur, en
hy het tot die HERE gebid

<span id="an_38:3">38:3</span> en gesê: Ag, HERE, dink tog daaraan dat
ek voor u aangesig in trou en met 'n volkome hart gewandel het en gedoen
het wat goed is in u oë. En Hiskía het bitterlik geween.

<span id="an_38:4">38:4</span> Toe het die woord van die HERE tot Jesaja
gekom en gesê:

<span id="an_38:5">38:5</span> Gaan sê vir Hiskía: So spreek die HERE,
die God van jou vader Dawid: Ek het jou gebed gehoor, jou trane gesien;
kyk, Ek sal vyftien jaar by jou dae byvoeg,

<span id="an_38:6">38:6</span> en Ek sal jou uit die hand van die koning
van Assirië red en ook hierdie stad; en Ek sal hierdie stad beskut.

<span id="an_38:7">38:7</span> En dit sal vir jou die teken wees van die
kant van die HERE, dat die HERE hierdie woord wat Hy gespreek het, sal
volbring:

<span id="an_38:8">38:8</span> Kyk, Ek sal die skaduwee op die grade wat
dit gedaal het deur die son op die grade van Agas se sonnewyser, laat
teruggaan, tien grade agteruit. En die son het tien grade teruggegaan op
die grade wat dit gedaal het.

<span id="an_38:9">38:9</span> Geskrif van Hiskía, die koning van Juda,
toe hy siek was en van sy siekte gesond geword het.

<span id="an_38:10">38:10</span> Ek het gesê: In die bloei van my dae
moet ek heengaan in die poorte van die doderyk; ek word beroof van my
orige jare.

<span id="an_38:11">38:11</span> Ek het gesê: Ek sal die HERE nie sien
nie, die HERE, in die land van die lewendes; ek sal die mense nie meer
aanskou onder die inwoners van die wêreld nie.

<span id="an_38:12">38:12</span> My woning is opgebreek en van my af
weggevoer soos 'n herderstent; ek het my lewe opgerol soos 'n wewer sy
weefsel; Hy sny my van die wewersbalk af; van dag tot nag gee U my prys.

<span id="an_38:13">38:13</span> Bring ek myself tot bedaring tot die
môre--soos 'n leeu só verbreek Hy al my beendere; van dag tot nag gee U
my prys.

<span id="an_38:14">38:14</span> Soos 'n swaweltjie of kraanvoël, so het
ek gepiep; ek het gekir soos 'n duif; my oë het dof gekyk na bo: HERE,
ek is benoud, wees U my Borg!

<span id="an_38:15">38:15</span> Wat sal ek spreek, aangesien Hy my dit
beloof het en Hy self dit gedoen het? Ek sal soetjies voortgaan al my
jare vanweë die bitterheid van my siel.

<span id="an_38:16">38:16</span> Here, by hierdie dinge leef 'n mens, en
geheel en al is daarin die lewe van my gees: laat my dan gesond word en
laat my lewe!

<span id="an_38:17">38:17</span> Kyk, tot heil het die bitter, ja,
bitter lyde my geword; maar U, U het my siel liefgehad en getrek uit die
kuil van vernietiging. Want U het al my sondes agter u rug gewerp.

<span id="an_38:18">38:18</span> Want die doderyk sal U nie loof nie,
die dood U nie prys nie; die wat in die kuil neerdaal, sal op u trou nie
hoop nie.

<span id="an_38:19">38:19</span> Die lewende, die lewende, dié sal U
loof, soos ek vandag; die vader maak aan die kinders u trou bekend.

<span id="an_38:20">38:20</span> Die HERE staan gereed om my te verlos;
daarom sal ons op my snaarinstrumente speel al die dae van ons lewe, by
die huis van die HERE.

<span id="an_38:21">38:21</span> En Jesaja het gesê: Laat hulle 'n
vyekoek neem en dit op die sweer sit, dat hy gesond kan word.

<span id="an_38:22">38:22</span> En Hiskía het gesê: Wat is die teken
dat ek na die huis van die HERE sal opgaan?

<span id="an_39:1">39:1</span> In dié tyd het Meródag Báladan, die seun
van Báladan, die koning van Babel, 'n brief en 'n geskenk aan Hiskía
gestuur; want hy het gehoor dat hy siek was en gesond geword het.

<span id="an_39:2">39:2</span> En Hiskía was bly oor hulle en het hulle
sy skathuis laat sien, die silwer en die goud en die speserye en die
kosbare olie en sy hele wapenhuis en alles wat te vinde was in sy
skatkamers; daar was niks in sy huis of in sy hele ryk wat Hiskía hulle
nie laat sien het nie.

<span id="an_39:3">39:3</span> Toe kom die profeet Jesaja na koning
Hiskía en sê vir hom: Wat het hierdie manne gesê en waarvandaan het
hulle na u gekom? En Hiskía antwoord: Uit 'n ver land het hulle na my
gekom, uit Babel.

<span id="an_39:4">39:4</span> En hy sê: Wat het hulle in u huis gesien?
En Hiskía antwoord: Hulle het alles gesien wat in my huis is; daar is
niks in my skatkamers wat ek hulle nie laat sien het nie.

<span id="an_39:5">39:5</span> Toe sê Jesaja vir Hiskía: Hoor die woord
van die HERE van die leërskare:

<span id="an_39:6">39:6</span> Kyk, daar kom dae dat alles wat in jou
huis is en wat jou vaders opgehoop het tot vandag toe, na Babel
weggevoer sal word; daar sal niks oorbly nie, sê die HERE.

<span id="an_39:7">39:7</span> En van jou seuns wat uit jou sal
voortkom, wat jy sal verwek, sal hulle neem, dat hulle hofdienaars word
in die paleis van die koning van Babel.

<span id="an_39:8">39:8</span> Toe sê Hiskía vir Jesaja: Die woord van
die HERE wat u gespreek het, is goed. Ook sê hy: Daar sal tog vrede en
bestendigheid wees in my dae!

<span id="an_40:1">40:1</span> Troos, troos my volk, sê julle God.

<span id="an_40:2">40:2</span> Spreek na die hart van Jerusalem, en roep
haar toe dat haar stryd verby is, dat haar skuld betaal is, dat sy uit
die hand van die HERE dubbel ontvang het vir al haar sondes.

<span id="an_40:3">40:3</span> 'n Stem van een wat roep: Berei in die
woestyn die weg van die HERE; maak gelyk in die wildernis 'n grootpad
vir onse God!

<span id="an_40:4">40:4</span> Elke dal moet opgevul en elke berg en
heuwel klein gemaak word; en die bult moet 'n gelykte en die rotsagtige
plekke 'n laagte word.

<span id="an_40:5">40:5</span> En die heerlikheid van die HERE sal
geopenbaar word, en alle vlees tesame sal dit sien: want die mond van
die HERE het dit gespreek.

<span id="an_40:6">40:6</span> 'n Stem sê: Roep! En hy vra: Wat moet ek
roep? Alle vlees is gras, en al sy aanvalligheid soos 'n blom van die
veld.

<span id="an_40:7">40:7</span> Die gras verdor, die blom verwelk as die
asem van die HERE daarin blaas. Voorwaar, die volk is gras!

<span id="an_40:8">40:8</span> Die gras verdor, die blom verwelk; maar
die woord van onse God hou stand in ewigheid.

<span id="an_40:9">40:9</span> o Sion, verkondiger van goeie boodskap,
klim op 'n hoë berg! o Jerusalem, verkondiger van goeie boodskap, hef
jou stem op met mag; hef dit op, wees nie bevrees nie! Sê aan die stede
van Juda: Hier is julle God!

<span id="an_40:10">40:10</span> Kyk, die Here HERE sal kom as 'n
Sterke, en sy arm sal heers; kyk, sy loon is by Hom, en sy beloning is
voor sy aangesig.

<span id="an_40:11">40:11</span> Hy sal sy kudde laat wei soos 'n
herder; Hy sal die lammers in sy arm vergader en aan sy bors dra; die
lammerooie sal Hy saggies lei.

<span id="an_40:12">40:12</span> Wie het die waters met die holte van sy
hand afgemeet, en van die hemele met 'n span die maat geneem, en in 'n
drieling die stof van die aarde opgevang, en die berge geweeg met 'n
weegtoestel en die heuwels met 'n weegskaal?

<span id="an_40:13">40:13</span> Wie het die Gees van die HERE bestier
en as sy raadsman Hom onderrig?

<span id="an_40:14">40:14</span> Met wie het Hy raad gehou, dat dié Hom
verstand sou gee en Hom sou leer aangaande die pad van die reg, en Hom
kennis sou leer en Hom bekend maak die weg van volledige insig?

<span id="an_40:15">40:15</span> Kyk, die nasies is soos 'n druppel aan
die emmer, en soos 'n stoffie aan die weegskaal word hulle gereken. Kyk,
Hy hef die eilande op soos 'n stoffie!

<span id="an_40:16">40:16</span> En die Líbanon is nie genoeg as
brandhout en sy wild nie genoeg as brandoffer nie.

<span id="an_40:17">40:17</span> Al die nasies is voor Hom soos niks: as
niks en nietigheid word hulle by Hom gereken.

<span id="an_40:18">40:18</span> By wie wil julle God dan vergelyk? Of
watter gelykenis naas Hom stel?

<span id="an_40:19">40:19</span> Die ambagsman giet 'n beeld, en die
goudsmid trek dit oor met goud en smelt silwerkettings.

<span id="an_40:20">40:20</span> Wie te arm is vir so 'n offergawe, kies
'n stuk hout wat nie vergaan nie; hy soek vir hom 'n kunsvaardige
ambagsman om 'n beeld op te rig wat nie wankel nie.

<span id="an_40:21">40:21</span> Weet julle nie? Hoor julle nie? Is dit
julle nie van die begin af bekend gemaak nie? Het julle nie op die
fondamente van die aarde gelet nie?

<span id="an_40:22">40:22</span> Hy sit bo die kring van die aarde, en
die bewoners daarvan is soos sprinkane; Hy span die hemele uit soos 'n
dun doek en sprei dit uit soos 'n tent om in te woon.

<span id="an_40:23">40:23</span> Hy maak die vorste tot niet, die
heersers van die aarde verander Hy in nietigheid;

<span id="an_40:24">40:24</span> skaars is hulle geplant, skaars is
hulle gesaai, skaars wortel hulle stam in die grond, of Hy blaas op
hulle, sodat hulle verdor, en die storm voer hulle weg soos 'n stoppel.

<span id="an_40:25">40:25</span> By wie sal julle My dan vergelyk, dat
Ek net so kan wees? sê die Heilige.

<span id="an_40:26">40:26</span> Slaan julle oë op in die hoogte en kyk!
Wie het hierdie dinge geskape? Hy laat hulle leërskare uittrek volgens
getal, Hy roep hulle almal by die naam, vanweë die grootheid van kragte
en omdat Hy sterk van vermoë is; daar word nie een gemis nie.

<span id="an_40:27">40:27</span> Waarom sê jy dan, o Jakob, en spreek
jy, o Israel: My weg is vir die HERE verborge, en my reg gaan by my God
verby?

<span id="an_40:28">40:28</span> Weet jy dit nie? Of het jy dit nie
gehoor nie? 'n Ewige God is die HERE, Skepper van die eindes van die
aarde; Hy word nie moeg of mat nie; daar is geen deurgronding van sy
verstand nie.

<span id="an_40:29">40:29</span> Hy gee die vermoeide krag en
vermenigvuldig sterkte vir die wat geen kragte het nie.

<span id="an_40:30">40:30</span> Die jonges word moeg en mat, en die
jongmanne struikel selfs;

<span id="an_40:31">40:31</span> maar die wat op die HERE wag, kry nuwe
krag; hulle vaar op met vleuels soos die arende; hulle hardloop en word
nie moeg nie, hulle wandel en word nie mat nie.

<span id="an_41:1">41:1</span> Luister in stilte na My, o eilande, en
laat die volke nuwe krag kry; laat hulle aankom, laat hulle dan spreek;
laat ons saam na die gereg gaan.

<span id="an_41:2">41:2</span> Wie het hom uit die Ooste verwek vir wie
die oorwinning tegemoet tree by elke voetstap? Wie gee nasies aan hom
oor en laat hom konings vertrap, wie se swaard hulle maak soos stof, wie
se boog hulle maak soos 'n dwarrelende stoppel,

<span id="an_41:3">41:3</span> dat hy hulle agtervolg, ongehinderd
verbytrek, die pad met sy voete nie betree nie?

<span id="an_41:4">41:4</span> Wie het dit gedoen en tot stand gebring?
Hy wat die geslagte roep van die begin af; Ek, die HERE, die Eerste, en
by die laaste is Ek dieselfde.

<span id="an_41:5">41:5</span> Die eilande het dit gesien en gevrees,
die eindes van die aarde het gebewe; hulle het nader gekom en
toegestroom.

<span id="an_41:6">41:6</span> Die een het die ander gehelp en aan sy
metgesel gesê: Wees sterk!

<span id="an_41:7">41:7</span> En die ambagsman het die goudsmid
versterk, hy wat met die hamer plat slaan, hom wat op die aambeeld
slaan, terwyl hy van die soldeersel sê: Dit is goed! Daarna slaan hy dit
vas met spykers, dat dit nie wankel nie.

<span id="an_41:8">41:8</span> Maar jy, Israel, my kneg, Jakob, wat Ek
uitverkies het, nageslag van Abraham, my vriend,

<span id="an_41:9">41:9</span> jy, wat Ek gegryp het van die eindes van
die aarde en van sy uithoeke geroep het, en Ek het aan jou gesê: Jy is
my kneg; jou het Ek uitverkies en jou nie verwerp nie.

<span id="an_41:10">41:10</span> Wees nie bevrees nie, want Ek is met
jou; kyk nie angstig rond nie, want Ek is jou God. Ek versterk jou, ook
help Ek jou, ook ondersteun Ek jou met my reddende regterhand.

<span id="an_41:11">41:11</span> Kyk, hulle almal sal beskaamd staan en
in die skande kom wat op jou toornig is; hulle sal word soos niks, en
jou teëparty sal omkom.

<span id="an_41:12">41:12</span> Jy sal hulle soek, maar hulle nie vind
nie--die manne wat met jou twis; hulle sal word soos niks en soos 'n
nietige ding--die manne wat teen jou oorlog voer.

<span id="an_41:13">41:13</span> Want Ek, die HERE jou God, gryp jou
regterhand aan, Ek wat vir jou sê: Wees nie bevrees nie, Ek help jou.

<span id="an_41:14">41:14</span> Wees nie bevrees nie, wurmpie Jakob,
volkie Israel! Ék help jou, spreek die HERE, en jou Losser is die
Heilige van Israel.

<span id="an_41:15">41:15</span> Kyk, Ek maak jou tot 'n skerp, nuwe
dorsslee wat baie tande het: jy sal berge dors en fyn maal, en heuwels
maak soos kaf.

<span id="an_41:16">41:16</span> Jy sal hulle uitwan, en die wind sal
hulle wegneem en die storm hulle verstrooi; maar jy sal juig in die
HERE, jou beroem op die Heilige van Israel.

<span id="an_41:17">41:17</span> Die ellendiges en behoeftiges soek
water, maar daar is nie; hulle tong verdroog van dors; Ek, die HERE, sal
hulle verhoor; Ek, die God van Israel, sal hulle nie verlaat nie.

<span id="an_41:18">41:18</span> Ek sal riviere op die kaal heuwels
oopmaak en fonteine in die laagtes; Ek sal die woestyn 'n waterplas maak
en die dor land waterbronne.

<span id="an_41:19">41:19</span> Ek sal in die woestyn gee die seder,
die akasia en die mirt en die wilde-olyfboom; Ek sal in die wildernis
plant die sipres, die plataan en die denneboom, dié almal;

<span id="an_41:20">41:20</span> sodat hulle almal saam kan sien en
beken en opmerk en verstaan dat die hand van die HERE dit gedoen het en
die Heilige van Israel dit geskape het.

<span id="an_41:21">41:21</span> Bring julle regsaak voor, sê die HERE;
bring julle bewysgronde aan, sê die Koning van Jakob.

<span id="an_41:22">41:22</span> Laat hulle aanbring en ons te kenne gee
wat gaan gebeur! Gee te kenne die vorige dinge, hoedanig hulle was,
sodat ons daarop kan ag gee en van die afloop daarvan kan kennis neem.
Of laat ons die toekomende dinge hoor!

<span id="an_41:23">41:23</span> Gee te kenne dinge wat later sal kom,
sodat ons kan weet dat julle gode is; ja, doen goed of doen kwaad, dat
ons verbaas kan staan en dit saam kan sien.

<span id="an_41:24">41:24</span> Kyk, julle is niks, en julle werk is
niks; 'n gruwel is hy wat julle uitkies.

<span id="an_41:25">41:25</span> Ek het uit die Noorde een verwek, en hy
het gekom; van die opgang van die son af een wat my Naam sal aanroep; en
hy kom oor die owerstes soos oor modder, en soos 'n pottebakker die klei
trap.

<span id="an_41:26">41:26</span> Wie het dit te kenne gegee van die
begin af, dat ons daar kennis van kan neem; of vantevore al, dat ons kan
sê: Hy het reg? Ja, daar is niemand wat dit te kenne gee, ja, niemand
wat dit laat hoor, ja, niemand wat julle woorde hoor nie.

<span id="an_41:27">41:27</span> As die Eerste sê Ek aan Sion: Hier,
hier is dit! En aan Jerusalem gee Ek 'n verkondiger van goeie boodskap.

<span id="an_41:28">41:28</span> En Ek kyk rond, maar daar is niemand
nie; en onder hulle, maar daar is geen raadgewer, dat Ek hulle kan vra
en hulle antwoord kan gee nie.

<span id="an_41:29">41:29</span> Kyk, hulle is almal niks, hulle werke
is niks, wind en nietigheid is hulle gegote beelde.

<span id="an_42:1">42:1</span> Daar is my Kneg wat Ek ondersteun, my
Uitverkorene in wie my siel 'n welbehae het. Ek het my Gees op Hom gelê;
Hy sal die reg na die nasies uitbring.

<span id="an_42:2">42:2</span> Hy sal nie skreeu of uitroep of sy stem
op die straat laat hoor nie.

<span id="an_42:3">42:3</span> Die geknakte riet sal Hy nie verbreek en
die dowwe lamppit nie uitblus nie; met getrouheid sal Hy die reg
uitbring.

<span id="an_42:4">42:4</span> Hy sal nie dof brand of geknak word,
totdat Hy die reg op aarde gegrond het nie; en die eilande wag op sy
leer.

<span id="an_42:5">42:5</span> So sê God, die HERE, wat die hemele
geskape en hulle uitgesprei het, die aarde uitgespan het saam met wat
daaruit voortkom, wat aan die aardbewoners die asem gee en die gees aan
wie daarop wandel:

<span id="an_42:6">42:6</span> Ek, die HERE, het U geroep in
geregtigheid, en Ek vat u hand en behoed U en gee U as 'n verbond van
die volk, as 'n lig van die nasies,

<span id="an_42:7">42:7</span> om blinde oë te open; om gevangenes uit
die kerker uit te lei, uit die gevangenis diegene wat in die duisternis
sit.

<span id="an_42:8">42:8</span> Ek is die HERE, dit is my Naam; en my eer
sal Ek aan geen ander gee, of ook my lof aan die gesnede beelde nie.

<span id="an_42:9">42:9</span> Kyk, die vorige dinge het gekom, en nuwe
dinge verkondig Ek; voordat hulle uitspruit, laat Ek julle dit hoor.

<span id="an_42:10">42:10</span> Sing tot eer van die HERE 'n nuwe lied,
sy lof van die einde van die aarde af--julle wat op die see vaar, en
alles wat daarin is, eilande en bewoners daarvan.

<span id="an_42:11">42:11</span> Laat die woestyn en sy stede uitroep,
die dorpe waar Kedar woon! Laat die rotsbewoners jubel, van die top van
die berge af skreeu!

<span id="an_42:12">42:12</span> Laat hulle aan die HERE die eer gee en
sy lof in die eilande verkondig!

<span id="an_42:13">42:13</span> Die HERE sal uittrek soos 'n held; Hy
sal die ywer opwek soos 'n krygsman; Hy sal die strydkreet aanhef, ja
uitskreeu, teen sy vyande Hom as held openbaar.

<span id="an_42:14">42:14</span> Ek het baie lank geswyg, My stil gehou,
My bedwing. Ek sal uitskreeu soos een wat baar, Ek sal hard asemhaal en
hyg tegelykertyd.

<span id="an_42:15">42:15</span> Ek sal berge en heuwels woes maak en al
hulle plante laat verdroog; en Ek sal riviere tot eilande maak en
waterplasse laat opdroog.

<span id="an_42:16">42:16</span> En Ek sal blindes lei op 'n weg wat
hulle nie ken nie, hulle laat loop op paaie wat vir hulle onbekend is;
Ek sal die duisternis lig maak voor hulle uit en die hobbelagtige plekke
gelyktes. Dit is die dinge wat Ek doen en nie nalaat nie.

<span id="an_42:17">42:17</span> Maar die wat op gesnede beelde vertrou,
wat aan gegote beelde sê: Julle is ons gode--dié sal agteruitwyk, diep
beskaamd staan.

<span id="an_42:18">42:18</span> Hoor, julle dowes, en kyk, julle
blindes, om te kan sien.

<span id="an_42:19">42:19</span> Wie is blind buiten my kneg en doof
soos my boodskapper wat Ek stuur? Wie is blind soos die vertroude
vriend, en blind soos die kneg van die HERE?

<span id="an_42:20">42:20</span> Jy het wel baie dinge gesien, maar daar
geen ag op gegee nie; die ore oop gehad, maar jy hoor nie.

<span id="an_42:21">42:21</span> Dit het die HERE behaag ter wille van
sy geregtigheid om die onderwysing groot en heerlik te maak.

<span id="an_42:22">42:22</span> En tog is dit 'n beroofde en
geplunderde volk; hulle is almal gebonde in kerkers, verborge in
gevangenisse; hulle het 'n buit geword sonder dat iemand red, 'n
plundering sonder dat iemand sê: Gee terug!

<span id="an_42:23">42:23</span> Wie onder julle luister na hierdie
dinge? Wie merk op, hoor dit ook vir die toekoms?

<span id="an_42:24">42:24</span> Wie het Jakob oorgegee as 'n plundering
en Israel aan die berowers? Is dit nie die HERE teen wie ons gesondig
het nie? En hulle wou in sy weë nie wandel nie en het na sy wet nie
geluister nie.

<span id="an_42:25">42:25</span> Daarom het Hy oor hulle uitgestort die
gloed van sy toorn en die geweld van die oorlog; en dit het hulle rondom
aan die brand gesteek, maar hulle het dit nie bemerk nie; en dit het
hulle gebrand, maar hulle het dit nie ter harte geneem nie.

<span id="an_43:1">43:1</span> Maar nou, so sê die HERE, jou Skepper, o
Jakob, en jou Formeerder, o Israel: Wees nie bevrees nie, want Ek het
jou verlos; Ek het jou by jou naam geroep; jy is myne!

<span id="an_43:2">43:2</span> As jy deur die water gaan, is Ek by jou;
en deur die riviere--hulle sal jou nie oorstroom nie; as jy deur vuur
gaan, sal jy jou nie skroei nie, en die vlam sal jou nie brand nie.

<span id="an_43:3">43:3</span> Want Ek is die HERE, jou God, die Heilige
van Israel, jou Heiland; Ek het Egipte gegee as losprys vir jou, Kus en
Seba in jou plek.

<span id="an_43:4">43:4</span> Omdat jy kostelik is in my oë, hooggeag
is, en Ek jou liefhet, daarom gee Ek mense in jou plek en volke vir jou
lewe.

<span id="an_43:5">43:5</span> Wees nie bevrees nie, want Ek is met jou;
Ek sal jou geslag van die ooste af aanbring en jou versamel van die
weste af.

<span id="an_43:6">43:6</span> Ek sal sê aan die noorde: Gee! en aan die
suide: Hou nie terug nie! Bring my seuns van ver, en my dogters van die
einde van die aarde af,

<span id="an_43:7">43:7</span> elkeen wat na my Naam genoem is en wat Ek
geskape het tot my eer, wat Ek geformeer, wat Ek ook gemaak het.

<span id="an_43:8">43:8</span> Bring uit die volk wat blind is en tog oë
het, en die dowes wat ore het.

<span id="an_43:9">43:9</span> Al die nasies het saam vergader, en die
volke is versamel. Wie onder hulle kan sulke dinge verkondig? En laat
hulle ons die vorige dinge bekend maak! Laat hulle hul getuies bring,
dat hulle in die gelyk gestel kan word; en laat hulle hoor en sê: Dit is
die waarheid!

<span id="an_43:10">43:10</span> Júlle is my getuies, spreek die HERE,
en my kneg wat Ek uitverkies het, sodat julle kan weet en My kan glo en
insien dat dit Ek is--voor My is geen God geformeer nie, en ná My sal
daar geeneen wees nie.

<span id="an_43:11">43:11</span> Ek, Ek is die HERE, en daar is geen
Heiland buiten My nie.

<span id="an_43:12">43:12</span> Ék het verkondig en verlos en dit laat
hoor, en daar was geen ander god onder julle nie; en julle is my
getuies, spreek die HERE, en Ek is God.

<span id="an_43:13">43:13</span> Ook van vandag af is Ek dit, en niemand
red uit my hand nie; Ek werk, en wie kan dit keer?

<span id="an_43:14">43:14</span> So sê die HERE, jou Losser, die Heilige
van Israel: Om julle ontwil het Ek na Babel gestuur, en Ek sal hulle
almal as vlugtelinge laat afdaal, naamlik die Chaldeërs, in die skepe
waarop hulle gejuig het.

<span id="an_43:15">43:15</span> Ek is die HERE, julle Heilige; die
Skepper van Israel, julle Koning.

<span id="an_43:16">43:16</span> So sê die HERE wat in die see 'n weg en
in die sterk waters 'n pad gemaak het,

<span id="an_43:17">43:17</span> wat waens en perde, leërmag en held
laat uittrek het; tesame lê hulle, hulle sal nie opstaan nie; hulle is
uitgeblus, soos 'n lamppit uitgedoof.

<span id="an_43:18">43:18</span> Dink nie aan die vorige dinge nie, en
slaan geen ag op wat vroeër gebeur het nie.

<span id="an_43:19">43:19</span> Kyk, Ek gaan iets nuuts maak; nou sal
dit uitspruit; sal julle dit nie merk nie? Ja, Ek maak 'n pad in die
woestyn, riviere in die wildernis.

<span id="an_43:20">43:20</span> Die wilde diere van die veld sal My
eer, die jakkalse en die volstruise; want Ek gee waters in die woestyn,
riviere in die wildernis om my volk, my uitverkorene, te laat drink.

<span id="an_43:21">43:21</span> Die volk wat Ek vir My geformeer het,
hulle sal my lof verkondig.

<span id="an_43:22">43:22</span> Nogtans het jy My nie aangeroep, o
Jakob, dat jy jou vir My sou vermoei het nie, o Israel!

<span id="an_43:23">43:23</span> Jy het vir My nie gebring die kleinvee
van jou brandoffers nie, en met jou slagoffers het jy My nie geëer nie;
Ek het jou geen oorlas aangedoen met spysoffers en jou nie vermoei met
wierook nie.

<span id="an_43:24">43:24</span> Jy het vir My geen kalmoes met geld
gekoop en met die vet van jou slagoffers My nie verkwik nie; maar jy het
My oorlas aangedoen met jou sondes, jy het My vermoei met jou
ongeregtighede.

<span id="an_43:25">43:25</span> Ek, Ek is dit wat jou oortredinge
uitdelg om My ontwil, en aan jou sondes dink Ek nie.

<span id="an_43:26">43:26</span> Maak My indagtig; laat ons teen mekaar
pleit; vertel jy, dat jy in die gelyk gestel kan word.

<span id="an_43:27">43:27</span> Jou eerste vader het gesondig, en jou
tolke het teen My oortree.

<span id="an_43:28">43:28</span> So het Ek dan heilige vorste ontheilig
en Jakob aan die banvloek oorgegee en Israel aan beskimpinge.

<span id="an_44:1">44:1</span> Maar luister nou, my kneg Jakob, en
Israel wat Ek uitverkies het!

<span id="an_44:2">44:2</span> So sê die HERE, jou Maker en jou
Formeerder van die moederskoot af, wat jou help: Wees nie bevrees nie,
Jakob, my kneg, en Jesúrun wat Ek uitverkies het!

<span id="an_44:3">44:3</span> Want Ek sal water giet op die dorsland en
strome op die droë grond; Ek sal my Gees op jou kroos giet en my seën op
jou nakomelinge.

<span id="an_44:4">44:4</span> En hulle sal uitspruit tussen die gras
in, soos wilgerbome by waterlope.

<span id="an_44:5">44:5</span> Die een sal sê: Ek behoort aan die HERE;
en die ander sal die naam van Jakob uitroep; en die ander sal met sy
hand skrywe: Ek behoort aan die HERE, en hom met die erenaam Israel
noem.

<span id="an_44:6">44:6</span> So sê die HERE, die Koning van Israel en
sy Losser, die HERE van die leërskare: Ek is die Eerste, en Ek is die
Laaste, en buiten My is daar geen God nie.

<span id="an_44:7">44:7</span> En wie roep soos Ek--laat hom dit dan te
kenne gee en aan My voorlê--vandat Ek die volk van die ou tyd gegrond
het? En laat hulle die toekomstige dinge en wat sal gebeur, te kenne
gee.

<span id="an_44:8">44:8</span> Wees nie verskrik nie, en moenie bewe
nie! Het Ek jou dit nie lank tevore laat hoor en te kenne gegee nie? En
júlle is my getuies! Is daar 'n God buiten My? Ja, daar is geen
rotssteen nie; Ek ken geeneen nie.

<span id="an_44:9">44:9</span> Hulle wat gesnede beelde maak, is almal
nietigheid, en hulle lieflinge bring geen voordeel nie; en hulle
getuies--dié sien niks en weet niks, sodat hulle beskaamd staan.

<span id="an_44:10">44:10</span> Wie maak 'n god en giet 'n beeld wat
geen voordeel aanbring nie?

<span id="an_44:11">44:11</span> Kyk, al sy aanhangers sal beskaamd
staan; en die ambagsmanne is uit die mense! Laat hulle almal
bymekaarkom, gaan staan, verskrik wees, tesame beskaamd staan!

<span id="an_44:12">44:12</span> Die ystersmid het 'n byl en werk in die
gloed; en hy maak hom met hamers en bewerk hom met sy sterk arm; daarby
word hy honger en het geen krag nie; drink hy geen water nie, dan word
hy moeg.

<span id="an_44:13">44:13</span> Die timmerman span 'n lyn; hy trek hom
af met 'n potlood; hy bewerk hom met skawe en teken hom met 'n passer en
maak hom na die beeltenis van 'n man, na die skoonheid van 'n mens, om
in 'n huis te woon.

<span id="an_44:14">44:14</span> Een gaan sederbome afkap, en hy neem 'n
steeneik of 'n eikeboom en laat een vir hom opgroei onder die bome van
die bos. Hy het 'n pynboom geplant, en die reën het dit grootgemaak.

<span id="an_44:15">44:15</span> Dan dien dit die mens as brandhout, en
hy neem daarvan en maak hom warm; ook steek hy dit aan die brand en bak
brood; ook maak hy daar 'n god van en buig hom daarvoor neer; hy maak
daar 'n gesnede beeld van en kniel daarvoor neer.

<span id="an_44:16">44:16</span> Die helfte daarvan het hy in die vuur
verbrand: by die een helfte eet hy vleis, hy maak braaivleis klaar en
word versadig; ook maak hy hom warm en sê: Ha, ek het warm geword, ek
het vuur gesien!

<span id="an_44:17">44:17</span> En van wat oor is, maak hy 'n god, sy
gesnede beeld; hy kniel daarvoor neer en buig hom en aanbid dit en sê:
Red my, want u is my god!

<span id="an_44:18">44:18</span> Hulle weet nie en verstaan nie, want
hulle oë is toegesmeer, sodat hulle nie sien nie, hulle harte, sodat
hulle nie verstaan nie;

<span id="an_44:19">44:19</span> en niemand neem dit ter harte nie, en
daar is geen kennis of verstand om te sê nie: Die helfte daarvan het ek
verbrand in die vuur, en ook het ek op die kole daarvan brood gebak; ek
het vleis gebraai en geëet; en sal ek van die oorblyfsel daarvan 'n
gruwel maak? Sal ek neerkniel voor 'n stuk hout?

<span id="an_44:20">44:20</span> Hy wat hom besig hou met as, 'n bedroë
hart het hom verlei; sodat hy sy siel nie kan red, of kan sê nie: Is
daar geen leuen in my regterhand nie?

<span id="an_44:21">44:21</span> Dink aan hierdie dinge, o Jakob en
Israel! Want jy is my kneg; Ek het jou geformeer; jy is my kneg, Israel!
Jy sal deur My nie vergeet word nie.

<span id="an_44:22">44:22</span> Ek delg jou oortredinge uit soos 'n
newel en jou sondes soos 'n wolk; keer terug na My, want Ek het jou
verlos.

<span id="an_44:23">44:23</span> Jubel, o hemele, want die HERE het dit
gedoen. Juig, dieptes van die aarde! Breek uit in gejubel, o berge,
bosse en al die bome daarin! Want die HERE het Jakob verlos, en Hy sal
Homself verheerlik aan Israel.

<span id="an_44:24">44:24</span> So sê die Here, jou Verlosser, en Hy
wat jou geformeer het van die moederskoot af: Ek is die HERE wat alles
volbring, wat die hemel uitspan, Ek alleen, en wat die aarde
uitsprei--wie was met My? --

<span id="an_44:25">44:25</span> wat die tekens van die leuenprofete
vernietig en die waarsêers tot dwase maak; wat die wyse agteruit laat
wyk en hulle kennis domheid maak;

<span id="an_44:26">44:26</span> wat die woord van sy kneg vervul en die
voorsegging van sy boodskappers volbring; wat van Jerusalem sê: Dit moet
bewoon word; en van die stede van Juda: Hulle moet herbou word, en Ek
sal sy puinhope oprig;

<span id="an_44:27">44:27</span> wat vir die diepte sê: Verdroog! en jou
riviere sal Ek laat verdroog;

<span id="an_44:28">44:28</span> wat van Kores sê: Hy is my herder, en
hy sal alles volbring wat My behaag deurdat hy van Jerusalem sê: Dit
moet gebou word, en die tempel moet gegrond word.

<span id="an_45:1">45:1</span> So sê die HERE aan sy gesalfde, aan
Kores, wie se regterhand Ek gevat het om nasies voor hom neer te werp,
terwyl Ek die lendene van konings losgord; om voor hom deure oop te
maak, en poorte sal nie gesluit bly nie:

<span id="an_45:2">45:2</span> Ek self sal voor jou uit gaan en hoogtes
gelykmaak; koperdeure sal Ek verbreek en ystergrendels stukkend slaan.

<span id="an_45:3">45:3</span> En Ek sal jou die skatte gee wat in die
donkerheid is en die verborge rykdomme, sodat jy kan weet dat Ek die
HERE is wat jou by jou naam roep, die God van Israel;

<span id="an_45:4">45:4</span> ter wille van Jakob, my kneg, en Israel,
my uitverkorene, het Ek jou by jou naam geroep; Ek het jou 'n erenaam
gegee, hoewel jy My nie geken het nie.

<span id="an_45:5">45:5</span> Ek is die HERE, en daar is geen ander
nie; buiten My is daar geen God nie; Ek omgord jou, hoewel jy My nie
geken het nie,

<span id="an_45:6">45:6</span> sodat hulle kan weet van die opgang van
die son en van sy ondergang af dat daar buiten My geeneen is nie; Ek is
die HERE, en daar is geen ander nie;

<span id="an_45:7">45:7</span> wat die lig formeer en die duisternis
skep, die heil bewerk en die onheil skep: Ek, die HERE, is dit wat al
hierdie dinge doen.

<span id="an_45:8">45:8</span> Laat dit drup, o hemele, van bo af, en
laat die wolke vloei van geregtigheid; laat die aarde oopgaan, en laat
heil voortkom en geregtigheid; laat hulle saam uitspruit. Ek, die HERE,
het dit geskape.

<span id="an_45:9">45:9</span> Wee hom wat met sy Formeerder twis--'n
potskerf by erdepotskerwe! Sal dan die klei sê aan die wat dit vorm: Wat
maak jy? Of jou werk sê: Hy het geen hande nie!

<span id="an_45:10">45:10</span> Wee hom wat vir die vader sê: Waarom
verwek u? en vir die vrou: Waarom het u weë?

<span id="an_45:11">45:11</span> So sê die HERE, die Heilige van Israel
en sy Formeerder: Vra My aangaande die toekomstige dinge; vertrou my
seuns en die werk van my hande aan My toe!

<span id="an_45:12">45:12</span> Ek het die aarde gemaak en die mens
daarop geskape; Ek--my hande het die hemel uitgespan, en Ek het aan sy
ganse leërskare bevel gegee.

<span id="an_45:13">45:13</span> Ek het hom verwek in geregtigheid, en
al sy weë sal Ek gelykmaak; hy sal my stad bou en my ballinge loslaat
sonder koopprys en sonder geskenk, sê die HERE van die leërskare.

<span id="an_45:14">45:14</span> So sê die HERE: Die opbrings van Egipte
en die handelswins van Kus en die Sabeërs, manne van hoë gestalte, sal
na jou toe oorkom en joue wees; hulle sal agter jou loop; in kettings
sal hulle oortrek en hulle voor jou buig; hulle sal jou smeek en sê:
Waarlik, God is in jou; en anders is daar geen, geen God meer nie!

<span id="an_45:15">45:15</span> Waarlik, U is 'n God wat U verborge
hou, die God van Israel, die Heiland.

<span id="an_45:16">45:16</span> Hulle het beskaamd gestaan en ook in
die skande gekom, hulle almal; hulle het tesame met skande
heengegaan--die wat afgode maak.

<span id="an_45:17">45:17</span> Israel word verlos deur die HERE met 'n
ewige verlossing; julle sal nie beskaamd staan of in die skande kom tot
in alle ewigheid nie.

<span id="an_45:18">45:18</span> Want so sê die HERE, wat die hemele
geskape het--Hy is God! --wat die aarde geformeer en dit gemaak het--Hy
het dit bevestig; Hy het dit nie geskape om woes te wees nie, maar dit
geformeer om bewoon te word--Ek is die HERE, en daar is geen ander nie.

<span id="an_45:19">45:19</span> Ek het in die geheim nie gespreek
nie--op 'n plek van die donker land; Ek het aan die geslag van Jakob nie
gesê: Soek My tevergeefs nie. Ek is die HERE wat geregtigheid spreek,
wat regte dinge verkondig.

<span id="an_45:20">45:20</span> Versamel julle en kom, kom almal nader,
julle wat uit die nasies ontvlug het! Hulle weet niks, wat die hout van
hul gesnede beeld dra en 'n god aanbid wat nie kan verlos nie.

<span id="an_45:21">45:21</span> Verkondig en bring voor, ja, laat hulle
saam raad hou: Wie het dit van ouds af laat hoor, lank tevore dit
verkondig? Is dit nie Ek, die HERE, nie? En buiten My is daar geen ander
God nie: 'n regverdige en reddende God is daar buiten My nie.

<span id="an_45:22">45:22</span> Wend julle tot My en laat julle red,
alle eindes van die aarde! Want Ek is God, en daar is geen ander nie.

<span id="an_45:23">45:23</span> Ek sweer by Myself; geregtigheid gaan
uit my mond, 'n woord wat nie herroep word nie: dat voor My elke knie
sal neerbuig, by My elke tong sal sweer.

<span id="an_45:24">45:24</span> Hulle sal van My sê: Alleen in die HERE
is volle geregtigheid en sterkte; na Hom sal hulle kom; maar hulle almal
sal beskaamd staan wat op Hom toornig is.

<span id="an_45:25">45:25</span> In die HERE sal geregverdig word en
hulle beroem die hele geslag van Israel.

<span id="an_46:1">46:1</span> Bel het inmekaargesak, Nebo staan krom;
hulle afgode is vir die diere en die vee; beelde wat julle rondgedra
het, is opgelaai, 'n vrag vir die vermoeide diere.

<span id="an_46:2">46:2</span> Saam staan hulle krom, inmekaargesak;
hulle kon die vrag nie red nie, maar het self in gevangenskap gegaan.

<span id="an_46:3">46:3</span> Luister na My, o huis van Jakob en die
hele oorblyfsel van die huis van Israel, julle wat deur My gedra is van
die moederskoot af, opgeneem is van die geboorte af;

<span id="an_46:4">46:4</span> en tot die ouderdom toe is Ék dieselfde,
ja, tot die grysheid toe sal Ek julle dra; Ék het dit gedoen, en Ék sal
julle opneem, en Ék sal dra en red.

<span id="an_46:5">46:5</span> By wie wil julle My vergelyk en My net so
maak en My gelykstel, dat ons eenders kan wees?

<span id="an_46:6">46:6</span> Hulle wat goud uit die geldsak skud en
silwer afweeg met die weegskaal, huur 'n goudsmid, en hy maak daar 'n
god van; hulle kniel neer, ook buig hulle.

<span id="an_46:7">46:7</span> Hulle hef hom op die skouer; hulle dra
hom en sit hom op sy plek neer. Daar staan hy! Hy wyk nie van sy plek
nie; ook al roep iemand hom, hy antwoord nie; hy verlos hom nie uit sy
benoudheid nie.

<span id="an_46:8">46:8</span> Dink hieraan en wees beslis; neem dit ter
harte, o afvalliges!

<span id="an_46:9">46:9</span> Dink aan die dinge wat tevore was, van
ouds af, dat Ek God is, en daar is geen ander nie; Ek is God, en daar is
niemand soos Ek nie;

<span id="an_46:10">46:10</span> wat van die begin af verkondig die
einde, en van die voortyd af wat nog nie gebeur het nie; wat sê: My raad
sal bestaan, en al wat my behaag, sal Ek doen;

<span id="an_46:11">46:11</span> wat 'n roofvoël roep uit die Ooste, die
man van my raad uit 'n ver land; soos Ek dit gespreek het, sal Ek dit
ook laat kom; Ek het dit voorberei, Ek sal dit ook doen.

<span id="an_46:12">46:12</span> Luister na My, julle wat hard is van
hart, julle wat ver is van die geregtigheid!

<span id="an_46:13">46:13</span> Ek bring my geregtigheid naby; dit is
nie ver nie, en my heil sal nie vertoef nie; en Ek gee heil in Sion, aan
Israel my heerlikheid.

<span id="an_47:1">47:1</span> Kom af en sit in die stof, jonkvrou,
dogter van Babel! Sit op die grond sonder troon, dogter van die
Chaldeërs! Want jy sal nie langer genoem word die vertroetelde en
verwénde nie.

<span id="an_47:2">47:2</span> Neem die handmeul en maal meel; slaan jou
sluier op, tel die kleed op, ontbloot die been, trek deur die riviere!

<span id="an_47:3">47:3</span> Laat jou skaamte ontbloot word, ja, jou
skande gesien word! Ek sal wraak neem en geen mens verskoon nie.

<span id="an_47:4">47:4</span> Ons Verlosser--sy Naam is HERE van die
leërskare, die Heilige van Israel.

<span id="an_47:5">47:5</span> Sit doodstil, en gaan in die duisternis,
dogter van die Chaldeërs! want jy sal nie langer genoem word gebiedster
van die koninkryke nie.

<span id="an_47:6">47:6</span> Ek was toornig op my volk, Ek het my
erfdeel ontheilig en hulle in jou hand oorgegee: jy het hulle geen
barmhartigheid bewys nie, op die grysaard het jy jou juk baie swaar laat
druk

<span id="an_47:7">47:7</span> en gesê: Ek sal in ewigheid wees,
gebiedster vir altyd; jy het hierdie dinge nie ter harte geneem nie, aan
die einde daarvan nie gedink nie.

<span id="an_47:8">47:8</span> Hoor dan nou dit, wellustige wat so
veilig sit, wat in jou hart sê: Dit is ek en niemand anders nie! Ek sal
nie as weduwee sit of kinderloosheid ken nie.

<span id="an_47:9">47:9</span> Hierdie twee dinge sal dan in 'n oomblik,
op een dag, oor jou kom: kinderloosheid en weduweeskap; in volle maat
sal hulle jou oorval, ondanks die veelheid van jou towerye, ondanks die
groot menigte van jou besweringe.

<span id="an_47:10">47:10</span> En jy het op jou boosheid vertrou, jy
het gesê: Niemand sien my nie! Jou wysheid en jou kennis het jou verlei,
sodat jy in jou hart gesê het: Ek is dit, en niemand anders nie!

<span id="an_47:11">47:11</span> Daarom oorval 'n onheil jou wat jy nie
sal weet om te besweer nie; en 'n onheil val op jou wat jy nie kan
versoen nie, en skielik oorval jou 'n verwoesting sonder dat jy dit
weet.

<span id="an_47:12">47:12</span> Tree tog op met jou besweringe en met
die menigte van jou towerye waarmee jy jou vermoei het van jou jeug af;
miskien kan jy iets uitrig, miskien kan jy skrik aanjaag!

<span id="an_47:13">47:13</span> Jy het jou vermoei met die menigte van
jou planne; laat hulle tog optree en jou red--die wat die hemel indeel,
die sterrekykers wat elke maand laat weet wat oor jou sal kom.

<span id="an_47:14">47:14</span> Kyk, hulle het geword soos stoppels,
vuur het hulle verbrand; hulle kan hulself nie red uit die mag van die
vlam nie--dit is geen kool om by warm te word nie, geen vuur om daarvoor
te sit nie!

<span id="an_47:15">47:15</span> Dit het jy aan hulle--jou koopmans--met
wie jy jou vermoei het van jou jeug af; elkeen dwaal sy eie koers;
niemand is daar wat jou red nie.

<span id="an_48:1">48:1</span> Hoor dit, huis van Jakob wat julleself
noem met die naam van Israel en uit die waters van Juda voortgekom het,
wat sweer by die Naam van die HERE en die God van Israel roem, maar nie
in waarheid of in geregtigheid nie--

<span id="an_48:2">48:2</span> want hulle noem hul na die heilige stad
en steun op die God van Israel, HERE van die leërskare is sy Naam.

<span id="an_48:3">48:3</span> Die vorige dinge het Ek lankal verkondig,
en uit my mond het dit uitgegaan, en Ek het dit laat hoor; skielik het
Ek dit volbring, en dit het gekom.

<span id="an_48:4">48:4</span> Omdat Ek geweet het dat jy halsstarrig
is, en jou nek 'n ystersening is, en jou voorhoof koper,

<span id="an_48:5">48:5</span> daarom het Ek jou dit lank tevore
verkondig; voordat dit gekom het, het Ek jou dit laat hoor, dat jy nie
sou sê: My afgod het dit gedoen, of my gesnede beeld of my gegote beeld
het dit beveel nie.

<span id="an_48:6">48:6</span> Jy het dit gehoor--aanskou dit alles! Sal
júlle dit dan nie verkondig nie? Van nou af laat Ek jou nuwe dinge hoor
en geheime wat jy nie geweet het nie.

<span id="an_48:7">48:7</span> Nou is hulle geskape en nie tevore nie;
en voor vandag het jy niks daarvan gehoor nie, dat jy nie sou sê: Kyk,
ek het dit geweet nie!

<span id="an_48:8">48:8</span> Ja, jy het dit nie gehoor nie, ook het jy
dit nie geweet, ook het jou oor tevore nie daarvoor oopgegaan nie; want
Ek het geweet dat jy baie troueloos handel, en dat jy van die
moederskoot af 'n oortreder genoem is.

<span id="an_48:9">48:9</span> Om my Naam ontwil vertraag Ek my toorn,
en om my roem ontwil bedwing Ek My jou ten goede, om jou nie uit te roei
nie.

<span id="an_48:10">48:10</span> Kyk, Ek het jou gelouter, maar nie soos
silwer nie; Ek het jou beproef in die smeltkroes van ellende.

<span id="an_48:11">48:11</span> Om My ontwil, om My ontwil sal Ek dit
doen--want ag, hoe is my Naam ontheilig! --en Ek sal my eer aan geen
ander gee nie.

<span id="an_48:12">48:12</span> Luister na My, o Jakob, en Israel, wat
Ek geroep het, dit is Ek; Ek is die Eerste, ook is Ek die Laaste.

<span id="an_48:13">48:13</span> Ook het my hand die aarde gegrond, en
my regterhand die hemele uitgesprei; as Ek hulle roep, staan hulle daar
almal saam.

<span id="an_48:14">48:14</span> Kom bymekaar, julle almal, en luister!
Wie onder hulle het dit verkondig? Hy vir wie die HERE liefhet, sal sy
welbehae voltrek aan Babel, en sy mag aan die Chaldeërs.

<span id="an_48:15">48:15</span> Ek, Ek het dit gespreek, ook hom
geroep; Ek het hom laat kom, en in sy weg sal hy voorspoedig wees.

<span id="an_48:16">48:16</span> Kom julle nader na My, hoor dit: Ek het
van die begin af nie in die geheim gespreek nie; van die tyd af dat dit
gebeur, is Ek daar! En nou het die Here HERE my met sy Gees gestuur.

<span id="an_48:17">48:17</span> So sê die HERE, jou Verlosser, die
Heilige van Israel: Ek is die HERE jou God, wat jou leer wat heilsaam
is, wat jou lei op die weg wat jy moet gaan.

<span id="an_48:18">48:18</span> Ag, as jy maar na my gebooie geluister
het, dan sou jou vrede gewees het soos 'n rivier en jou geregtigheid
soos die golwe van die see;

<span id="an_48:19">48:19</span> dan sou jou nakomelinge gewees het soos
die sand, en die wat uit jou liggaam voortkom, soos die korreltjies
daarvan; sy naam sou nie uitgeroei of verdelg word voor my aangesig nie!

<span id="an_48:20">48:20</span> Gaan weg uit Babel, vlug weg van die
Chaldeërs! Verkondig met jubelklank, laat dit hoor, bring dit uit tot by
die einde van die aarde! Sê: Die HERE het sy kneg Jakob verlos;

<span id="an_48:21">48:21</span> en hulle het geen dors gehad nie, in
die woesteny het Hy hulle gelei; Hy het water uit die rots vir hulle
laat stroom en die rots geklowe, sodat die waters weggevloei het.

<span id="an_48:22">48:22</span> Geen vrede, sê die HERE, vir die
goddelose nie!

<span id="an_49:1">49:1</span> Hoor na My, eilande, en luister, volke
wat ver is! Die HERE het My geroep van die moederskoot af, van my
geboorte af het Hy my naam genoem.

<span id="an_49:2">49:2</span> En Hy het my mond gemaak soos 'n skerp
swaard, in die skaduwee van sy hand het Hy My verberg; en Hy het My 'n
skerp pyl gemaak, in sy pylkoker My weggesteek;

<span id="an_49:3">49:3</span> en Hy het vir My gesê: Jy is my kneg,
Israel, in wie Ek My verheerlik.

<span id="an_49:4">49:4</span> Maar Ék het gesê: Tevergeefs het Ek My
vermoei, my krag vir niks en vrugteloos verteer! Nogtans is my reg by
die HERE, en my loon is by my God.

<span id="an_49:5">49:5</span> En nou sê die HERE wat My van die
moederskoot af geformeer het om sy Kneg te wees, om Jakob na Hom terug
te bring en dat Israel by Hom versamel mag word--en Ek word geëer in die
oë van die HERE, en my God is my sterkte--

<span id="an_49:6">49:6</span> Hy het gesê: Dit is te gering dat U my
Kneg sou wees om op te rig die stamme van Jakob en terug te bring die
gespaardes in Israel: Ek het U gemaak tot 'n lig van die nasies, om my
heil te wees tot aan die einde van die aarde.

<span id="an_49:7">49:7</span> So sê die HERE, die Verlosser van Israel,
sy Heilige, aan die diep veragte, aan Hom wat 'n afsku is by die volk,
'n Kneg van die heersers: Konings sal dit sien en opstaan, vorste, en
hulle sal hul neerbuig ter wille van die HERE wat getrou is, van die
Heilige van Israel wat U uitverkies het.

<span id="an_49:8">49:8</span> So sê die HERE: In die tyd van die
welbehae het Ek U verhoor, en in die dag van heil het Ek U gehelp; en Ek
behoed U en gee U as 'n verbond van die volk, om die land weer op te
rig, om verwoeste erfenisse te laat beërwe;

<span id="an_49:9">49:9</span> om te sê aan die gevangenes: Gaan uit!
aan hulle wat in duisternis is: Kom te voorskyn! By die paaie sal hulle
wei, en op al die kaal heuwels sal hulle weiveld wees.

<span id="an_49:10">49:10</span> Hulle sal geen honger en geen dors hê
nie, en die woestyngloed en die son sal hulle nie steek nie; want hulle
Ontfermer sal hulle lei en hulle saggies aanbring na die fonteine van
water.

<span id="an_49:11">49:11</span> En Ek sal al my berge tot 'n weg maak,
en my grootpaaie sal opgevul wees.

<span id="an_49:12">49:12</span> Kyk, hulle hiér kom van ver, en kyk,
hulle dáár kom van die noorde en van die weste, en hulle dáár kom uit
die land van die Siniete.

<span id="an_49:13">49:13</span> Jubel, o hemele, en juig, aarde; en
berge breek uit in gejubel! Want die HERE het sy volk getroos en ontferm
Hom oor sy ellendiges.

<span id="an_49:14">49:14</span> Maar Sion sê: Die HERE het my verlaat,
en die Here het my vergeet!

<span id="an_49:15">49:15</span> Kan 'n vrou haar suigling vergeet, dat
sy haar nie ontferm oor die seun van haar skoot nie? Ofskoon hulle sou
vergeet, nogtans sal Ék jou nie vergeet nie!

<span id="an_49:16">49:16</span> Kyk, Ek het jou in die handpalms
gegraveer; jou mure is gedurig voor My.

<span id="an_49:17">49:17</span> Jou seuns kom gou, maar jou verwoesters
en jou vernielers sal van jou af wegtrek.

<span id="an_49:18">49:18</span> Slaan jou oë rondom op en kyk: hulle
almal kom bymekaar, hulle kom na jou toe! So waar as Ek leef, spreek die
HERE, sekerlik sal jy hulle almal aansit soos 'n versiersel, hulle
ombind soos 'n bruid.

<span id="an_49:19">49:19</span> Want jou puinhope en jou verwoeste
plekke en jou verwoeste land--sekerlik, nou sal jy te nou wees vir die
inwoners, en die wat jou verslind het, is ver weg!

<span id="an_49:20">49:20</span> Nog sal die kinders waarvan jy beroof
is, voor jou ore sê: Die plek is te nou vir my; maak vir my plek, dat ek
kan woon!

<span id="an_49:21">49:21</span> Dan sal jy in jou hart sê: Wie het vir
my hierdie kinders gebaar, aangesien ek kinderloos en onvrugbaar was,
verban en verstote? En wie het hulle grootgemaak? Kyk, ek het toe alleen
oorgebly; hierdie kinders--waar was húlle?

<span id="an_49:22">49:22</span> So sê die Here HERE: Kyk, Ek sal my
hand ophef na die nasies en my banier opsteek na die volke; dan sal
hulle jou seuns aan die boesem bring, en jou dogters sal op die skouer
gedra word;

<span id="an_49:23">49:23</span> en konings sal jou oppassers wees,
hulle vorstinne jou pleegmoeders; hulle sal voor jou neerbuig met die
aangesig na die aarde toe en die stof van jou voete lek; en jy sal weet
dat Ek die HERE is, dat hulle nie beskaamd staan wat My verwag nie.

<span id="an_49:24">49:24</span> Sal van 'n held die buit afgeneem word?
Of sal die gevangenes van 'n regverdige ontvlug?

<span id="an_49:25">49:25</span> Waarlik, so sê die HERE: Ja, die
gevangenes van die held sal afgeneem word, en die buit van die tiran sal
ontvlug; en jou bestryder sal Ék bestry en jou kinders sal Ek verlos.

<span id="an_49:26">49:26</span> En Ek sal jou verdrukkers hulle eie
vlees laat eet, en van hulle eie bloed sal hulle dronk word soos van
mos. Dan sal alle vlees gewaar word dat Ek, die HERE, jou Heiland is, en
jou Verlosser die Magtige van Jakob.

<span id="an_50:1">50:1</span> So sê die HERE: Waar is tog die skeibrief
van julle moeder waarmee Ek haar verstoot het? Of wie is daar van my
skuldeisers aan wie Ek julle verkoop het? Kyk, weens jul ongeregtighede
is julle verkoop, en weens jul oortredinge is julle moeder verstoot.

<span id="an_50:2">50:2</span> Waarom het Ek gekom en daar was niemand
nie, het Ek geroep en niemand geantwoord nie? Is my hand werklik te kort
om te verlos, of is daar in my geen krag om uit te red nie? Kyk, deur my
dreiging maak Ek die see droog; Ek maak die riviere tot 'n woestyn,
sodat hulle visse stink, omdat daar geen water is nie, en hulle sterwe
van dors.

<span id="an_50:3">50:3</span> Ek beklee die hemel met swartheid en
bedek dit met 'n roukleed.

<span id="an_50:4">50:4</span> Die Here HERE het My 'n geoefende tong
gegee, dat Ek kan weet om die vermoeide te verkwik met woorde; Hy wek
elke môre, Hy wek my oor om te hoor soos die leerlinge.

<span id="an_50:5">50:5</span> Die Here HERE het my oor geopen, en Ek
was nie wederstrewig nie; Ek het nie agteruitgewyk nie.

<span id="an_50:6">50:6</span> Ek het my rug gegee vir die wat slaan, en
my wange vir die wat die hare uitpluk; my aangesig het Ek nie verberg
vir smaadhede en bespuwing nie.

<span id="an_50:7">50:7</span> Maar die Here HERE help My; daarom kom Ek
nie in die skande nie; daarom het Ek my aangesig gemaak soos 'n
keisteen, en Ek weet dat Ek nie beskaamd sal staan nie.

<span id="an_50:8">50:8</span> Hy is naby wat My reg verskaf. Wie wil
met My 'n regsaak begin? --laat ons saam optree! Wie is my teëparty?
--laat hom nader kom na My toe!

<span id="an_50:9">50:9</span> Kyk, die Here HERE help My: wie is dit
wat My kan veroordeel? Kyk, hulle sal almal verslyt soos 'n kleed; die
mot sal hulle eet.

<span id="an_50:10">50:10</span> Wie is daar onder julle wat die HERE
vrees, wat na die stem van sy Kneg luister, wat in duisternisse wandel
en geen ligstraal sien nie? --laat hy vertrou op die Naam van die HERE
en steun op sy God!

<span id="an_50:11">50:11</span> Kyk, julle almal wat 'n vuur aansteek,
wat julle met vuurpyle omgord--wandel in die vlam van julle vuur en
onder die vuurpyle wat julle aangesteek het! Van my hand het dit julle
oorgekom; in smart sal julle neerlê.

<span id="an_51:1">51:1</span> Luister na My, julle wat die geregtigheid
najaag, wat die HERE soek! Aanskou die rots waaruit julle gekap is en
die holte van die put waaruit julle gegrawe is.

<span id="an_51:2">51:2</span> Aanskou Abraham, julle vader, en Sara,
wat julle gebaar het; want as eenling het Ek hom geroep en hom geseën en
hom vermenigvuldig.

<span id="an_51:3">51:3</span> Want die HERE vertroos Sion; Hy vertroos
al sy puinhope en maak sy woestyn soos Eden en sy wildernis soos die
tuin van die HERE; vreugde en blydskap sal daarin gevind word,
danksegging en die klank van liedere.

<span id="an_51:4">51:4</span> Luister na My, my volk, en neig die oor
tot My, my nasie! Want 'n wet sal van My uitgaan, en Ek sal my reg
vasstel as 'n lig van die volke.

<span id="an_51:5">51:5</span> My oorwinning is naby, my heil trek uit
en my arms sal die volke oordeel; op My sal die eilande wag, en op my
arm sal hulle hoop.

<span id="an_51:6">51:6</span> Slaan julle oë op na die hemel en aanskou
die aarde daaronder; want die hemel sal soos rook verdwyn en die aarde
soos 'n kleed verslyt en sy bewoners soos muskiete sterwe; maar my heil
sal vir ewig bestaan en my geregtigheid nie verbreek word nie.

<span id="an_51:7">51:7</span> Luister na My, julle wat die geregtigheid
ken, volk in wie se hart my wet is! Wees nie bevrees vir die smaad van
mense en skrik nie vir hulle skimptaal nie;

<span id="an_51:8">51:8</span> want die mot sal hulle opeet soos 'n
kleed, en die wurm sal hulle verteer soos wol; maar my geregtigheid sal
vir ewig bestaan en my heil van geslag tot geslag.

<span id="an_51:9">51:9</span> Ontwaak, ontwaak, beklee u met sterkte,
arm van die HERE! Ontwaak soos in die dae van die voortyd, onder die
geslagte van lank gelede. Is dit nie u wat Rahab neergekap, wat die
seemonster deurboor het nie?

<span id="an_51:10">51:10</span> Is dit nie u wat die see, die waters
van die groot wêreldvloed drooggemaak het nie, wat van die dieptes van
die see 'n pad gemaak het vir die deurtog van die verlostes nie?

<span id="an_51:11">51:11</span> So sal dan die losgekooptes van die
HERE teruggaan en na Sion kom met gejubel, en ewige vreugde sal op hulle
hoof wees; vreugde en blydskap sal hulle verkry; kommer en gesug vlug
weg.

<span id="an_51:12">51:12</span> Ek is dit wat julle troos! Wie is jy,
dat jy bevrees is vir die mens wat moet sterwe, en vir die mensekind wat
oorgegee word soos gras? --

<span id="an_51:13">51:13</span> dat jy vergeet die HERE wat jou gemaak
het, wat die hemel uitgesprei en die aarde gegrond het; dat jy
gedurigdeur die hele dag bewe vir die grimmigheid van die verdrukker as
hy dit daarop toelê om te verwoes? Waar is dan die grimmigheid van die
verdrukker?

<span id="an_51:14">51:14</span> Die in boeie gekromde word gou
losgelaat en sal nie sterwend in die kuil neerdaal nie, en sy brood sal
nie ontbreek nie.

<span id="an_51:15">51:15</span> Maar Ek is die HERE jou God wat die see
in beroering bring, sodat sy golwe bruis; HERE van die leërskare is sy
Naam!

<span id="an_51:16">51:16</span> En Ek het my woorde in jou mond gelê en
in die skaduwee van my hand jou verberg; om die hemel te plant en die
aarde te grond en aan Sion te sê: My volk is jy!

<span id="an_51:17">51:17</span> Ontwaak, ontwaak, staan op, Jerusalem,
jy wat uit die hand van die HERE die beker van sy grimmigheid gedrink
het; die kelk van bedwelming het jy uitgedrink, uitgesuig.

<span id="an_51:18">51:18</span> Nie een van al die seuns wat sy gebaar
het, het haar gelei nie; en nie een van al die seuns wat sy grootgemaak
het, het haar aan die hand gegryp nie.

<span id="an_51:19">51:19</span> Hierdie twee dinge het jou
oorgekom--wie het medelyde met jou? --verwoesting en verbreking,
hongersnood en swaard. Hoe sou ek jou kan troos?

<span id="an_51:20">51:20</span> Jou kinders het onmagtig gelê by al die
straathoeke soos 'n eland in 'n vangkuil, vol van die grimmigheid van
die HERE, van die dreiging van jou God.

<span id="an_51:21">51:21</span> Daarom, hoor tog dit, ellendige, en jy
wat dronk is, maar nie van wyn nie!

<span id="an_51:22">51:22</span> So sê jou Here, die HERE, en jou God
wat die saak van sy volk verdedig: Kyk, Ek neem die beker van bedwelming
uit jou hand, die kelk van my grimmigheid; jy sal dit verder nie meer
drink nie.

<span id="an_51:23">51:23</span> Maar Ek sal dit in die hand gee van die
wat jou droefheid aandoen, wat vir jou gesê het: Buig, dat ons oor kan
gaan; en jy moes jou rug maak soos die grond en soos 'n straat vir die
wat daaroor gaan.

<span id="an_52:1">52:1</span> Ontwaak, ontwaak, beklee jou met sterkte,
o Sion, trek jou sierlike klere aan, o Jerusalem, heilige stad! Want in
jou sal verder geen onbesnedene of onreine meer kom nie.

<span id="an_52:2">52:2</span> Skud jou los uit die stof, staan op, sit
neer, o Jerusalem! Maak los die bande aan jou hals, o gevangene, dogter
van Sion!

<span id="an_52:3">52:3</span> Want so sê die HERE: Vir niks is julle
verkoop, julle sal ook sonder geld gelos word.

<span id="an_52:4">52:4</span> Want so sê die Here HERE: In vroeër dae
het my volk afgetrek na Egipte om daar as vreemdeling te vertoef, en
Assur het hom sonder rede verdruk.

<span id="an_52:5">52:5</span> Maar nou, wat vind Ek hier? spreek die
HERE; want my volk is vir niks weggeneem, sy oorheersers maak geraas,
spreek die HERE, en my Naam word gedurigdeur die hele dag gelaster.

<span id="an_52:6">52:6</span> Daarom sal my volk my Naam leer ken;
daarom sal hulle weet op dié dag dat dit Ek is wat spreek: Hier is Ek!

<span id="an_52:7">52:7</span> Hoe lieflik is op die berge die voete van
hom wat die goeie boodskap bring, wat vrede laat hoor, wat goeie tyding
bring, wat verlossing uitroep; wat aan Sion sê: Jou God is Koning!

<span id="an_52:8">52:8</span> Hoor! Jou wagte! Hulle verhef die stem,
hulle jubel almal saam; want hulle sien vlak voor hulle oë hoe die HERE
terugkeer na Sion.

<span id="an_52:9">52:9</span> Breek uit, jubel almal saam, puinhope van
Jerusalem! Want die HERE het sy volk getroos, Jerusalem verlos.

<span id="an_52:10">52:10</span> Die HERE het sy heilige arm ontbloot
voor die oë van al die nasies, en al die eindes van die aarde sal sien
die heil van onse God.

<span id="an_52:11">52:11</span> Vertrek, vertrek, gaan weg daarvandaan,
raak nie aan wat onrein is nie; gaan uit hulle midde uit, reinig julle,
draers van die heilige voorwerpe van die HERE!

<span id="an_52:12">52:12</span> Want julle sal nie baie haastig weggaan
en nie soos vlugtelinge vertrek nie; want die HERE trek voor julle uit,
en die God van Israel is julle agterhoede.

<span id="an_52:13">52:13</span> Kyk, my Kneg sal voorspoedig wees, Hy
sal hoog en verhewe, ja, baie hoog word.

<span id="an_52:14">52:14</span> Soos baie hulle oor U verstom het--so
misvormd was sy voorkoms, geen mens meer nie, en sy gestalte was nie
soos dié van 'n mensekind nie--

<span id="an_52:15">52:15</span> so sal Hy baie nasies laat opspring,
konings sal hulle mond oor Hom toehou; want wat aan hulle nie vertel is
nie, sien hulle; en wat hulle nie gehoor het nie, word hulle gewaar.

<span id="an_53:1">53:1</span> Wie het geglo wat aan ons verkondig is?
En aan wie is die arm van die HERE geopenbaar?

<span id="an_53:2">53:2</span> Hy tog het soos 'n loot voor sy aangesig
opgespruit en soos 'n wortel uit droë grond. Hy het geen gestalte of
heerlikheid gehad, dat ons Hom sou aansien nie, en geen voorkoms, dat
ons Hom sou begeer nie.

<span id="an_53:3">53:3</span> Hy was verag en deur die mense verlaat,
'n man van smarte en bekend met krankheid; ja, soos een vir wie 'n mens
sy gelaat verberg; Hy was verag en ons het Hom nie geag nie.

<span id="an_53:4">53:4</span> Nogtans het Hy óns krankhede op Hom
geneem, en óns smarte--dié het Hy gedra; maar óns het Hom gehou vir een
wat geplaag, deur God geslaan en verdruk was.

<span id="an_53:5">53:5</span> Maar Hy is ter wille van ons oortredinge
deurboor, ter wille van ons ongeregtighede is Hy verbrysel; die straf
wat vir ons die vrede aanbring, was op Hom, en deur sy wonde het daar
vir ons genesing gekom.

<span id="an_53:6">53:6</span> Ons almal het gedwaal soos skape, ons het
elkeen sy eie pad geloop; maar die HERE het die ongeregtigheid van ons
almal op Hom laat neerkom.

<span id="an_53:7">53:7</span> Hy is mishandel, hoewel Hy onderworpe
was, en Hy het sy mond nie oopgemaak nie; soos 'n lam wat na die
slagplek gelei word en soos 'n skaap wat stom is voor sy skeerders--ja,
Hy het sy mond nie oopgemaak nie.

<span id="an_53:8">53:8</span> Uit die druk en uit die strafgerig is Hy
weggeneem; en onder sy tydgenote--wie het daaroor gedink dat Hy afgesny
is uit die land van die lewendes? Ter wille van die oortreding van my
volk was die plaag op Hom.

<span id="an_53:9">53:9</span> En hulle het Hom sy graf by die goddelose
gegee; en by 'n ryke was Hy in sy dood, omdat Hy geen onreg gedoen het
nie en geen bedrog in sy mond gewees het nie.

<span id="an_53:10">53:10</span> Maar dit het die HERE behaag om Hom te
verbrysel; Hy het Hom krank gemaak; as sy siel 'n skuldoffer aangebied
het, sal Hy 'n nakroos sien; Hy sal die dae verleng, en die welbehae van
die HERE sal deur sy hand voorspoedig wees.

<span id="an_53:11">53:11</span> Weens die moeitevolle lyde van sy siel
sal Hy dit sien en versadig word; deur sy kennis sal my Kneg, die
Regverdige, baie regverdig maak; en Hy sal hulle skuld dra.

<span id="an_53:12">53:12</span> Daarom sal Ek Hom 'n deel gee onder die
grotes, en met magtiges sal Hy buit verdeel; omdat Hy sy siel uitgestort
het in die dood en saam met die oortreders getel was, terwyl Hy tog die
sonde van baie gedra en vir die oortreders gebid het.

<span id="an_54:1">54:1</span> Jubel, onvrugbare, wat nie gebaar het
nie! Breek uit in gejubel en juig, jy wat geen weë gehad het nie! Want
die kinders van die eensame is meer as die kinders van die getroude, sê
die HERE.

<span id="an_54:2">54:2</span> Maak die plek van jou tent wyd, en laat
hulle die doeke van jou tentwonings oopspan. Verhinder dit nie! Maak jou
lyne lank en slaan jou penne styf in.

<span id="an_54:3">54:3</span> Want jy sal regs en links uitbreek, en
jou nageslag sal nasies in besit neem en verwoeste stede bevolk.

<span id="an_54:4">54:4</span> Wees nie bevrees nie, want jy sal nie
beskaamd staan nie; en vrees geen skande nie, want jy sal nie nodig hê
om te bloos nie; maar jy sal die skande van jou jonkheid vergeet en aan
die smaad van jou weduweeskap nie meer dink nie.

<span id="an_54:5">54:5</span> Want jou Maker is jou Man; HERE van die
leërskare is sy Naam; en die Heilige van Israel is jou Verlosser. Hy sal
die God van die hele aarde genoem word.

<span id="an_54:6">54:6</span> Want soos 'n verlate vrou en 'n bedroefde
van gees het die HERE jou geroep, en soos 'n vrou uit die jeugtyd as sy
versmaad was, sê jou God.

<span id="an_54:7">54:7</span> Vir 'n klein oomblik het Ek jou verlaat,
maar met groot ontferminge sal Ek jou vergader.

<span id="an_54:8">54:8</span> In 'n uitstorting van toorn het Ek vir 'n
oomblik my aangesig vir jou verberg, maar met ewige goedertierenheid
ontferm Ek My oor jou, sê die HERE, jou Verlosser.

<span id="an_54:9">54:9</span> Soos in die dae van Noag is dit vir My:
soos Ek gesweer het dat die waters van Noag nie meer oor die aarde sou
gaan nie, so het Ek gesweer dat Ek nie op jou toornig sal wees of jou
sal dreig nie.

<span id="an_54:10">54:10</span> Want berge mag wyk en heuwels wankel,
maar my goedertierenheid sal van jou nie wyk en my vredeverbond nie
wankel nie, sê die HERE, jou Ontfermer.

<span id="an_54:11">54:11</span> Jy, ellendige, deur storm gejaagde,
ongetrooste! Kyk, Ek lê jou stene in sierklei, en Ek grondves jou in
saffiere;

<span id="an_54:12">54:12</span> en jou borswerings maak Ek van robyne
en jou poorte van karbonkels en jou hele ringmuur van edelgesteentes.

<span id="an_54:13">54:13</span> En al jou kinders sal deur die HERE
geleer wees, en die vrede van jou kinders sal groot wees.

<span id="an_54:14">54:14</span> Deur geregtigheid sal jy bevestig word;
wees ver van verdrukking, want jy hoef nie bevrees te wees nie; en ver
van verskrikking, want dit sal nie by jou kom nie.

<span id="an_54:15">54:15</span> As hulle ook die aanval begin--dit is
nie uit My nie; wie jou aanval, sal oor jou val.

<span id="an_54:16">54:16</span> Kyk, Ék het die smid geskape wat die
koolvuur aanblaas en 'n wapen voortbring volgens sy ambag; ook het Ék
die verderwer geskape om te verniel.

<span id="an_54:17">54:17</span> Elke wapen wat teen jou gesmee word,
sal niks uitrig nie; en elke tong wat teen jou opstaan in die gereg, sal
jy weerlê. Dit is die erfdeel van die knegte van die HERE en hulle
geregtigheid wat uit My is, spreek die HERE.

<span id="an_55:1">55:1</span> o Almal wat dors het, kom na die waters;
en wie geen geld het nie, kom, koop en eet; ja, kom, koop sonder geld en
sonder prys, wyn en melk!

<span id="an_55:2">55:2</span> Waarom weeg julle geld af vir wat geen
brood is nie, en julle arbeid vir wat nie kan versadig nie? Luister
aandagtig na My en eet die goeie, en laat julle siel hom in vettigheid
verlustig.

<span id="an_55:3">55:3</span> Neig julle oor en kom na My toe, luister,
en julle siel sal lewe; Ek wil met julle 'n ewige verbond sluit: die
bestendige genadebewyse van Dawid.

<span id="an_55:4">55:4</span> Kyk, Ek het hom tot 'n getuie van die
volke gemaak, tot 'n vors en 'n gebieder van die nasies.

<span id="an_55:5">55:5</span> Kyk, nasies wat jy nie geken het nie, sal
jy roep; en nasies wat jou nie geken het nie, sal na jou hardloop, ter
wille van die HERE jou God en van die Heilige van Israel, omdat Hy jou
verheerlik het.

<span id="an_55:6">55:6</span> Soek die HERE terwyl Hy nog te vinde is;
roep Hom aan terwyl Hy naby is.

<span id="an_55:7">55:7</span> Laat die goddelose sy weg verlaat en die
kwaaddoener sy gedagtes; en laat hy hom tot die HERE bekeer, dan sal Hy
hom barmhartig wees; en tot onse God, want Hy vergeef menigvuldiglik.

<span id="an_55:8">55:8</span> Want my gedagtes is nie julle gedagtes
nie, en julle weë is nie my weë nie, spreek die HERE.

<span id="an_55:9">55:9</span> Want soos die hemel hoër is as die aarde,
so is my weë hoër as julle weë en my gedagtes as julle gedagtes.

<span id="an_55:10">55:10</span> Want soos die reën en die sneeu van die
hemel neerdaal en daarheen nie terugkeer nie, maar die aarde deurvogtig
en maak dat dit voortbring en uitspruit en saad gee aan die saaier en
brood aan die eter;

<span id="an_55:11">55:11</span> so sal my woord wees wat uit my mond
uitgaan: dit sal nie leeg na My terugkeer nie, maar doen wat My behaag
en voorspoedig wees in alles waartoe Ek dit stuur.

<span id="an_55:12">55:12</span> Want met vreugde sal julle uittrek en
met vrede gelei word; die berge en heuwels sal voor julle in gejubel
uitbreek, en al die bome van die veld in die hande klap.

<span id="an_55:13">55:13</span> Vir 'n doringboom sal 'n sipres opgaan;
vir 'n distel sal 'n mirteboom opgaan; en dit sal vir die HERE wees tot
'n naam, tot 'n ewige teken wat nie uitgeroei sal word nie.

<span id="an_56:1">56:1</span> So sê die HERE: Bewaar die reg en doen
geregtigheid; want my heil is naby om te kom en my geregtigheid om
geopenbaar te word.

<span id="an_56:2">56:2</span> Welgeluksalig is die mens wat dit doen en
die mensekind wat daaraan vashou; wat die sabbat hou, sodat hy dit nie
ontheilig nie, en sy hand terughou, dat dit geen kwaad doen nie.

<span id="an_56:3">56:3</span> En laat die uitlander wat hom by die HERE
aangesluit het, nie spreek en sê: Die HERE sal my gewis afskei van sy
volk nie; en laat die ontmande nie sê: Kyk, ek is 'n droë boom nie.

<span id="an_56:4">56:4</span> Want so sê die HERE aan die ontmandes wat
my sabbatte hou en verkies wat My behaag en vashou aan my verbond:

<span id="an_56:5">56:5</span> Ek sal aan hulle in my huis en binnekant
my mure 'n gedenkteken en 'n naam gee wat beter is as seuns en dogters;
'n ewige naam gee Ek aan hulle, wat nie uitgeroei sal word nie.

<span id="an_56:6">56:6</span> En die uitlanders wat hulle by die HERE
aangesluit het, om Hom te dien en om die Naam van die HERE lief te hê
deur sy knegte te wees--elkeen wat die sabbat hou, sodat hy dit nie
ontheilig nie, en hulle wat vashou aan my verbond,

<span id="an_56:7">56:7</span> hulle sal Ek bring na my heilige berg, en
Ek sal hulle vreugde laat smaak in my huis van gebed; hulle brandoffers
en hulle slagoffers sal welgevallig wees op my altaar; want my huis sal
'n huis van gebed genoem word vir al die volke.

<span id="an_56:8">56:8</span> Die Here HERE wat versamel diegene wat
van Israel verdryf is, spreek: Ek sal by hom nog meer versamel, by sy
versameldes.

<span id="an_56:9">56:9</span> Al julle wilde diere van die veld, kom
eet! Al julle wilde diere in die bos!

<span id="an_56:10">56:10</span> Hulle wagte is almal blind, hulle merk
niks nie; hulle is almal stom honde wat nie kan blaf nie; wat dromerig
lê, lief is om te sluimer.

<span id="an_56:11">56:11</span> En die honde is gulsig, hulle ken geen
versadiging nie; en herders is hulle wat nie weet om op te merk nie;
almal loop hulle eie pad, elkeen na sy onregverdige wins, almal saam.

<span id="an_56:12">56:12</span> Kom, sê hulle, laat ek wyn gaan haal,
en laat ons sterk drank drink, en die dag van môre sal wees soos vandag,
buitengewoon groot!

<span id="an_57:1">57:1</span> Die regverdige kom om, en daar is niemand
wat dit ter harte neem nie; en die vromes word weggeruk sonder dat
iemand daarop let; want die regverdige word weggeruk vanweë die
boosheid.

<span id="an_57:2">57:2</span> Hy gaan in die vrede in: hulle sal rus op
hulle bedde--hy wat sy reguit pad loop.

<span id="an_57:3">57:3</span> Maar julle, kom hierheen, kinders van 'n
towerheks, geslag van 'n owerspeler en van haar wat hoereer!

<span id="an_57:4">57:4</span> Oor wie maak julle jul vrolik? Oor wie
spalk julle die mond oop, steek julle die tong uit? Is julle nie kinders
van oortreding, 'n leuenagtige geslag nie,

<span id="an_57:5">57:5</span> wat verhit is by die terpentynbome, onder
elke groen boom; wat die kinders slag in die dale, onderkant die
rotsklowe?

<span id="an_57:6">57:6</span> By die gladde klippe van die dal is jou
deel; dit, dit is jou lot; ook het jy vir hulle drankoffers uitgegiet,
spysoffers gebring! Sou Ek daarmee vrede hê?

<span id="an_57:7">57:7</span> Jy het jou bed op 'n hoë en verhewe berg
gemaak; ook het jy daar opgeklim om offers te bring.

<span id="an_57:8">57:8</span> En agter die deur en die deurpos het jy
jou gedenkteken gesit; want, ontrou aan My, het jy jou bed ontbloot en
beklim en wyd gemaak, en jy het vir jou bepaal die loon wat van hulle
moes kom; jy het hulle byslaap liefgehad, jy het die vlees gesien.

<span id="an_57:9">57:9</span> En jy het na die koning getrek met olie
en jou salf baie gemaak; en jy het jou boodskappers gestuur na ver
plekke, ja, diep na die doderyk toe.

<span id="an_57:10">57:10</span> Jy het moeg geword deur jou groot reis;
tog het jy nie gesê: Dit is tevergeefs nie! Vernuwing van jou krag het
jy gevind; daarom het jy nie uitgeput geraak nie.

<span id="an_57:11">57:11</span> Maar vir wie was jy bedug en bevrees?
--want jy het 'n leuenaar geword en aan My nie gedink nie; jy het dit
nie ter harte geneem nie. Is dit nie omdat Ek swyg nie, en dit baie lank
al, dat jy My nie vrees nie?

<span id="an_57:12">57:12</span> Ék sal jou geregtigheid bekend maak en
jou werke, dat hulle jou geen voordeel bring nie.

<span id="an_57:13">57:13</span> As jy skreeu, laat jou hoop gode jou
red; maar die wind lig hulle almal op, 'n luggie neem hulle weg. Maar
wie op My vertrou, sal die land beërwe en my heilige bergland in besit
neem.

<span id="an_57:14">57:14</span> En hulle sal sê: Vul op, vul op, berei
die weg, verwyder die struikelblok uit die weg van my volk.

<span id="an_57:15">57:15</span> Want so sê die Hoë en Verhewene wat in
die ewigheid woon, Heilig is sy Naam: Ek woon in die hoogte en in die
heilige plek en by die verbryselde en nederige van gees, om te laat
herlewe die gees van die nederiges en te laat herlewe die hart van die
verbryseldes.

<span id="an_57:16">57:16</span> Want Ek sal nie vir ewig twis en nie
vir altyd toornig wees nie, want die gees sou voor my aangesig versmag
en die siele wat Ek self gemaak het.

<span id="an_57:17">57:17</span> Ek was toornig vanweë die
ongeregtigheid van hulle hebsug en het hulle geslaan terwyl Ek My
toornig verberg het; ewenwel het hulle afkerig voortgegaan op hulle eie
weg.

<span id="an_57:18">57:18</span> Ek het hulle weë gesien, en Ek sal
hulle genees; en Ek sal hulle lei en aan hulle weer vertroosting skenk,
naamlik aan hulle treuriges.

<span id="an_57:19">57:19</span> Ek skep die vrug van die lippe; vrede,
vrede vir die wat ver en die wat naby is, sê die HERE; en Ek sal hulle
genees.

<span id="an_57:20">57:20</span> Maar die goddelose is soos 'n
onstuimige see; want dit kan nie tot rus kom nie, en sy waters gooi slyk
en modder op.

<span id="an_57:21">57:21</span> Geen vrede, sê my God, vir die
goddelose nie!

<span id="an_58:1">58:1</span> Roep uit die keel, hou nie terug nie,
verhef jou stem soos 'n basuin! En verkondig aan my volk hulle
oortreding en aan die huis van Jakob hulle sondes.

<span id="an_58:2">58:2</span> Wel soek hulle My dag vir dag en het 'n
behae in die kennis van my weë! Soos 'n nasie wat geregtigheid doen en
die reg van sy God nie verlaat nie, vra hulle My na die regverdige
verordeninge; hulle het 'n behae in die toenadering tot God.

<span id="an_58:3">58:3</span> Waarom vas ons, en U sien dit nie? Waarom
kwel ons ons siel, en U weet dit nie? --Kyk, op die dag as julle vas,
soek julle geleentheid om sake te doen, en julle jaag al jul arbeiders
aan.

<span id="an_58:4">58:4</span> Kyk, om te twis en te kyf, vas julle, en
om te slaan met misdadige vuis; julle vas nie nou om julle stem in die
hoogte te laat hoor nie.

<span id="an_58:5">58:5</span> Is dít die vas wat Ek verkies, die dag as
die mens sy siel gaan kwel: dat hy sy hoof buig soos 'n biesie en sak en
as uitsprei om sy bed te wees? Noem jy dit vas en 'n dag wat die HERE
welgevallig is?

<span id="an_58:6">58:6</span> Is dít nie die vas wat Ek verkies nie:
dat julle losmaak die bande van goddeloosheid, dat julle afhaal die
stroppe van die juk en vry laat weggaan die verdruktes en elke juk
stukkend breek?

<span id="an_58:7">58:7</span> Is dit nie dat jy jou brood breek vir hom
wat honger het, en ellendiges, swerwelinge in die huis inbring nie? As
jy iemand sien wat naak is, dat jy hom klee, en jou vir jou eie vlees
nie verberg nie?

<span id="an_58:8">58:8</span> Dan sal jou lig deurbreek soos die
dageraad en jou genesing skielik uitspruit; en jou geregtigheid sal voor
jou uit gaan, die heerlikheid van die HERE jou agterhoede wees.

<span id="an_58:9">58:9</span> Dan sal jy roep, en die HERE sal
antwoord; jy sal skreeu om hulp, en Hy sal sê: Hier is Ek! As jy van jou
verwyder die verdrukking, die uitsteek van die vinger en die leuenagtige
woord,

<span id="an_58:10">58:10</span> en jou siel laat uitgaan na die
hongerige, en die neergeboë siel versadig; dan sal jou lig opgaan in die
duisternis en jou donkerheid wees soos die middag.

<span id="an_58:11">58:11</span> En die HERE sal jou gedurigdeur lei en
jou siel versadig in dor plekke en jou gebeente sterk maak; en jy sal
wees soos 'n tuin wat goed besproei is en soos 'n fontein van waters
waarvan die water nooit teleurstel nie.

<span id="an_58:12">58:12</span> En die wat uit jou voortkom, sal die ou
puinhope bou; die fondamente van vorige geslagte sal jy oprig, en jy sal
genoem word: Herbouer van gebreekte mure, hersteller van paaie, om
bewoonbaar te maak.

<span id="an_58:13">58:13</span> As jy jou voet terughou van die
sabbat--om nie jou sake op my heilige dag te doen nie, en as jy die
sabbat 'n verlustiging noem en die heilige dag van die HERE hooghou; en
as jy dit eer deur nie jou gewone gang te gaan nie, nie geleentheid vir
jou sake soek of ydele taal spreek nie;

<span id="an_58:14">58:14</span> dan sal jy jou verlustig in die HERE,
en Ek sal jou laat ry oor die hoogtes van die aarde en jou laat geniet
die erfdeel van jou vader Jakob; want die mond van die HERE het dit
gespreek.

<span id="an_59:1">59:1</span> Kyk, die hand van die HERE is nie te kort
om te help nie, en sy oor is nie te swaar om te hoor nie;

<span id="an_59:2">59:2</span> maar julle ongeregtighede het 'n
skeidsmuur geword tussen julle en julle God, en julle sondes het sy
aangesig vir julle verberg, sodat Hy nie hoor nie.

<span id="an_59:3">59:3</span> Want julle hande is met bloed bevlek en
julle vingers met ongeregtigheid; julle lippe spreek leuen, julle tong
fluister onreg.

<span id="an_59:4">59:4</span> Daar is niemand wat aanklaag in
geregtigheid en niemand wat 'n regstryd voer in waarheid nie; hulle
vertrou op nietigheid en spreek valsheid, met moeite gaan hulle swanger
en baar onheil.

<span id="an_59:5">59:5</span> Basilisk-eiers broei hulle uit, en
spinnerakke weef hulle; hy wat van hulle eiers eet, moet sterwe; en as
dit stukkend gedruk word, bars daar 'n adder uit.

<span id="an_59:6">59:6</span> Hulle weefsels deug nie vir klere nie, en
met hulle voortbrengsels kan niemand hom toemaak nie; hulle werke is
onheilswerke, en die daad van geweld is in hulle hande.

<span id="an_59:7">59:7</span> Hulle voete hardloop om kwaad te doen en
is haastig om onskuldige bloed te vergiet; hulle gedagtes is
onheilsgedagtes, verwoesting en verbreking is in hulle paaie.

<span id="an_59:8">59:8</span> Die weg van vrede ken hulle nie, en daar
is geen reg in hulle spore nie; hulle maak hul paaie krom, niemand wat
daarop loop, ken die vrede nie.

<span id="an_59:9">59:9</span> Daarom is die reg ver van ons en bereik
die geregtigheid ons nie; ons wag op lig, maar kyk, daar is duisternis;
op 'n helder skynsel, maar ons wandel in dikke donkerheid.

<span id="an_59:10">59:10</span> Ons tas rond langs die muur soos
blindes, en soos die wat geen oë het nie, tas ons rond; ons struikel op
die middag soos in die skemeraand; ons is onder die gesondes soos dooie
mense.

<span id="an_59:11">59:11</span> Ons brom almal soos bere, en soos duiwe
kir ons aanhoudend; ons wag op reg, maar dit is nie daar nie; op
heil--dit bly ver van ons.

<span id="an_59:12">59:12</span> Want ons oortredinge is baie voor U, en
ons sondes getuig teen ons; want ons oortredinge staan voor ons, en ons
ongeregtighede--ons ken hulle:

<span id="an_59:13">59:13</span> die afval en verloëning van die HERE en
afwyking van agter onse God; die uitspreek van verdrukking en
oortreding, die opneem en uitstoot van leuentaal uit die hart.

<span id="an_59:14">59:14</span> So word dan die reg teruggedring en die
geregtigheid bly staan van ver; want die waarheid struikel op die mark,
en wat reg is, kan nie binnekom nie.

<span id="an_59:15">59:15</span> Ja, die waarheid word vermis; en wie
afwyk van die kwaad, word geplunder. Toe het die HERE dit gesien, en dit
was verkeerd in sy oë dat daar geen reg was nie.

<span id="an_59:16">59:16</span> En Hy het gesien dat daar niemand was
nie en Hom verbaas dat niemand tussenbei tree nie; daarom het sy arm Hom
gehelp en sy geregtigheid het Hom ondersteun.

<span id="an_59:17">59:17</span> En Hy het geregtigheid aangetrek soos
'n pantser, en die helm van heil was op sy hoof; en die klere van wraak
het Hy aangetrek as kleding en Hom gewikkel in die ywer soos in 'n
mantel.

<span id="an_59:18">59:18</span> Volgens die dade, daarmee ooreenkomstig
sal Hy vergelde: grimmigheid aan sy teëstanders, vergelding aan sy
vyande; aan die eilande sal Hy die loon vergelde.

<span id="an_59:19">59:19</span> En hulle sal die Naam van die Here
vrees van die westekant af, en sy heerlikheid van die opgang van die son
af; want Hy sal kom soos 'n saamgeperste stroom wat die asem van die
HERE aandrywe.

<span id="an_59:20">59:20</span> Maar vir Sion kom Hy as Verlosser en
vir die wat in Jakob hulle bekeer van oortreding, spreek die HERE.

<span id="an_59:21">59:21</span> Wat My aangaan, dit is my verbond met
hulle, sê die HERE: My Gees wat op jou is, en my woorde wat Ek in jou
mond gelê het, sal uit jou mond nie wyk nie, en ook nie uit die mond van
jou kroos en uit die mond van die kroos van jou kroos, sê die HERE, van
nou af tot in ewigheid nie.

<span id="an_60:1">60:1</span> Staan op, word verlig; want jou lig kom,
en die heerlikheid van die HERE gaan oor jou op.

<span id="an_60:2">60:2</span> Want kyk, die duisternis sal die aarde
oordek en donkerheid die volke; maar oor jóu sal die HERE opgaan, en sy
heerlikheid sal oor jou gesien word.

<span id="an_60:3">60:3</span> En nasies sal trek na jou lig, en konings
na jou stralende opgang.

<span id="an_60:4">60:4</span> Slaan jou oë rondom op en kyk--hulle
almal kom bymekaar, hulle kom na jou toe; jou seuns kom van ver, en jou
dogters word op die heup gedra.

<span id="an_60:5">60:5</span> Dan sal jy dit sien en straal van
vreugde, en jou hart sal ontroer en verruim word; want die rykdom van
die see gaan na jou toe oor, die skatte van die nasies kom na jou toe
aan.

<span id="an_60:6">60:6</span> 'n Menigte kamele sal jou oordek, die
jong kamele van Mídian en Efa; hulle sal almal uit Skeba kom; hulle
bring goud en wierook en verkondig met blydskap die roemryke dade van
die HERE.

<span id="an_60:7">60:7</span> Al die kleinvee van Kedar sal vir jou
versamel word, die ramme van Nebájot sal jou dien; hulle kom as
welgevallige offer op my altaar, en Ek sal my heerlike huis heerlik
maak.

<span id="an_60:8">60:8</span> Wie is dit wat daar aangevlieg kom soos
'n wolk en soos duiwe na hulle vensters?

<span id="an_60:9">60:9</span> Ja, op My wag die eilande, en die skepe
van Tarsis kom vooraan, om jou seuns van ver te bring. Hul silwer en hul
goud is by hulle, vir die Naam van die HERE jou God en vir die Heilige
van Israel, omdat Hy jou heerlik gemaak het.

<span id="an_60:10">60:10</span> En uitlanders sal jou mure bou, en
hulle konings sal jou dien; want in my toorn het Ek jou geslaan, maar in
my welbehae het Ek My oor jou ontferm.

<span id="an_60:11">60:11</span> En jou poorte sal altyddeur oopstaan;
hulle sal bedags of snags nie gesluit word nie, om na jou toe aan te
bring die rykdom van die nasies en hulle konings in triomftog.

<span id="an_60:12">60:12</span> Want die nasie en die koninkryk wat jou
nie sal dien nie, sal ondergaan, en dié nasies sal seker verwoes word.

<span id="an_60:13">60:13</span> Die heerlikheid van die Líbanon sal na
jou toe kom, die sipres, die plataan en die denneboom almal saam, om te
versier die plek van my heiligdom; en Ek sal die plek van my voete
heerlik maak.

<span id="an_60:14">60:14</span> En die seuns van hulle wat jou verdruk
het, sal gebukkend na jou toe trek; en almal wat jou verag het, sal
hulle neerbuig by jou voetsole; en hulle sal jou noem: Stad van die
HERE, Sion van die Heilige van Israel.

<span id="an_60:15">60:15</span> In plaas dat jy verlate en gehaat is
sonder dat iemand daar deurtrek, sal Ek jou maak tot 'n ewige
heerlikheid, 'n vreugde van geslag tot geslag.

<span id="an_60:16">60:16</span> En jy sal die melk van nasies suig en
die bors van konings suig en sal weet dat Ek, die HERE, jou Heiland is,
en jou Losser die Magtige van Jakob.

<span id="an_60:17">60:17</span> Vir koper bring Ek goud en vir yster
bring Ek silwer, en vir hout koper en vir klippe yster; en Ek sal Vrede
as jou owerheid aanstel en Geregtigheid as jou bestuurders.

<span id="an_60:18">60:18</span> Van geweld sal in jou land nie meer
gehoor word nie--van geen verwoesting of verbreking in jou grondgebied
nie; maar jy sal jou mure Heil noem en jou poorte Lof.

<span id="an_60:19">60:19</span> Die son sal bedags jou lig nie meer
wees nie, en as glans sal die maan vir jou geen skynsel gee nie; maar
die HERE sal vir jou wees 'n ewige lig, en jou God sal jou sieraad wees.

<span id="an_60:20">60:20</span> Jou son sal nie meer ondergaan nie, en
jou maan nie kleiner word nie; want die HERE sal vir jou wees 'n ewige
lig, en die dae van jou treurigheid is verby.

<span id="an_60:21">60:21</span> En jou volk sal almal regverdiges wees,
vir ewig sal hulle die land besit--as lote deur My geplant, 'n werk van
my hande, tot my verheerliking.

<span id="an_60:22">60:22</span> Die kleinste sal 'n geslag word en die
geringste 'n magtige nasie. Ek, die HERE, sal dit op die regte tyd gou
laat kom.

<span id="an_61:1">61:1</span> Die Gees van die Here HERE is op My,
omdat die HERE My gesalf het om 'n blye boodskap te bring aan die
ootmoediges; Hy het My gestuur om te verbind die gebrokenes van hart, om
vir die gevangenes 'n vrylating uit te roep en vir die geboeides opening
van die gevangenis;

<span id="an_61:2">61:2</span> om uit te roep 'n jaar van die welbehae
van die HERE en 'n dag van die wraak van onse God; om al die treurendes
te troos;

<span id="an_61:3">61:3</span> om vir die treurendes in Sion te beskik
dat aan hulle gegee word sieraad vir as, vreugde-olie vir treurigheid,
'n gewaad van lof vir 'n verslae gees; sodat hulle genoem kan word
terebinte van geregtigheid, 'n planting van die HERE, tot sy
verheerliking.

<span id="an_61:4">61:4</span> En hulle sal die ou puinhope bou, die
verwoeste plekke uit vroeër dae weer oprig en die verwoeste stede weer
nuut maak wat woes was van geslag tot geslag.

<span id="an_61:5">61:5</span> Die vreemdelinge sal staan en julle
kleinvee oppas, en uitlanders sal julle landbouers en wynboere wees.

<span id="an_61:6">61:6</span> Maar júlle sal priesters van die HERE
genoem word; aan julle sal gesê word: Dienaars van onse God! Julle sal
die rykdom van die nasies eet en op hulle heerlikheid julle beroem.

<span id="an_61:7">61:7</span> In plaas van julle skande ontvang julle
'n dubbele deel; en in plaas van die smaad sal hulle jubel oor hul deel.
Daarom sal hulle in hul land 'n dubbele deel in besit neem, ewige
vreugde geniet.

<span id="an_61:8">61:8</span> Want Ek, die HERE, het die reg lief; Ek
haat die roof met onreg, en Ek sal hulle getrou hul loon gee en 'n ewige
verbond met hulle sluit.

<span id="an_61:9">61:9</span> En hulle nageslag sal bekend word onder
die nasies en hulle nakomelinge onder die volke; almal wat hulle sien,
sal hulle daarvoor aansien dat hulle 'n geslag is wat die HERE geseën
het.

<span id="an_61:10">61:10</span> Ek is baie bly in die HERE, my siel
juig in my God; want Hy het my beklee met die klere van heil, my in die
mantel van geregtigheid gewikkel--soos 'n bruidegom wat priesterlik die
hoofversiersel ombind, en soos 'n bruid wat haar versier met haar
juwele.

<span id="an_61:11">61:11</span> Want soos die aarde sy plante
voortbring, en soos 'n tuin sy gewasse laat uitspruit, so sal die Here
HERE geregtigheid en lof laat uitspruit voor die oog van al die nasies.

<span id="an_62:1">62:1</span> Ter wille van Sion sal Ek nie swyg nie en
ter wille van Jerusalem nie stil wees nie, totdat sy geregtigheid
uitbreek soos 'n glans en sy heil soos 'n fakkel wat brand.

<span id="an_62:2">62:2</span> En die nasies sal jou geregtigheid sien
en al die konings jou heerlikheid; en jy sal met 'n nuwe naam genoem
word wat die mond van die HERE sal noem.

<span id="an_62:3">62:3</span> En jy sal 'n sierlike kroon wees in die
hand van die HERE en 'n koninklike tulband in die hand van jou God.

<span id="an_62:4">62:4</span> Jy sal nie meer genoem word Verlatene
nie, en jou land sal nie meer genoem word Wildernis nie. Maar jy sal
genoem word: my welbehae, en jou land: die getroude; want die Here het
'n behae in jou, en jou land sal getroud wees.

<span id="an_62:5">62:5</span> Want soos 'n jonkman 'n jongedogter trou,
so sal jou kinders jou trou; en soos die bruidegom bly is oor die bruid,
sal jou God oor jou bly wees.

<span id="an_62:6">62:6</span> o Jerusalem, Ek het wagte op jou mure
uitgesit wat gedurigdeur die hele dag en die hele nag nie sal swyg nie.
o Julle wat die HERE herinner aan sy beloftes--moenie rus nie

<span id="an_62:7">62:7</span> en laat Hom nie met rus nie, totdat Hy
Jerusalem bevestig en maak tot 'n lof op aarde!

<span id="an_62:8">62:8</span> Die HERE het gesweer by sy regterhand en
by sy magtige arm: Waarlik, Ek sal jou koring nie meer gee dat jou
vyande dit eet nie, en uitlanders sal jou mos nie drink waarvoor jy
gewerk het nie.

<span id="an_62:9">62:9</span> Maar hulle wat dit insamel, sal dit eet
en die HERE prys; en hulle wat dit oes, sal dit drink in my heilige
voorhowe.

<span id="an_62:10">62:10</span> Gaan in, gaan in deur die poorte, berei
die weg van die volk! Vul op, vul op die grootpad, gooi die klippe weg,
steek 'n banier op oor die volke!

<span id="an_62:11">62:11</span> Kyk, die HERE laat dit hoor tot by die
einde van die aarde: Sê aan die dogter van Sion: Kyk, jou heil kom; kyk,
sy loon is by Hom en sy beloning is voor sy aangesig.

<span id="an_62:12">62:12</span> En hulle sal genoem word: die heilige
volk, die verlostes van die HERE; en jy sal genoem word: die begeerde,
die stad wat nie verlaat is nie.

<span id="an_63:1">63:1</span> Wie is dit wat daar aankom uit Edom, met
bloedrooi klere uit Bosra? Hy daar, pragtig in sy gewaad, wat agteroor
buig in die volheid van sy krag? Dit is Ek wat in geregtigheid spreek,
wat magtig is om te verlos.

<span id="an_63:2">63:2</span> Waarom is u gewaad so rooi, en u klere
soos dié van een wat die wynpers trap?

<span id="an_63:3">63:3</span> Ek het die pers alleen getrap, en van die
volke was niemand by My nie; en Ek het hulle getrap in my toorn en hulle
vertrap in my grimmigheid, sodat hulle lewensap op my klere gespat en Ek
my hele gewaad bevlek het.

<span id="an_63:4">63:4</span> Want die dag van wraak was in my hart, en
die jaar van my verlossing het gekom.

<span id="an_63:5">63:5</span> En Ek het uitgekyk, maar daar was geen
helper nie; en Ek het My verbaas, maar daar was niemand wat ondersteun
nie. Toe het my arm My gehelp en my grimmigheid het My ondersteun.

<span id="an_63:6">63:6</span> En Ek het volke vertrap in my toorn en
hulle dronk gemaak in my grimmigheid; en Ek het hulle lewensap op die
aarde laat afloop.

<span id="an_63:7">63:7</span> Ek sal die goedertierenhede van die HERE
prys, die roemryke dade van die HERE, ooreenkomstig alles wat die HERE
aan ons bewys het, en die veelvuldige goedheid jeens die huis van Israel
wat Hy aan hulle bewys het, na sy barmhartighede en na die grootheid van
sy goedertierenhede.

<span id="an_63:8">63:8</span> Want Hy het gesê: Hulle is tog my volk,
kinders wat nie sal lieg nie. So het Hy dan vir hulle 'n Heiland geword.

<span id="an_63:9">63:9</span> In al hulle benoudheid was Hy benoud, en
die Engel van sy aangesig het hulle verlos; deur sy liefde en deur sy
medelyde het Hy hulle verlos; en Hy het hulle opgehef en hulle gedra, al
die dae van die ou tyd.

<span id="an_63:10">63:10</span> Maar húlle was wederstrewig en het sy
Heilige Gees bedroef; daarom het Hy vir hulle in 'n vyand verander: Hy
self het teen hulle gestry.

<span id="an_63:11">63:11</span> Toe het sy volk gedink aan die dae van
die ou tyd, van Moses: Waar is Hy wat hulle uit die see laat optrek het
saam met die herder van sy kudde? Waar is Hy wat sy Heilige Gees in
hulle midde gegee het?

<span id="an_63:12">63:12</span> Wat sy heerlike arm laat trek het aan
die regterhand van Moses; wat die waters voor hulle uit gekloof het, om
vir Hom 'n ewige Naam te maak?

<span id="an_63:13">63:13</span> Wat hulle deur die watervloede laat
trek het soos 'n perd deur die woestyn, sonder om te struikel?

<span id="an_63:14">63:14</span> Soos vee wat aftrek in die laagte, het
die Gees van die HERE hulle na die rus gelei. Só het U u volk gelei, om
vir U 'n heerlike Naam te maak.

<span id="an_63:15">63:15</span> Kyk van die hemel neer en aanskou uit u
heilige en heerlike woning! Waar is u ywer en u magtige dade? Die
ontroering van u binneste en u barmhartighede het hulle jeens my
ingehou.

<span id="an_63:16">63:16</span> Want U is ons Vader! Want Abraham weet
van ons nie, en Israel ken ons nie. U, o HERE, is ons Vader; ons
Verlosser is van ouds af u Naam.

<span id="an_63:17">63:17</span> HERE, waarom laat U ons wegdwaal van u
weë? Waarom verhard U ons hart, sodat ons U nie vrees nie? Keer terug
ter wille van u knegte, die stamme van u erfdeel!

<span id="an_63:18">63:18</span> U heilige volk het dit vir 'n kort
rukkie besit; ons teëstanders het u heiligdom vertrap.

<span id="an_63:19">63:19</span> Ons het geword soos hulle oor wie U nie
van ouds af geheers het nie, oor wie u Naam nie uitgeroep is nie.

<span id="an_64:1">64:1</span> Ag, as U maar die hemele wou skeur, wou
neerdaal, dat die berge wankel voor u aangesig

<span id="an_64:2">64:2</span> --soos vuur die houtjies aan die brand
steek, vuur die water laat opborrel--om u Naam aan u teëstanders bekend
te maak, sodat nasies voor u aangesig kan bewe

<span id="an_64:3">64:3</span> wanneer U vreeslike dinge doen waar ons
nie op gehoop het nie--as U maar wou neerdaal, sodat die berge wankel
voor u aangesig!

<span id="an_64:4">64:4</span> Van ouds af tog het niemand dit gehoor of
verneem nie, geen oog het 'n God gesien wat werksaam is vir wie op Hom
wag nie, behalwe U.

<span id="an_64:5">64:5</span> U kom hom tegemoet wat met vreugde
geregtigheid beoefen, hulle wat aan U dink op u weë. Kyk, U was toornig,
en ons het gesondig; in dié toestand was ons baie lank, en--sal ons
verlos word?

<span id="an_64:6">64:6</span> En ons het almal geword soos 'n onreine,
en al ons geregtighede soos 'n besoedelde kleed; en ons het almal verdor
soos blare, en ons ongeregtighede het ons weggevoer soos die wind.

<span id="an_64:7">64:7</span> En daar was niemand wat u Naam aangeroep
het, wat hom beywer het om U aan te kleef nie; want U het u aangesig vir
ons verberg en laat ons wegsmelt deur ons ongeregtighede.

<span id="an_64:8">64:8</span> Maar nou, HERE, U is ons Vader; ons is
die klei, en U is ons Formeerder, en ons almal is die werk van u hand.

<span id="an_64:9">64:9</span> HERE, wees nie uitermate toornig nie, en
dink nie vir ewig aan die ongeregtigheid nie; aanskou dit tog dat ons
almal u volk is.

<span id="an_64:10">64:10</span> U heilige stede het 'n woestyn geword;
Sion het 'n woestyn geword, Jerusalem 'n wildernis.

<span id="an_64:11">64:11</span> Ons heilige en heerlike huis waar ons
vaders U geloof het, is met vuur verbrand, en al wat vir ons dierbaar
was, het 'n puinhoop geword.

<span id="an_64:12">64:12</span> HERE, sal U by hierdie dinge U bedwing?
Sal U swyg en ons uitermate verdruk?

<span id="an_65:1">65:1</span> Ek het My laat raadpleeg deur wie na My
nie gevra het nie; Ek het My laat vind deur die wat My nie gesoek het
nie; aan 'n nasie wat na my Naam nie genoem is nie, het Ek gesê: Hier is
Ek, Hier is Ek!

<span id="an_65:2">65:2</span> Ek het my hande die hele dag uitgebrei na
'n opstandige volk wat wandel op 'n weg wat nie goed is nie, agter hulle
eie gedagtes aan;

<span id="an_65:3">65:3</span> 'n volk wat My gedurigdeur in die
aangesig terg, wat offer in tuine en rook laat opgaan op bakstene;

<span id="an_65:4">65:4</span> wat in die grafte sit en vernag in
verborge plekke; wat varkvleis eet, en daar is brokke onrein vleis in
hulle skottels;

<span id="an_65:5">65:5</span> wat sê: Bly daar! Kom nie naby my nie,
want ek is heilig vir jou! Hierdie mense is 'n rook in my neus, 'n vuur
wat die hele dag brand.

<span id="an_65:6">65:6</span> Kyk, dit staan voor my aangesig geskrywe;
Ek sal nie swyg nie, tensy dat Ek dit vergeld het; ja, Ek sal dit
vergelde in hulle boesem--

<span id="an_65:7">65:7</span> julle ongeregtighede en die
ongeregtighede van julle vaders tesame, sê die HERE; dat hulle offerrook
laat opgaan het op die berge en My smaadheid aangedoen het op die
heuwels--ja, Ek sal vóór alles hulle loon in hulle boesem toemeet.

<span id="an_65:8">65:8</span> So spreek die HERE: Soos wanneer iemand
mos vind in 'n tros druiwe en sê: Verniel dit nie, want daar is 'n seën
in--sal Ek doen ter wille van my knegte, om nie alles te verniel nie.

<span id="an_65:9">65:9</span> En Ek sal 'n nakroos uit Jakob laat
voortkom en uit Juda die erfbesitter van my berge; en my uitverkorenes
sal dit erflik in besit neem en my knegte daar woon.

<span id="an_65:10">65:10</span> En Saron sal 'n weiveld vir kleinvee
word, en die dal Agor 'n lêplek vir beeste, vir my volk wat My gesoek
het.

<span id="an_65:11">65:11</span> Maar julle wat die HERE verlaat, wat my
heilige berg vergeet, wat 'n tafel dek vir die geluksgod en die mengsel
inskink vir die godin van die noodlot--

<span id="an_65:12">65:12</span> Ek sal julle bestem vir die swaard, en
julle almal sal buig om geslag te word, omdat Ek geroep maar julle nie
geantwoord het nie, Ek gespreek maar julle nie geluister het nie, maar
gedoen het wat verkeerd is in my oë en verkies het wat My nie behaag
nie.

<span id="an_65:13">65:13</span> Daarom, so sê die Here HERE: Kyk, my
knegte sal eet, maar julle sal honger bly; kyk, my knegte sal drink,
maar julle sal dors wees; kyk, my knegte sal bly wees, maar julle sal
beskaamd staan.

<span id="an_65:14">65:14</span> Kyk, my knegte sal jubel, omdat hulle
hart vrolik is, maar júlle sal skreeu van pyn in die hart en huil deur
die verbreking van gees.

<span id="an_65:15">65:15</span> En julle sal jul naam vir my
uitverkorenes as 'n woord van verwensing laat agterbly, en die Here HERE
sal jou ombring. Maar sy knegte sal Hy noem met 'n ander naam,

<span id="an_65:16">65:16</span> sodat hy wat homself seën in die land,
hom sal seën by die God van waarheid; en hy wat sweer in die land, sal
sweer by die God van waarheid, omdat die vorige benoudhede vergeet is en
verborge vir my oë.

<span id="an_65:17">65:17</span> Want kyk, Ek skep nuwe hemele en 'n
nuwe aarde, en aan die vorige dinge sal nie gedink word en hulle sal in
die hart nie opkom nie.

<span id="an_65:18">65:18</span> Maar wees julle bly en juig vir ewig
oor wat Ek skep; want kyk, Ek skep Jerusalem om te juig, en sy mense om
bly te wees.

<span id="an_65:19">65:19</span> En Ek sal juig oor Jerusalem en bly
wees oor my volk; en daarin sal nie meer gehoor word die stem van geween
of die stem van geskreeu nie.

<span id="an_65:20">65:20</span> Daarvandaan sal nie meer kom 'n
suigling van 'n paar dae of 'n grysaard wat sy dae nie vol uitlewe nie;
want 'n seun sal sterwe honderd jaar oud, en wie sondig, sal, honderd
jaar oud, deur die vloek getref word.

<span id="an_65:21">65:21</span> En hulle sal huise bou en bewoon, en
wingerde plant en die vrug daarvan eet:

<span id="an_65:22">65:22</span> hulle sal nie bou dat 'n ander dit
bewoon nie; hulle sal nie plant dat 'n ander dit eet nie; want die dae
van my volk sal wees soos die dae van die bome, en my uitverkorenes sal
die werk van hulle hande self geniet.

<span id="an_65:23">65:23</span> Hulle sal hul nie tevergeefs vermoei of
baar vir skielike ondergang nie; want hulle is 'n geslag van die wat
deur die HERE geseën is, en hulle nakomelinge is by hulle.

<span id="an_65:24">65:24</span> En voordat hulle roep, sal Ek antwoord;
terwyl hulle nog spreek, verhoor Ek.

<span id="an_65:25">65:25</span> Die wolf en die lam sal saam wei, en
die leeu sal strooi eet soos 'n bees, en stof sal die voedsel van die
slang wees; hulle sal geen kwaad doen of verderf aanrig op my hele
heilige berg nie, sê die HERE.

<span id="an_66:1">66:1</span> So sê die HERE: Die hemel is my troon en
die aarde die voetbank van my voete. Waar is dan die huis wat julle vir
My sal bou? En waar die plek wat my rusplek sal wees?

<span id="an_66:2">66:2</span> Want my hand het al hierdie dinge gemaak,
en so het dit alles ontstaan, spreek die HERE. Maar op hierdie een sal
Ek let: op hom wat arm is en verslae van gees, en wat bewe vir my woord.

<span id="an_66:3">66:3</span> Wie 'n bees as offer slag, is soos hy wat
'n man doodslaan; wie 'n lam offer, soos hy wat 'n hond se nek breek;
wie 'n spysoffer bring--dit is varkbloed; wie wierook as gedenkoffer
bring, is soos hy wat 'n afgod prys. Soos húlle hul eie weë verkies het
en hulle siel 'n behae het in hul verfoeisels,

<span id="an_66:4">66:4</span> so sal Ek ook hulle ongeluk verkies en
wat hulle met skrik vervul, oor hulle laat kom; omdat Ek geroep en
niemand geantwoord het nie, Ek gespreek en hulle nie gehoor het nie;
maar hulle het gedoen wat verkeerd is in my oë, en verkies wat My nie
behaag nie.

<span id="an_66:5">66:5</span> Hoor die woord van die HERE, julle wat
vir sy woord bewe! Julle broers, julle haters wat julle verstoot om my
Naam ontwil, sê: Laat die HERE heerlik word, dat ons julle vreugde kan
aanskou! Maar hulle sal beskaamd staan!

<span id="an_66:6">66:6</span> Hoor--'n rumoer uit die stad! Hoor--uit
die tempel! Hoor--dit is die HERE wat sy vyande hulle dade vergeld!

<span id="an_66:7">66:7</span> Voordat sy weë gekry het, het sy gebaar;
voordat smart oor haar gekom het, is sy van 'n seuntjie verlos.

<span id="an_66:8">66:8</span> Wie het so iets gehoor? Wie het sulke
dinge gesien? Word 'n land op een enkele dag gebore? Of word 'n nasie
met een slag gebaar? Want Sion het weë gekry, meteens haar kinders
gebaar.

<span id="an_66:9">66:9</span> Sou Ek naby die geboorte bring en nie
laat baar nie? sê die HERE. Of sou Ek wat laat baar, self toesluit? sê
jou God.

<span id="an_66:10">66:10</span> Wees bly saam met Jerusalem en juig oor
haar, almal wat haar liefhet! Wees vrolik saam met haar, baie vrolik,
almal wat oor haar treurig gewees het!

<span id="an_66:11">66:11</span> sodat julle kan suig en versadig word
aan die bors van haar vertroostinge; sodat julle kan uitdrink en julle
verlustig in die oorvloed van haar heerlikheid.

<span id="an_66:12">66:12</span> Want so sê die HERE: Kyk, die vrede lei
Ek na haar toe soos 'n rivier en die rykdom van die nasies soos 'n
oorlopende stroom; en julle sal suig, julle sal op die heup gedra word
en op die knieë getroetel word.

<span id="an_66:13">66:13</span> Soos iemand wat deur sy moeder getroos
word, so sal Ek julle troos; en julle sal in Jerusalem getroos word.

<span id="an_66:14">66:14</span> En julle sal dit sien, en julle hart
sal vrolik wees, en julle gebeente sal groei soos die jong gras; dan sal
die hand van die HERE bekend word aan sy knegte, en Hy sal op sy vyande
grimmig wees.

<span id="an_66:15">66:15</span> Want kyk, die HERE sal kom in vuur, en
sy waens soos 'n stormwind, om in hittigheid sy toorn te openbaar en in
vuurvlamme sy dreiging.

<span id="an_66:16">66:16</span> Want met vuur en met sy swaard sal die
HERE strafgerig hou oor alle vlees, en hulle wat deur die HERE verslaan
is, sal baie wees.

<span id="an_66:17">66:17</span> Die wat hulleself heilig en hulleself
reinig vir die tuine, terwyl hulle die een nadoen wat in die middel
staan; wat varkvleis eet en verfoeisels en muise--almal saam sal hulle
tot niet raak, spreek die HERE.

<span id="an_66:18">66:18</span> Maar Ek ken hulle werke en hulle
gedagtes; die tyd kom dat Ek al die nasies en tonge versamel; en hulle
sal kom en my heerlikheid sien.

<span id="an_66:19">66:19</span> En Ek sal 'n teken onder hulle doen, en
vrygeraaktes uit hulle stuur na die nasies, na Tarsis, Pul en Lud, wat
die boog span, na Tubal en Jawan, na die ver kuslande wat my tyding nie
gehoor en my heerlikheid nie gesien het nie; en hulle sal my heerlikheid
onder die nasies verkondig.

<span id="an_66:20">66:20</span> En hulle sal al julle broers bring uit
al die nasies as offergawe aan die HERE, op perde en op waens en in
draagstoele en op muilesels en op kamele na my heilige berg, na
Jerusalem, sê die HERE, net soos die kinders van Israel die spysoffer in
'n rein voorwerp bring na die huis van die HERE.

<span id="an_66:21">66:21</span> En ook sal Ek uit hulle priesters en
Leviete neem, spreek die HERE.

<span id="an_66:22">66:22</span> Want soos die nuwe hemel en die nuwe
aarde wat Ek maak, voor my aangesig sal bestaan, spreek die HERE, so sal
julle nageslag en julle naam bestendig wees.

<span id="an_66:23">66:23</span> En elke maand op die nuwemaan en elke
week op die sabbat sal alle vlees kom om te aanbid voor my aangesig, sê
die HERE.

<span id="an_66:24">66:24</span> En hulle sal uitgaan en die lyke sien
van die mense wat teen My opgestaan het; want hulle wurm sal nie sterwe
en hulle vuur sal nie uitgeblus word nie, en hulle sal afgryslik wees
vir alle vlees.

------------------------------------------------------------------------

[Next: Jeremiah](jer)
