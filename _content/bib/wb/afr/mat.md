[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mal)  [Next](mar) 

------------------------------------------------------------------------

### Afrikaans Bible: Matthew

<span id="an_1:1">1:1</span> Die geslagsregister van Jesus Christus, die
seun van Dawid, die seun van Abraham:

<span id="an_1:2">1:2</span> Abraham was die vader van Isak, en Isak die
vader van Jakob, en Jakob die vader van Juda en sy broers;

<span id="an_1:3">1:3</span> en Juda was die vader van Peres en Serag by
Tamar, en Peres was die vader van Hesron, en Hesron die vader van Ram,

<span id="an_1:4">1:4</span> en Ram die vader van Ammínadab, en
Ammínadab die vader van Nagson, en Nagson die vader van Salmon,

<span id="an_1:5">1:5</span> en Salmon die vader van Boas by Ragab, en
Boas die vader van Obed by Rut, en Obed die vader van Isai,

<span id="an_1:6">1:6</span> en Isai die vader van koning Dawid, en
koning Dawid die vader van Salomo by die vrou van Uría,

<span id="an_1:7">1:7</span> en Salomo die vader van Rehábeam, en
Rehábeam die vader van Abía, en Abía die vader van Asa,

<span id="an_1:8">1:8</span> en Asa die vader van Jósafat, en Jósafat
die vader van Joram, en Joram die vader van Ussía,

<span id="an_1:9">1:9</span> en Ussía die vader van Jotam, en Jotam die
vader van Agas, en Agas die vader van Hiskía,

<span id="an_1:10">1:10</span> en Hiskía die vader van Manasse, en
Manasse die vader van Amon, en Amon die vader van Josía,

<span id="an_1:11">1:11</span> en Josía die vader van Jegónia en sy
broers in die tyd van die Babiloniese ballingskap.

<span id="an_1:12">1:12</span> En ná die Babiloniese ballingskap het
Jegónia die vader geword van Seáltiël, en Seáltiël was die vader van
Serubbábel,

<span id="an_1:13">1:13</span> en Serubbábel die vader van Abíud, en
Abíud die vader van Éljakim, en Éljakim die vader van Asor,

<span id="an_1:14">1:14</span> en Asor die vader van Sadok, en Sadok die
vader van Agim, en Agim die vader van Elíud,

<span id="an_1:15">1:15</span> en Elíud die vader van Eleásar, en
Eleásar die vader van Mattan, en Mattan die vader van Jakob,

<span id="an_1:16">1:16</span> en Jakob die vader van Josef, die man van
Maria uit wie gebore is Jesus wat Christus genoem word.

<span id="an_1:17">1:17</span> Al die geslagte dan van Abraham tot Dawid
is veertien geslagte, en van Dawid tot die Babiloniese ballingskap
veertien geslagte, en van die Babiloniese ballingskap tot Christus
veertien geslagte.

<span id="an_1:18">1:18</span> Die geboorte van Jesus Christus was dan
só: Toe sy moeder Maria verloof was aan Josef, voordat hulle saamgekom
het, is sy swanger bevind uit die Heilige Gees.

<span id="an_1:19">1:19</span> En Josef, haar man, omdat hy regverdig
was en onwillig om haar openbaar te maak, het hom voorgeneem om in die
geheim van haar te skei.

<span id="an_1:20">1:20</span> Maar terwyl hy dit in die gedagte gehad
het, verskyn daar 'n engel van die Here in 'n droom aan hom en sê:
Josef, seun van Dawid, wees nie bevrees om Maria, jou vrou, by jou te
neem nie, want wat in haar verwek is, is uit die Heilige Gees;

<span id="an_1:21">1:21</span> en sy sal 'n seun baar, en jy moet Hom
Jesus noem, want dit is Hy wat sy volk van hulle sondes sal verlos.

<span id="an_1:22">1:22</span> En dit het alles gebeur, sodat die woord
vervul sou word wat die Here deur die profeet gespreek het:

<span id="an_1:23">1:23</span> Kyk, die maagd sal swanger word en 'n
seun baar, en hulle sal Hom Emmánuel noem, dit is, as dit vertaal word:
God met ons.

<span id="an_1:24">1:24</span> En toe Josef uit die slaap wakker word,
het hy gedoen soos die engel van die Here hom beveel het en sy vrou by
hom geneem;

<span id="an_1:25">1:25</span> en hy het haar nie beken totdat sy haar
eersgebore Seun gebaar het nie; en hy het Hom Jesus genoem.

<span id="an_2:1">2:1</span> En toe Jesus te Betlehem in Judéa gebore
is, in die dae van koning Herodes, het daar wyse manne uit die Ooste in
Jerusalem aangekom

<span id="an_2:2">2:2</span> en gesê: Waar is die Koning van die Jode,
wat gebore is? Want ons het sy ster in die Ooste gesien en gekom om Hom
hulde te bewys.

<span id="an_2:3">2:3</span> En toe koning Herodes dit hoor, was hy
ontsteld en die hele Jerusalem saam met hom;

<span id="an_2:4">2:4</span> en hy het al die owerpriesters en die
skrifgeleerdes van die volk bymekaar laat kom en by hulle navraag gedoen
waar die Christus gebore sou word.

<span id="an_2:5">2:5</span> En hulle het vir hom gesê: Te Betlehem in
Judéa, want so is daar deur die profeet geskrywe:

<span id="an_2:6">2:6</span> En jy, Betlehem, land van Juda, is volstrek
nie die geringste onder die vorste van Juda nie, want uit jou sal 'n
leidsman voortkom wat vir my volk Israel 'n herder sal wees.

<span id="an_2:7">2:7</span> Toe het Herodes die wyse manne in die
geheim geroep en hulle na die tyd van die ster se verskyning uitgevra;

<span id="an_2:8">2:8</span> en hy het hulle na Betlehem gestuur en
gesê: Gaan doen noukeurig ondersoek na die Kindjie, en as julle Hom
vind, laat my weet, sodat ek ook kan gaan en Hom hulde bewys.

<span id="an_2:9">2:9</span> En nadat hulle die koning aangehoor het,
het hulle vertrek. En kyk, die ster wat hulle in die Ooste gesien het,
gaan voor hulle uit totdat hy kom en bly staan bo-oor die plek waar die
Kindjie was.

<span id="an_2:10">2:10</span> En toe hulle die ster sien, het hulle hul
met baie groot blydskap verheug.

<span id="an_2:11">2:11</span> En hulle het in die huis gegaan en die
Kindjie by Maria, sy moeder, gevind en neergeval en Hom hulde bewys.
Daarop maak hulle hul skatte oop en bring vir Hom geskenke: goud en
wierook en mirre.

<span id="an_2:12">2:12</span> En omdat hulle in 'n droom 'n goddelike
waarskuwing ontvang het om nie na Herodes terug te keer nie, het hulle
met 'n ander pad na hul land teruggegaan.

<span id="an_2:13">2:13</span> En toe hulle teruggegaan het, verskyn
daar 'n engel van die HERE in 'n droom aan Josef en sê: Staan op, neem
die Kindjie en sy moeder en vlug na Egipte, en bly daar totdat ek jou
sê; want Herodes gaan die Kindjie soek om Hom dood te maak.

<span id="an_2:14">2:14</span> Hy het toe opgestaan, die Kindjie en sy
moeder in die nag geneem en na Egipte vertrek.

<span id="an_2:15">2:15</span> En hy was daar tot die dood van Herodes,
sodat die woord vervul sou word wat die Here gespreek het deur die
profeet: Uit Egipte het Ek my Seun geroep.

<span id="an_2:16">2:16</span> Toe Herodes sien dat hy deur die wyse
manne mislei was, het hy baie woedend geword en gestuur en in Betlehem
en in al die omstreke daarvan al die seuntjies van twee jaar en
daaronder laat ombring, ooreenkomstig die tyd wat hy van die wyse manne
uitgevra het.

<span id="an_2:17">2:17</span> Toe is vervul wat deur Jeremia, die
profeet, gespreek is toe hy gesê het:

<span id="an_2:18">2:18</span> 'n Stem is in Rama gehoor: rouklag en
geween en groot gekerm; Ragel beween haar kinders en wil nie vertroos
word nie, omdat hulle daar nie meer is nie.

<span id="an_2:19">2:19</span> En ná die dood van Herodes het daar 'n
engel van die Here in 'n droom aan Josef in Egipte verskyn

<span id="an_2:20">2:20</span> en gesê: Staan op, neem die Kindjie en sy
moeder, en gaan na die land van Israel; want hulle is dood wat die lewe
van die Kindjie gesoek het.

<span id="an_2:21">2:21</span> En hy het opgestaan, die Kindjie en sy
moeder geneem en in die land van Israel gekom.

<span id="an_2:22">2:22</span> Maar toe hy hoor dat Archeláüs oor Judéa
koning was in die plek van sy vader Herodes, was hy bevrees om daarheen
te gaan. En hy het 'n goddelike waarskuwing in 'n droom ontvang en na
die streke van Galiléa teruggekeer.

<span id="an_2:23">2:23</span> En hy het gaan woon in 'n stad met die
naam van Násaret, sodat vervul sou word wat deur die profete gespreek
is, dat Hy Nasaréner genoem sou word.

<span id="an_3:1">3:1</span> In daardie dae het Johannes die Doper
opgetree en in die woestyn van Judéa

<span id="an_3:2">3:2</span> gepreek en gesê: Bekeer julle, want die
koninkryk van die hemele het naby gekom.

<span id="an_3:3">3:3</span> Want dit is hy van wie deur die profeet
Jesaja gespreek is toe hy gesê het: Die stem van een wat roep in die
woestyn: Berei die weg van die Here, maak sy paaie reguit!

<span id="an_3:4">3:4</span> En hy, Johannes, het 'n kleed gedra van
kameelhare en 'n leergord om sy heupe, en sy voedsel was sprinkane en
wilde heuning.

<span id="an_3:5">3:5</span> En Jerusalem en die hele Judéa en die hele
omtrek van die Jordaan het uitgegaan na hom toe.

<span id="an_3:6">3:6</span> En hulle is deur hom in die Jordaan gedoop
met belydenis van hulle sondes.

<span id="an_3:7">3:7</span> Maar toe hy baie van die Fariseërs en
Sadduseërs na sy doop sien kom, sê hy vir hulle: Addergeslag, wie het
julle aangewys om te vlug vir die toorn wat aan kom is?

<span id="an_3:8">3:8</span> Dra dan vrugte wat by die bekering pas.

<span id="an_3:9">3:9</span> En moenie dink om by julleself te sê: ons
het Abraham as vader nie; want ek sê vir julle dat God mag het om uit
hierdie klippe kinders vir Abraham op te wek.

<span id="an_3:10">3:10</span> Maar die byl lê ook al teen die wortel
van die bome. Elke boom wat geen goeie vrugte dra nie, word uitgekap en
in die vuur gegooi.

<span id="an_3:11">3:11</span> Ek doop julle wel met water tot bekering;
maar Hy wat ná my kom, is sterker as ek, wie se skoene ek nie waardig is
om aan te dra nie. Hy sal julle doop met die Heilige Gees en met vuur.

<span id="an_3:12">3:12</span> Sy skop is in sy hand, en Hy sal sy
dorsvloer deur en deur skoonmaak en sy koring in die skuur saambring,
maar die kaf sal Hy met onuitbluslike vuur verbrand.

<span id="an_3:13">3:13</span> Toe het Jesus van Galiléa na die Jordaan,
na Johannes gekom om deur hom gedoop te word.

<span id="an_3:14">3:14</span> Maar Johannes het Hom ernstig teëgegaan
en gesê: Ek het nodig om deur U gedoop te word, en kom U na my toe?

<span id="an_3:15">3:15</span> Maar Jesus het geantwoord en vir hom
gesê: Laat dit nou toe, want só pas dit ons om alle geregtigheid te
vervul. Daarna het hy Hom toegelaat.

<span id="an_3:16">3:16</span> En nadat Jesus gedoop was, het Hy dadelik
uit die water opgeklim, en meteens gaan die hemele vir Hom oop, en Hy
sien die Gees van God soos 'n duif neerdaal en op Hom kom.

<span id="an_3:17">3:17</span> En daar kom 'n stem uit die hemele wat
sê: Dit is my geliefde Seun in wie Ek 'n welbehae het.

<span id="an_4:1">4:1</span> Toe is Jesus deur die Gees weggelei die
woestyn in om versoek te word deur die duiwel.

<span id="an_4:2">4:2</span> En nadat Hy veertig dae en veertig nagte
gevas het, het Hy naderhand honger geword.

<span id="an_4:3">4:3</span> En die versoeker het na Hom gekom en gesê:
As U die Seun van God is, sê dat hierdie klippe brode word.

<span id="an_4:4">4:4</span> Maar Hy antwoord en sê: Daar is geskrywe:
Die mens sal nie van brood alleen lewe nie, maar van elke woord wat deur
die mond van God uitgaan.

<span id="an_4:5">4:5</span> Toe neem die duiwel Hom saam na die heilige
stad en laat Hom op die dak van die tempel staan

<span id="an_4:6">4:6</span> en sê vir Hom: As U die Seun van God is,
werp Uself af; want daar is geskrywe: Hy sal sy engele bevel gee
aangaande U, en hulle sal U op die hande dra, sodat U nie miskien u voet
teen 'n klip stamp nie.

<span id="an_4:7">4:7</span> Jesus sê vir hom: Daar is óók geskrywe: Jy
mag die Here jou God nie versoek nie.

<span id="an_4:8">4:8</span> Weer neem die duiwel Hom saam na 'n baie
hoë berg en wys Hom al die koninkryke van die wêreld en hulle
heerlikheid,

<span id="an_4:9">4:9</span> en sê vir Hom: Al hierdie dinge sal ek aan
U gee as U neerval en my aanbid.

<span id="an_4:10">4:10</span> Toe sê Jesus vir hom: Gaan weg, Satan!
want daar is geskrywe: Die Here jou God moet jy aanbid en Hom alleen
dien.

<span id="an_4:11">4:11</span> Daarna het die duiwel Hom laat staan, en
daar het engele gekom en Hom gedien.

<span id="an_4:12">4:12</span> En toe Jesus hoor dat Johannes in die
gevangenis gesit was, het Hy na Galiléa teruggegaan.

<span id="an_4:13">4:13</span> En Hy het Násaret verlaat en gaan woon in
Kapérnaüm aan die see, in die gebied van Sébulon en Náftali,

<span id="an_4:14">4:14</span> sodat vervul sou word wat gespreek is
deur Jesaja, die profeet, toe hy gesê het:

<span id="an_4:15">4:15</span> Die land Sébulon en die land Náftali, na
die see toe, oorkant die Jordaan, Galiléa van die heidene--

<span id="an_4:16">4:16</span> die volk wat in duisternis sit, het 'n
groot lig gesien, en die wat sit in die land en skaduwee van die dood,
vir hulle het 'n lig opgegaan.

<span id="an_4:17">4:17</span> Van toe af het Jesus begin om te preek en
te sê: Bekeer julle, want die koninkryk van die hemele het naby gekom.

<span id="an_4:18">4:18</span> En terwyl Jesus langs die see van Galiléa
loop, sien Hy twee broers, Simon wat genoem word Petrus, en Andréas, sy
broer, besig om 'n net in die see uit te gooi; want hulle was vissers.

<span id="an_4:19">4:19</span> En Hy sê vir hulle: Kom agter My aan, en
Ek sal julle vissers van mense maak.

<span id="an_4:20">4:20</span> En hulle het dadelik die nette laat staan
en Hom gevolg.

<span id="an_4:21">4:21</span> En toe Hy daarvandaan verder gaan, sien
Hy twee ander broers, Jakobus, die seun van Sebedéüs, en Johannes, sy
broer, in die skuit saam met hulle vader Sebedéüs, besig om hulle nette
heel te maak; en Hy het hulle geroep.

<span id="an_4:22">4:22</span> En hulle het dadelik die skuit en hulle
vader verlaat en Hom gevolg.

<span id="an_4:23">4:23</span> En Jesus het deur die hele Galiléa
rondgegaan en in hulle sinagoges geleer en die evangelie van die
koninkryk verkondig en elke siekte en elke kwaal onder die volk genees.

<span id="an_4:24">4:24</span> En die gerug aangaande Hom is versprei
oor die hele Sírië; en hulle het na Hom gebring almal wat ongesteld was,
wat gekwel was deur allerhande siektes en pyne en wat van duiwels besete
was, en maansiekes en verlamdes; en Hy het hulle gesond gemaak.

<span id="an_4:25">4:25</span> En groot menigtes het Hom gevolg van
Galiléa en Dekápolis en Jerusalem en Judéa en van oorkant die Jordaan
af.

<span id="an_5:1">5:1</span> En toe Hy die skare sien, het Hy op die
berg geklim; en nadat Hy gaan sit het, het sy dissipels na Hom gekom;

<span id="an_5:2">5:2</span> en Hy het sy mond geopen en hulle geleer en
gesê:

<span id="an_5:3">5:3</span> Salig is die wat arm van gees is, want aan
hulle behoort die koninkryk van die hemele.

<span id="an_5:4">5:4</span> Salig is die wat treur, want hulle sal
vertroos word.

<span id="an_5:5">5:5</span> Salig is die sagmoediges, want hulle sal
die aarde beërwe.

<span id="an_5:6">5:6</span> Salig is die wat honger en dors na die
geregtigheid, want hulle sal versadig word.

<span id="an_5:7">5:7</span> Salig is die barmhartiges, want aan hulle
sal barmhartigheid bewys word.

<span id="an_5:8">5:8</span> Salig is die wat rein van hart is, want
hulle sal God sien.

<span id="an_5:9">5:9</span> Salig is die vredemakers, want hulle sal
kinders van God genoem word.

<span id="an_5:10">5:10</span> Salig is die wat vervolg word ter wille
van die geregtigheid, want aan hulle behoort die koninkryk van die
hemele.

<span id="an_5:11">5:11</span> Salig is julle wanneer die mense julle
beledig en vervolg en valslik allerhande kwaad teen julle spreek om My
ontwil.

<span id="an_5:12">5:12</span> Verbly en verheug julle omdat julle loon
groot is in die hemele; want so het hulle die profete vervolg wat voor
julle gewees het.

<span id="an_5:13">5:13</span> Julle is die sout van die aarde, maar as
die sout laf geword het, waarmee sal dit gesout word? Dit deug nêrens
meer voor as om buite gegooi en deur die mense vertrap te word nie.

<span id="an_5:14">5:14</span> Julle is die lig van die wêreld. 'n Stad
wat bo-op 'n berg lê, kan nie weggesteek word nie;

<span id="an_5:15">5:15</span> en 'n mens steek ook nie 'n lamp op en
sit dit onder die maatemmer nie, maar op die staander, en dit skyn vir
almal wat in die huis is.

<span id="an_5:16">5:16</span> Laat julle lig só skyn voor die mense,
dat hulle julle goeie werke kan sien en julle Vader wat in die hemele
is, verheerlik.

<span id="an_5:17">5:17</span> Moenie dink dat Ek gekom het om die wet
of die profete te ontbind nie. Ek het nie gekom om te ontbind nie, maar
om te vervul.

<span id="an_5:18">5:18</span> Want voorwaar Ek sê vir julle, voordat
die hemel en die aarde verbygaan, sal nie een jota of een titteltjie van
die wet ooit verbygaan totdat alles gebeur het nie.

<span id="an_5:19">5:19</span> Elkeen dus wat een van die minste van
hierdie gebooie breek en die mense só leer, sal die minste genoem word
in die koninkryk van die hemele; maar elkeen wat dit doen en leer, hy
sal groot genoem word in die koninkryk van die hemele.

<span id="an_5:20">5:20</span> Want Ek sê vir julle dat, as julle
geregtigheid nie oorvloediger is as dié van die skrifgeleerdes en
Fariseërs nie, julle nooit in die koninkryk van die hemele sal ingaan
nie.

<span id="an_5:21">5:21</span> Julle het gehoor dat aan die mense van
die ou tyd gesê is: Jy mag nie doodslaan nie, maar elkeen wat doodslaan,
moet verantwoording doen voor die gereg.

<span id="an_5:22">5:22</span> Maar Ek sê vir julle dat elkeen wat vir
sy broeder sonder rede kwaad is, verantwoording moet doen voor die
gereg; en elkeen wat vir sy broeder sê: Raka! moet verantwoording doen
voor die Groot Raad; en elkeen wat sê: Jou dwaas! moet verantwoording
doen in die helse vuur.

<span id="an_5:23">5:23</span> As jy dan jou gawe na die altaar bring en
dit jou daar byval dat jou broeder iets teen jou het,

<span id="an_5:24">5:24</span> laat jou gawe daar voor die altaar bly en
gaan versoen jou eers met jou broeder, en kom dan en bring jou gawe.

<span id="an_5:25">5:25</span> Wees gou goedgesind teenoor jou teëparty
so lank as jy nog saam met hom op die pad is, sodat die teëparty jou nie
miskien oorgee aan die regter en die regter jou oorgee aan die
geregsdienaar en jy in die gevangenis gewerp word nie.

<span id="an_5:26">5:26</span> Voorwaar Ek sê vir jou, jy sal daar
sekerlik nie uitkom voordat jy die laaste oortjie betaal het nie.

<span id="an_5:27">5:27</span> Julle het gehoor dat aan die mense van
die ou tyd gesê is: Jy mag nie egbreek nie.

<span id="an_5:28">5:28</span> Maar Ek sê vir julle dat elkeen wat na 'n
vrou kyk om haar te begeer, reeds in sy hart met haar egbreuk gepleeg
het.

<span id="an_5:29">5:29</span> As jou regteroog jou dan laat struikel,
ruk dit uit en gooi dit weg van jou af; want dit is vir jou beter dat
een van jou lede vergaan en nie jou hele liggaam in die hel gewerp word
nie.

<span id="an_5:30">5:30</span> En as jou regterhand jou laat struikel,
kap dit af en gooi dit weg van jou af; want dit is vir jou beter dat een
van jou lede vergaan en nie jou hele liggaam in die hel gewerp word nie.

<span id="an_5:31">5:31</span> Daar is ook gesê: Elkeen wat van sy vrou
skei, moet haar 'n skeibrief gee.

<span id="an_5:32">5:32</span> Maar Ek sê vir julle dat elkeen wat van
sy vrou skei, behalwe omrede van hoerery, maak dat sy egbreuk pleeg, en
elkeen wat die geskeie vrou trou, pleeg egbreuk.

<span id="an_5:33">5:33</span> Verder het julle gehoor dat aan die mense
van die ou tyd gesê is: Jy mag nie vals sweer nie, maar jy moet jou ede
aan die Here hou.

<span id="an_5:34">5:34</span> Maar Ek sê vir julle: Sweer hoegenaamd
nie--nie by die hemel nie, omdat dit die troon van God is;

<span id="an_5:35">5:35</span> ook nie by die aarde nie, omdat dit die
voetbank van sy voete is; ook nie by Jerusalem nie, omdat dit die stad
is van die groot Koning;

<span id="an_5:36">5:36</span> ook by jou hoof mag jy nie sweer nie,
omdat jy nie een haar wit of swart kan maak nie.

<span id="an_5:37">5:37</span> Maar laat julle woord wees: Ja ja, nee
nee. Wat meer as dit is, is uit die Bose.

<span id="an_5:38">5:38</span> Julle het gehoor dat daar gesê is: Oog
vir oog en tand vir tand.

<span id="an_5:39">5:39</span> Maar Ek sê vir julle dat julle 'n slegte
mens nie moet weerstaan nie; maar as iemand jou op jou regterwang slaan,
draai ook die ander een na hom toe.

<span id="an_5:40">5:40</span> En hy wat met jou na die gereg wil gaan
en jou onderkleed wil neem, laat hom ook die bo-kleed kry.

<span id="an_5:41">5:41</span> En elkeen wat van jou een myl afdwing,
loop met hom twee myl saam.

<span id="an_5:42">5:42</span> Gee aan hom wat jou iets vra, en wys hom
nie af wat van jou wil leen nie.

<span id="an_5:43">5:43</span> Julle het gehoor dat daar gesê is: Jy
moet jou naaste liefhê en jou vyand moet jy haat.

<span id="an_5:44">5:44</span> Maar Ek sê vir julle: Julle moet jul
vyande liefhê; seën die wat vir julle vervloek, doen goed aan die wat
vir julle haat, en bid vir die wat julle beledig en julle vervolg;

<span id="an_5:45">5:45</span> sodat julle kinders kan word van julle
Vader wat in die hemele is; want Hy laat sy son opgaan oor slegtes en
goeies, en Hy laat reën op regverdiges en onregverdiges.

<span id="an_5:46">5:46</span> Want as julle liefhet die wat vir julle
liefhet, watter loon het julle? Doen die tollenaars nie ook dieselfde
nie?

<span id="an_5:47">5:47</span> En as julle net jul broeders groet, wat
besonders doen julle dan? Doen die tollenaars nie ook so nie?

<span id="an_5:48">5:48</span> Wees julle dan volmaak soos julle Vader
in die hemele volmaak is.

<span id="an_6:1">6:1</span> Pas op dat julle nie jul liefdadigheid voor
die mense bewys om deur hulle gesien te word nie; anders het julle geen
loon by julle Vader wat in die hemele is nie.

<span id="an_6:2">6:2</span> Wanneer jy dan liefdadigheid bewys, moenie
'n trompet voor jou blaas soos die geveinsdes in die sinagoges en op die
strate doen, dat hulle deur die mense geëer kan word nie. Voorwaar Ek sê
vir julle, hulle het hul loon weg.

<span id="an_6:3">6:3</span> Maar jy, as jy liefdadigheid bewys, laat
jou linkerhand nie weet wat jou regterhand doen nie,

<span id="an_6:4">6:4</span> sodat jou liefdadigheid in die verborgene
kan wees; en jou Vader wat in die verborgene sien, Hy sal jou in die
openbaar vergelde.

<span id="an_6:5">6:5</span> En wanneer jy bid, moet jy nie wees soos
die geveinsdes nie; want hulle hou daarvan om in die sinagoges en op die
hoeke van die strate te staan en bid, om deur die mense gesien te word.
Voorwaar Ek sê vir julle dat hulle hul loon weg het.

<span id="an_6:6">6:6</span> Maar jy, wanneer jy bid, gaan in jou
binnekamer, sluit jou deur en bid jou Vader wat in die verborgene is; en
jou Vader wat in die verborgene sien, sal jou in die openbaar vergelde.

<span id="an_6:7">6:7</span> En as julle bid, gebruik nie 'n ydele
herhaling van woorde soos die heidene nie, want hulle dink dat hulle
deur hul baie woorde verhoor sal word.

<span id="an_6:8">6:8</span> Moet dan nie soos hulle word nie, want jul
Vader weet wat julle nodig het voordat julle Hom vra.

<span id="an_6:9">6:9</span> Só moet julle dan bid: Onse Vader wat in
die hemele is, laat u Naam geheilig word;

<span id="an_6:10">6:10</span> laat u koninkryk kom; laat u wil geskied,
soos in die hemel net so ook op die aarde;

<span id="an_6:11">6:11</span> gee ons vandag ons daaglikse brood;

<span id="an_6:12">6:12</span> en vergeef ons ons skulde, soos ons ook
ons skuldenaars vergewe;

<span id="an_6:13">6:13</span> en lei ons nie in versoeking nie, maar
verlos ons van die Bose. Want aan U behoort die koninkryk en die krag en
die heerlikheid tot in ewigheid. Amen.

<span id="an_6:14">6:14</span> Want as julle die mense hulle oortredinge
vergewe, sal julle hemelse Vader julle ook vergewe.

<span id="an_6:15">6:15</span> Maar as julle die mense hulle oortredinge
nie vergewe nie, sal julle Vader julle oortredinge ook nie vergewe nie.

<span id="an_6:16">6:16</span> En wanneer julle vas, moenie lang gesigte
trek soos die geveinsdes nie; want hulle mismaak hul gesigte, sodat dit
deur die mense gesien kan word dat hulle vas. Voorwaar Ek sê vir julle,
hulle het hul loon weg.

<span id="an_6:17">6:17</span> Maar jy, as jy vas, salf jou hoof en was
jou gesig,

<span id="an_6:18">6:18</span> sodat jy nie die mense laat sien dat jy
vas nie, maar jou Vader wat in die verborgene is; en jou Vader wat in
die verborgene sien, sal jou in die openbaar vergelde.

<span id="an_6:19">6:19</span> Moenie vir julle skatte bymekaarmaak op
die aarde, waar mot en roes verniel en waar diewe inbreek en steel nie;

<span id="an_6:20">6:20</span> maar maak vir julle skatte bymekaar in
die hemel, waar geen mot of roes verniel nie en waar diewe nie inbreek
en steel nie;

<span id="an_6:21">6:21</span> want waar julle skat is, daar sal julle
hart ook wees.

<span id="an_6:22">6:22</span> Die lamp van die liggaam is die oog. As
jou oog dan reg is, sal jou hele liggaam verlig wees.

<span id="an_6:23">6:23</span> Maar as jou oog verkeerd is, sal jou hele
liggaam donker wees. As dan die lig in jou donkerheid is, hoe groot is
die donkerheid nie!

<span id="an_6:24">6:24</span> Niemand kan twee here dien nie; want òf
hy sal die een haat en die ander liefhê, òf hy sal die een aanhang en
die ander verag. Julle kan nie God én Mammon dien nie!

<span id="an_6:25">6:25</span> Daarom sê Ek vir julle: Moenie julle kwel
oor jul lewe--wat julle sal eet en wat julle sal drink nie; of oor jul
liggaam--wat julle sal aantrek nie. Is die lewe nie meer as die voedsel
en die liggaam as die klere nie?

<span id="an_6:26">6:26</span> Kyk na die voëls van die hemel; hulle
saai nie en hulle maai nie en hulle bring nie bymekaar in skure nie, en
tog voed julle hemelse Vader hulle. Is julle nie baie meer werd as hulle
nie?

<span id="an_6:27">6:27</span> Wie tog onder julle kan, deur hom te
kwel, een el by sy lengte voeg?

<span id="an_6:28">6:28</span> En wat kwel julle jul oor klere? Let op
die lelies van die veld, hoe hulle groei; hulle arbei nie en hulle spin
nie;

<span id="an_6:29">6:29</span> en Ek sê vir julle dat selfs Salomo in al
sy heerlikheid nie bekleed was soos een van hulle nie.

<span id="an_6:30">6:30</span> As God dan die gras van die veld, wat
vandag daar is en môre in 'n oond gegooi word, so beklee, hoeveel te
meer vir julle, kleingelowiges?

<span id="an_6:31">6:31</span> Daarom moet julle jul nie kwel en sê: Wat
sal ons eet, of wat sal ons drink, of wat sal ons aantrek nie?

<span id="an_6:32">6:32</span> Want na al hierdie dinge soek die
heidene; want julle hemelse Vader weet dat julle al hierdie dinge nodig
het.

<span id="an_6:33">6:33</span> Maar soek eers die koninkryk van God en
sy geregtigheid, en al hierdie dinge sal vir julle bygevoeg word.

<span id="an_6:34">6:34</span> Kwel julle dus nie oor môre nie, want
môre sal hom oor sy eie dinge kwel. Elke dag het genoeg aan sy eie
kwaad.

<span id="an_7:1">7:1</span> Moenie oordeel nie, sodat julle nie
geoordeel word nie.

<span id="an_7:2">7:2</span> Want met die oordeel waarmee julle oordeel,
sal julle geoordeel word; en met die maat waarmee julle meet, sal weer
vir julle gemeet word.

<span id="an_7:3">7:3</span> En waarom sien jy die splinter in die oog
van jou broeder, maar die balk in jou eie oog merk jy nie op nie?

<span id="an_7:4">7:4</span> Of hoe sal jy vir jou broeder sê: Laat my
toe om die splinter uit jou oog uit te haal, en kyk, in jou eie oog is
die balk!

<span id="an_7:5">7:5</span> Geveinsde, haal eers die balk uit jou oog
uit, en dan sal jy goed sien om die splinter uit die oog van jou broeder
uit te haal.

<span id="an_7:6">7:6</span> Moenie wat heilig is, aan die honde gee
nie; en gooi julle pêrels nie voor die varke nie, sodat hulle dit nie
miskien met hulle pote vertrap en omdraai en julle verskeur nie.

<span id="an_7:7">7:7</span> Bid, en vir julle sal gegee word; soek, en
julle sal vind; klop, en vir julle sal oopgemaak word.

<span id="an_7:8">7:8</span> Want elkeen wat bid, ontvang; en hy wat
soek, vind; en vir hom wat klop, sal oopgemaak word.

<span id="an_7:9">7:9</span> Of watter mens is daar onder julle wat, as
sy seun hom brood vra, aan hom 'n klip sal gee;

<span id="an_7:10">7:10</span> en as hy 'n vis vra, aan hom 'n slang sal
gee?

<span id="an_7:11">7:11</span> As julle wat sleg is, dan weet om goeie
gawes aan julle kinders te gee, hoeveel te meer sal julle Vader wat in
die hemele is, goeie dinge gee aan die wat Hom bid!

<span id="an_7:12">7:12</span> Alles wat julle dan wil hê dat die mense
aan julle moet doen, net so moet julle aan hulle ook doen; want dit is
die wet en die profete.

<span id="an_7:13">7:13</span> Gaan in deur die nou poort, want breed is
die poort en wyd is die pad wat na die verderf lei, en daar is baie wat
daardeur ingaan.

<span id="an_7:14">7:14</span> Want die poort is nou en die pad is smal
wat na die lewe lei, en daar is min wat dit vind.

<span id="an_7:15">7:15</span> Maar pas op vir die valse profete wat in
skaapsklere na julle kom en van binne roofsugtige wolwe is.

<span id="an_7:16">7:16</span> Aan hulle vrugte sal julle hulle ken. 'n
Mens pluk tog nie druiwe van dorings of vye van distels nie!

<span id="an_7:17">7:17</span> So dra elke goeie boom goeie vrugte; maar
'n slegte boom dra slegte vrugte.

<span id="an_7:18">7:18</span> 'n Goeie boom kan geen slegte vrugte dra
nie, en 'n slegte boom ook geen goeie vrugte nie.

<span id="an_7:19">7:19</span> Elke boom wat nie goeie vrugte dra nie,
word uitgekap en in die vuur gegooi.

<span id="an_7:20">7:20</span> So sal julle hulle dan aan hul vrugte
ken.

<span id="an_7:21">7:21</span> Nie elkeen wat vir My sê: Here, Here! sal
ingaan in die koninkryk van die hemele nie, maar hy wat die wil doen van
my Vader wat in die hemele is.

<span id="an_7:22">7:22</span> Baie sal in daardie dag vir My sê: Here,
Here, het ons nie in u Naam geprofeteer en in u Naam duiwels uitgedrywe
en in u Naam baie kragte gedoen nie?

<span id="an_7:23">7:23</span> En dan sal Ek aan hulle sê: Ek het julle
nooit geken nie. Gaan weg van My, julle wat die ongeregtigheid werk!

<span id="an_7:24">7:24</span> Elkeen dan wat na hierdie woorde van My
luister en dit doen, hom sal Ek vergelyk met 'n verstandige man wat sy
huis op die rots gebou het.

<span id="an_7:25">7:25</span> En die reën het geval en die waterstrome
het gekom en die winde het gewaai en teen daardie huis aangestorm, en
dit het nie geval nie, want sy fondament was op die rots.

<span id="an_7:26">7:26</span> En elkeen wat na hierdie woorde van My
luister en dit nie doen nie, sal vergelyk word met 'n dwase man wat sy
huis op die sand gebou het.

<span id="an_7:27">7:27</span> En die reën het geval en die waterstrome
het gekom en die winde het gewaai en teen daardie huis aangestorm en dit
het geval, en sy val was groot.

<span id="an_7:28">7:28</span> En toe Jesus hierdie woorde geëindig het,
was die skare verslae oor sy leer;

<span id="an_7:29">7:29</span> want Hy het hulle geleer soos een wat
gesag het, en nie soos die skrifgeleerdes nie.

<span id="an_8:1">8:1</span> En toe Hy van die berg afkom, het groot
menigtes Hom gevolg;

<span id="an_8:2">8:2</span> en daar het 'n melaatse man gekom en voor
Hom neergeval en gesê: Here, as U wil, kan U my reinig.

<span id="an_8:3">8:3</span> Daarop steek Jesus die hand uit en raak hom
aan en sê: Ek wil; word gereinig! En dadelik is hy van sy melaatsheid
gereinig.

<span id="an_8:4">8:4</span> En Jesus sê vir hom: Pas op dat jy dit aan
niemand vertel nie, maar gaan vertoon jou aan die priester en offer die
gawe wat Moses voorgeskrywe het, tot 'n getuienis vir hulle.

<span id="an_8:5">8:5</span> En nadat Jesus in Kapérnaüm ingegaan het,
kom daar 'n hoofman oor honderd na Hom toe en smeek Hom

<span id="an_8:6">8:6</span> en sê: Here, my kneg lê tuis verlam en hy
ly hewige pyne.

<span id="an_8:7">8:7</span> Daarop sê Jesus vir hom: Ek sal kom en hom
gesond maak.

<span id="an_8:8">8:8</span> En die hoofman oor honderd antwoord en sê:
Here, ek is nie werd dat U onder my dak inkom nie; maar spreek net 'n
woord, en my kneg sal gesond word.

<span id="an_8:9">8:9</span> Want ek is ook 'n man onder gesag, en ek
het soldate onder my. En vir hierdie een sê ek: Gaan! en hy gaan; en vir
'n ander een: Kom! en hy kom; en vir my dienskneg: Doen dit! en hy doen
dit.

<span id="an_8:10">8:10</span> Toe Jesus dit hoor, het Hy Hom verwonder
en aan sy volgelinge gesê: Voorwaar Ek sê vir julle, selfs in Israel het
Ek so 'n groot geloof nie gevind nie.

<span id="an_8:11">8:11</span> Maar Ek sê vir julle dat baie sal kom van
ooste en weste en saam met Abraham en Isak en Jakob sal aansit in die
koninkryk van die hemele.

<span id="an_8:12">8:12</span> Maar die kinders van die koninkryk sal
uitgedryf word in die buitenste duisternis. Daar sal geween wees en
gekners van die tande.

<span id="an_8:13">8:13</span> Toe sê Jesus vir die hoofman oor honderd:
Gaan, en laat dit vir jou wees soos jy geglo het. En sy kneg het gesond
geword in daardie uur.

<span id="an_8:14">8:14</span> En toe Jesus in die huis van Petrus kom,
sien Hy sy skoonmoeder siek lê aan die koors.

<span id="an_8:15">8:15</span> En Hy het haar hand aangeraak, en die
koors het haar verlaat, en sy het opgestaan en hulle bedien.

<span id="an_8:16">8:16</span> En toe dit aand geword het, het hulle
baie na Hom gebring, wat van duiwels besete was; en Hy het die geeste
met 'n woord uitgedrywe; en almal wat ongesteld was, het Hy gesond
gemaak,

<span id="an_8:17">8:17</span> sodat vervul sou word wat gespreek is
deur Jesaja, die profeet, toe hy gesê het: Hy het ons krankhede op Hom
geneem en ons siektes gedra.

<span id="an_8:18">8:18</span> En toe Jesus groot menigtes rondom Hom
sien, het Hy bevel gegee om te vertrek na die oorkant.

<span id="an_8:19">8:19</span> En 'n sekere skrifgeleerde het gekom en
vir Hom gesê: Meester, ek sal U volg waar U ook al mag gaan.

<span id="an_8:20">8:20</span> En Jesus sê vir hom: Die jakkalse het
gate en die voëls van die hemel neste, maar die Seun van die mens het
geen plek waar Hy sy hoof kan neerlê nie.

<span id="an_8:21">8:21</span> En 'n ander een van sy dissipels het vir
Hom gesê: Here, laat my toe om eers te gaan en my vader te begrawe.

<span id="an_8:22">8:22</span> Maar Jesus sê vir hom: Volg My, en laat
die dooies hul eie dooies begrawe.

<span id="an_8:23">8:23</span> En toe Hy in die skuit klim, het sy
dissipels Hom gevolg.

<span id="an_8:24">8:24</span> En daar het 'n groot storm op die see
gekom, sodat die skuit toe was onder die golwe; maar Hy was aan die
slaap.

<span id="an_8:25">8:25</span> Daarop kom sy dissipels en maak Hom
wakker en sê: Here, red ons, ons vergaan!

<span id="an_8:26">8:26</span> En Hy sê vir hulle: Waarom is julle bang,
kleingelowiges? Toe staan Hy op en bestraf die winde en die see, en daar
het 'n groot stilte gekom.

<span id="an_8:27">8:27</span> En die manne het hulle verwonder en gesê:
Wat vir 'n mens is Hy, dat selfs die winde en die see Hom gehoorsaam is?

<span id="an_8:28">8:28</span> En toe Hy aan die oorkant kom, in die
land van die Gergeséners, het twee duiwelbesetenes Hom ontmoet, wat uit
die grafte uitgekom het en baie kwaai was, sodat niemand met daardie pad
kon verbygaan nie.

<span id="an_8:29">8:29</span> En meteens skreeu hulle en sê: Wat het
ons met U te doen, Jesus, Seun van God? Het U hier gekom om ons voor die
tyd te pynig?

<span id="an_8:30">8:30</span> En ver van hulle af het 'n groot trop
varke gewei.

<span id="an_8:31">8:31</span> En die duiwels het Hom gesmeek en gesê:
As U ons uitdryf, laat ons toe om in die trop varke te vaar.

<span id="an_8:32">8:32</span> En Hy sê vir hulle: Gaan! Toe gaan hulle
uit en vaar in die trop varke in; en daar storm die hele trop varke van
die krans af die see in en kom in die water om.

<span id="an_8:33">8:33</span> En die wagters het gevlug; en toe hulle
in die stad kom, het hulle alles vertel, ook wat met die besetenes
gebeur het.

<span id="an_8:34">8:34</span> En kyk, die hele stad het uitgekom, Jesus
tegemoet; en toe hulle Hom sien, smeek hulle dat Hy uit hulle gebied
moet weggaan.

<span id="an_9:1">9:1</span> En nadat Hy in die skuit geklim het, het Hy
oorgevaar en in sy eie stad gekom.

<span id="an_9:2">9:2</span> En hulle het 'n verlamde man wat op 'n bed
lê, na Hom gebring. En toe Jesus hulle geloof sien, sê Hy aan die
verlamde: Seun, hou goeie moed, jou sondes is jou vergewe.

<span id="an_9:3">9:3</span> En sommige van die skrifgeleerdes het by
hulleself gesê: Hierdie man praat godslasterlik.

<span id="an_9:4">9:4</span> En toe Jesus merk wat hulle gedagtes was,
sê Hy: Waarom bedink julle slegte dinge in julle harte?

<span id="an_9:5">9:5</span> Want wat is makliker, om te sê: Die sondes
is jou vergewe! of om te sê: Staan op en loop?

<span id="an_9:6">9:6</span> Maar dat julle kan weet dat die Seun van
die mens mag het om op aarde sondes te vergewe--toe sê Hy vir die
verlamde man: Staan op, neem jou bed op en gaan na jou huis toe.

<span id="an_9:7">9:7</span> En hy het opgestaan en huis toe gegaan.

<span id="an_9:8">9:8</span> En toe die skare dit sien, was hulle
verwonderd en het God verheerlik wat so 'n mag aan die mense gegee het.

<span id="an_9:9">9:9</span> En toe Jesus daarvandaan verder gaan, sien
Hy 'n man met die naam van Matthéüs by die tolhuis sit; en Hy sê vir
hom: Volg My. En hy het opgestaan en Hom gevolg.

<span id="an_9:10">9:10</span> En terwyl Hy in die huis aan tafel was,
het daar baie tollenaars en sondaars saam met Jesus en sy dissipels aan
tafel gegaan.

<span id="an_9:11">9:11</span> En toe die Fariseërs dit sien, sê hulle
vir sy dissipels: Waarom eet julle Meester saam met tollenaars en
sondaars?

<span id="an_9:12">9:12</span> Maar toe Jesus dit hoor, sê Hy vir hulle:
Die wat gesond is, het die geneesheer nie nodig nie, maar die wat
ongesteld is.

<span id="an_9:13">9:13</span> Maar gaan leer wat dit beteken: Ek wil
barmhartigheid hê en nie offerande nie; want Ek het nie gekom om
regverdiges te roep nie, maar sondaars tot bekering.

<span id="an_9:14">9:14</span> Daarna kom die dissipels van Johannes na
Hom en sê: Waarom vas ons en die Fariseërs dikwels, maar u dissipels vas
nie?

<span id="an_9:15">9:15</span> En Jesus sê vir hulle: Kan die
bruilofsgaste dan treur so lank as die bruidegom by hulle is? Maar daar
sal dae kom wanneer die bruidegom van hulle weggeneem word, en dan sal
hulle vas.

<span id="an_9:16">9:16</span> En niemand sit 'n nuwe stuk lap op 'n ou
kleed nie; want die aangelapte stuk skeur van die kleed af en daar kom
'n erger skeur.

<span id="an_9:17">9:17</span> 'n Mens gooi ook nie nuwe wyn in ou
leersakke nie; anders bars die sakke en die wyn loop uit en die sakke
vergaan. Maar 'n mens gooi nuwe wyn in nuwe sakke en altwee bly behoue.

<span id="an_9:18">9:18</span> Terwyl Hy vir hulle dit sê, kom daar 'n
sekere owerste en val voor Hom neer en sê: My dogter het nou net
gesterwe, maar kom en lê u hand op haar, en sy sal lewe.

<span id="an_9:19">9:19</span> En Jesus het opgestaan en hom gevolg, en
ook sy dissipels.

<span id="an_9:20">9:20</span> En daar het 'n vrou wat twaalf jaar lank
aan bloedvloeiing gely het, van agter gekom en die soom van sy kleed
aangeraak.

<span id="an_9:21">9:21</span> Want sy het by haarself gesê: As ek maar
net sy kleed kan aanraak, sal ek gesond word.

<span id="an_9:22">9:22</span> En Jesus het omgedraai en haar gesien en
gesê: Hou goeie moed, dogter, jou geloof het jou gered. En die vrou het
gesond geword van daardie uur af.

<span id="an_9:23">9:23</span> En toe Jesus in die huis van die owerste
kom en die fluitspelers sien, en die skare wat te kere gaan,

<span id="an_9:24">9:24</span> sê Hy vir hulle: Gaan weg, want die
dogtertjie is nie dood nie, maar sy slaap. En hulle het Hom uitgelag.

<span id="an_9:25">9:25</span> En nadat die skare uitgedryf was, het Hy
ingegaan en haar hand gegryp; en die dogtertjie het opgestaan.

<span id="an_9:26">9:26</span> En die gerug hiervan het deur daardie
hele land versprei.

<span id="an_9:27">9:27</span> En toe Jesus daarvandaan verder gaan, het
twee blindes Hom gevolg, terwyl hulle uitroep en sê: Wees ons
barmhartig, Seun van Dawid!

<span id="an_9:28">9:28</span> En nadat Hy in die huis gegaan het, kom
die blindes na Hom toe. En Jesus sê vir hulle: Glo julle dat Ek dit kan
doen? Hulle antwoord Hom: Ja, Here.

<span id="an_9:29">9:29</span> Toe raak Hy hulle oë aan en sê: Laat dit
vir julle wees volgens julle geloof.

<span id="an_9:30">9:30</span> En hulle oë het oopgegaan. En Jesus het
hulle skerp aangespreek en gesê: Pas op, laat niemand dit te wete kom
nie.

<span id="an_9:31">9:31</span> Maar hulle het heengegaan en Hom in
daardie hele land bekend gemaak.

<span id="an_9:32">9:32</span> En terwyl hulle weggaan, bring die mense
'n stom man wat van die duiwel besete was, na Hom toe.

<span id="an_9:33">9:33</span> En nadat die duiwel uitgedryf was, het
die stomme gepraat. En die skare het hulle verwonder en gesê: So iets is
nog nooit in Israel gesien nie!

<span id="an_9:34">9:34</span> Maar die Fariseërs het gesê: Deur die
owerste van die duiwels dryf Hy die duiwels uit.

<span id="an_9:35">9:35</span> En Jesus het by al die stede en dorpe
rondgegaan en in hulle sinagoges geleer en die evangelie van die
koninkryk verkondig en elke siekte en elke kwaal onder die volk genees.

<span id="an_9:36">9:36</span> En toe Hy die skare sien, het Hy innig
jammer gevoel vir hulle, omdat hulle moeg en uitgeput was, soos skape
wat geen herder het nie.

<span id="an_9:37">9:37</span> Toe sê Hy vir sy dissipels: Die oes is
wel groot, maar die arbeiders min.

<span id="an_9:38">9:38</span> Bid dan die Here van die oes, dat Hy
arbeiders in sy oes mag uitstuur.

<span id="an_10:1">10:1</span> En Hy het sy twaalf dissipels na Hom
geroep en aan hulle mag gegee oor onreine geeste, om hulle uit te dryf
en om elke siekte en elke kwaal te genees.

<span id="an_10:2">10:2</span> En dit is die name van die twaalf
apostels: die eerste Simon wat Petrus genoem word, en Andréas, sy broer;
Jakobus, die seun van Sebedéüs, en Johannes, sy broer;

<span id="an_10:3">10:3</span> Filippus en Bartholoméüs; Thomas en
Matthéüs, die tollenaar; Jakobus, die seun van Alféüs, en Lebbéüs wat
genoem word Thaddéüs;

<span id="an_10:4">10:4</span> Simon Kananítes en Judas Iskáriot, die
een wat Hom verraai het.

<span id="an_10:5">10:5</span> Jesus het hierdie twaalf uitgestuur en
hulle bevel gegee en gesê: Moenie gaan op pad na die heidene nie, en
moenie ingaan in 'n stad van die Samaritane nie;

<span id="an_10:6">10:6</span> maar gaan liewer na die verlore skape van
die huis van Israel.

<span id="an_10:7">10:7</span> En gaan preek en sê: Die koninkryk van
die hemele het naby gekom.

<span id="an_10:8">10:8</span> Maak siekes gesond, reinig melaatses, wek
dooies op, dryf duiwels uit. Julle het dit verniet ontvang, verniet moet
julle dit gee.

<span id="an_10:9">10:9</span> Moenie vir julle goud of silwer of koper
in julle beurse aanskaf nie;

<span id="an_10:10">10:10</span> geen reissak vir die pad of twee
kledingstukke of skoene of 'n stok nie; want die arbeider is sy voedsel
werd.

<span id="an_10:11">10:11</span> En in watter stad of dorp julle ook al
mag ingaan, ondersoek wie daarin waardig is, en bly dáár totdat julle
vertrek.

<span id="an_10:12">10:12</span> En as julle die huis ingaan, groet dit;

<span id="an_10:13">10:13</span> en as die huis dit waardig is, laat
julle vrede daarop kom, maar as dit nie waardig is nie, laat julle vrede
na julle terugkeer.

<span id="an_10:14">10:14</span> En as iemand julle nie ontvang nie en
na julle woorde nie luister nie, gaan uit daardie huis of daardie stad
uit en skud die stof van julle voete af.

<span id="an_10:15">10:15</span> Voorwaar Ek sê vir julle, dit sal vir
die land van Sodom en Gomorra verdraagliker wees in die oordeelsdag as
vir daardie stad.

<span id="an_10:16">10:16</span> Kyk, Ek stuur julle soos skape onder
die wolwe in; wees dan versigtig soos die slange en opreg soos die
duiwe.

<span id="an_10:17">10:17</span> Maar pas op vir die mense; want hulle
sal jul oorlewer aan regbanke, en in hulle sinagoges sal hulle julle
gésel.

<span id="an_10:18">10:18</span> En ook voor goewerneurs en konings sal
julle gebring word om My ontwil tot 'n getuienis vir hulle en vir die
heidene.

<span id="an_10:19">10:19</span> Maar wanneer hulle jul oorlewer, moenie
julle kwel oor hoe of wat julle sal spreek nie, want dit sal julle in
daardie uur gegee word wat julle moet spreek;

<span id="an_10:20">10:20</span> want dit is nie julle wat spreek nie,
maar die Gees van julle Vader wat in julle spreek.

<span id="an_10:21">10:21</span> Maar die een broer sal die ander tot
die dood oorlewer en die vader sy kind, en die kinders sal teen hulle
ouers opstaan en hulle doodmaak.

<span id="an_10:22">10:22</span> En julle sal deur almal gehaat word ter
wille van my Naam. Maar wie volhard tot die einde toe, hy sal gered
word.

<span id="an_10:23">10:23</span> En wanneer hulle julle vervolg in die
een stad, vlug na die ander toe. Want voorwaar Ek sê vir julle, julle
sal met die stede van Israel sekerlik nie klaar kry voordat die Seun van
die mens kom nie.

<span id="an_10:24">10:24</span> 'n Leerling is nie bo die meester nie
en 'n dienskneg ook nie bo sy heer nie.

<span id="an_10:25">10:25</span> Dit is vir die leerling genoeg dat hy
soos sy meester word en die dienskneg soos sy heer. As hulle die heer
van die huis Beëlsebul genoem het, hoeveel te meer sy huisgenote!

<span id="an_10:26">10:26</span> Vrees hulle dan nie; want daar is niks
bedek wat nie ontdek sal word nie, en verborge wat nie bekend sal word
nie.

<span id="an_10:27">10:27</span> Wat Ek vir julle in die donker sê,
vertel dit in die lig; en wat julle in die oor hoor, verkondig dit op
die dakke.

<span id="an_10:28">10:28</span> En moenie vrees vir die wat die liggaam
doodmaak, maar die siel nie kan doodmaak nie; maar vrees Hom liewer wat
die siel sowel as die liggaam kan verderwe in die hel.

<span id="an_10:29">10:29</span> Word twee mossies nie vir 'n stuiwer
verkoop nie? En nie een van hulle sal op die aarde val sonder julle
Vader nie.

<span id="an_10:30">10:30</span> En van julle is selfs die hare van die
hoof almal getel.

<span id="an_10:31">10:31</span> Wees dan nie bevrees nie: julle is meer
werd as baie mossies.

<span id="an_10:32">10:32</span> Elkeen dan wat My sal bely voor die
mense, hom sal Ek ook bely voor my Vader wat in die hemele is.

<span id="an_10:33">10:33</span> Maar elkeen wat My verloën voor die
mense, hom sal Ek ook verloën voor my Vader wat in die hemele is.

<span id="an_10:34">10:34</span> Moenie dink dat Ek gekom het om vrede
op die aarde te bring nie. Ek het nie gekom om vrede te bring nie, maar
die swaard.

<span id="an_10:35">10:35</span> Want Ek het gekom om tweedrag te verwek
tussen 'n man en sy vader, en tussen 'n dogter en haar moeder, en 'n
skoondogter en haar skoonmoeder.

<span id="an_10:36">10:36</span> En 'n mens se huisgenote sal sy vyande
wees.

<span id="an_10:37">10:37</span> Wie vader of moeder bo My liefhet, is
My nie waardig nie; en wie seun of dogter bo My liefhet, is My nie
waardig nie.

<span id="an_10:38">10:38</span> En wie sy kruis nie neem en agter My
volg nie, is My nie waardig nie.

<span id="an_10:39">10:39</span> Wie sy lewe vind, sal dit verloor; en
wie sy lewe verloor om My ontwil, sal dit vind.

<span id="an_10:40">10:40</span> Wie julle ontvang, ontvang My; en wie
My ontvang, ontvang Hom wat My gestuur het.

<span id="an_10:41">10:41</span> Wie 'n profeet ontvang omdat hy 'n
profeet is, sal die loon van 'n profeet ontvang; en wie 'n regverdige
ontvang omdat hy 'n regverdige is, sal die loon van 'n regverdige
ontvang.

<span id="an_10:42">10:42</span> En elkeen wat een van hierdie
kleintjies net 'n beker kou water laat drink, omdat hy 'n dissipel is,
voorwaar Ek sê vir julle, hy sal sy loon sekerlik nie verloor nie.

<span id="an_11:1">11:1</span> En toe Jesus klaar was met bevele aan sy
twaalf dissipels te gee, het Hy daarvandaan weggegaan om te leer en te
preek in hulle stede.

<span id="an_11:2">11:2</span> En Johannes het in die gevangenis gehoor
van die werke van Christus, en twee van sy dissipels gestuur

<span id="an_11:3">11:3</span> en vir Hom gesê: Is U die Een wat sou
kom, of moet ons 'n ander een verwag?

<span id="an_11:4">11:4</span> En Jesus het geantwoord en vir hulle
gesê: Gaan vertel aan Johannes wat julle hoor en sien:

<span id="an_11:5">11:5</span> blindes sien weer en kreupeles loop,
melaatses word gereinig en dowes hoor, dooies word opgewek en aan armes
word die evangelie verkondig.

<span id="an_11:6">11:6</span> En salig is elkeen wat aan My nie
aanstoot neem nie.

<span id="an_11:7">11:7</span> En toe hulle vertrek, begin Jesus vir die
skare aangaande Johannes te sê: Wat het julle uitgegaan om in die
woestyn te aanskou? 'n Riet wat deur die wind beweeg word?

<span id="an_11:8">11:8</span> Maar wat het julle uitgegaan om te sien?
'n Man met sagte klere aan? Kyk, die wat sagte klere dra, is in die
huise van konings.

<span id="an_11:9">11:9</span> Maar wat het julle uitgegaan om te sien?
'n Profeet? Ja, Ek sê vir julle, ook baie meer as 'n profeet!

<span id="an_11:10">11:10</span> Want dit is hy van wie daar geskrywe
is: Kyk, Ek stuur my boodskapper voor u aangesig, wat u weg voor U uit
sal regmaak.

<span id="an_11:11">11:11</span> Voorwaar Ek sê vir julle, onder die wat
uit vroue gebore is, het daar nie een opgestaan wat groter is as
Johannes die Doper nie; maar die kleinste in die koninkryk van die
hemele is groter as hy.

<span id="an_11:12">11:12</span> Maar van die dae van Johannes die Doper
af tot nou toe word die koninkryk van die hemele bestorm, en bestormers
gryp dit met geweld.

<span id="an_11:13">11:13</span> Want al die profete en die wet het tot
op Johannes geprofeteer.

<span id="an_11:14">11:14</span> En as julle dit wil aanneem: hy is Elía
wat sou kom.

<span id="an_11:15">11:15</span> Wie ore het om te hoor, laat hom hoor.

<span id="an_11:16">11:16</span> Maar waarmee sal Ek hierdie geslag
vergelyk? Dit is net soos kindertjies wat op die markte sit en na hulle
maats roep

<span id="an_11:17">11:17</span> en sê: Ons het vir julle op die fluit
gespeel, en julle het nie gedans nie; ons het vir julle 'n klaaglied
gesing, en julle het nie getreur nie.

<span id="an_11:18">11:18</span> Want Johannes het gekom en nie geëet of
gedrink nie, en hulle sê: Hy het 'n duiwel.

<span id="an_11:19">11:19</span> Die Seun van die mens het gekom--Hy eet
en drink, en hulle sê: Dáár is 'n mens wat 'n vraat en 'n wynsuiper is,
'n vriend van tollenaars en sondaars. Maar die wysheid is geregverdig
deur sy kinders.

<span id="an_11:20">11:20</span> Toe het Hy die stede waarin die meeste
van sy kragtige dade plaasgevind het, begin verwyt, omdat hulle hul nie
bekeer het nie:

<span id="an_11:21">11:21</span> Wee jou, Górasin, wee jou, Betsáida!
want as in Tirus en Sidon die kragtige dade plaasgevind het wat in julle
plaasgevind het, sou hulle hul lankal in sak en as bekeer het.

<span id="an_11:22">11:22</span> Maar Ek sê vir julle, dit sal vir Tirus
en Sidon verdraagliker wees in die oordeelsdag as vir julle.

<span id="an_11:23">11:23</span> En jy, Kapérnaüm, wat tot die hemel toe
verhoog is, jy sal tot die doderyk toe neergestoot word; want as in
Sodom die kragtige dade plaasgevind het wat in jou plaasgevind het, sou
hy bly staan het tot vandag toe.

<span id="an_11:24">11:24</span> Maar Ek sê vir julle dat dit vir die
land van Sodom verdraagliker sal wees in die oordeelsdag as vir jou.

<span id="an_11:25">11:25</span> In daardie tyd het Jesus gespreek en
gesê: Ek loof U, Vader, Here van die hemel en die aarde, dat U hierdie
dinge verberg het vir wyse en verstandige mense en dit aan kindertjies
geopenbaar het.

<span id="an_11:26">11:26</span> Ja, Vader, want so was dit u welbehae.

<span id="an_11:27">11:27</span> Alles is aan My oorgegee deur my Vader,
en niemand ken die Seun nie, behalwe die Vader; ook ken niemand die
Vader nie, behalwe die Seun en elkeen aan wie die Seun dit wil openbaar.

<span id="an_11:28">11:28</span> Kom na My toe, almal wat vermoeid en
belas is, en Ek sal julle rus gee.

<span id="an_11:29">11:29</span> Neem my juk op julle en leer van My,
want Ek is sagmoedig en nederig van hart, en julle sal rus vind vir
julle siele;

<span id="an_11:30">11:30</span> want my juk is sag en my las is lig.

<span id="an_12:1">12:1</span> In daardie tyd het Jesus op die sabbat
deur die gesaaides geloop, en sy dissipels het honger geword en are
begin pluk en eet.

<span id="an_12:2">12:2</span> Maar toe die Fariseërs dit sien, sê hulle
vir Hom: Kyk, u dissipels doen wat nie geoorloof is om op die sabbat te
doen nie.

<span id="an_12:3">12:3</span> Maar Hy sê vir hulle: Het julle nie
gelees wat Dawid gedoen het nie--toe hy en die wat saam met hom was,
honger gehad het--

<span id="an_12:4">12:4</span> hoe hy in die huis van God gegaan en die
toonbrode geëet het wat vir hom en die wat saam met hom was, nie
geoorloof was om te eet nie, maar net vir die priesters alleen?

<span id="an_12:5">12:5</span> Of het julle nie in die wet gelees dat
die priesters op die sabbat in die tempel die sabbat ontheilig en
onskuldig is nie?

<span id="an_12:6">12:6</span> En Ek sê vir julle: Een wat groter is as
die tempel, is hier.

<span id="an_12:7">12:7</span> Maar as julle geweet het wat dit beteken:
Ek wil barmhartigheid hê en nie offerande nie, sou julle die onskuldiges
nie veroordeel het nie;

<span id="an_12:8">12:8</span> want die Seun van die mens is Here óók
van die sabbat.

<span id="an_12:9">12:9</span> En Hy het daarvandaan weggegaan en in
hulle sinagoge gekom.

<span id="an_12:10">12:10</span> En daar was 'n man met 'n verdorde
hand, en hulle het Hom gevra en gesê: Is dit geoorloof om op die sabbat
gesond te maak? --sodat hulle Hom sou kan aanklae.

<span id="an_12:11">12:11</span> Maar Hy sê vir hulle: Watter mens sal
daar onder julle wees wat een skaap het, en as dit op die sabbat in 'n
sloot val, dit nie sal gryp en uithaal nie?

<span id="an_12:12">12:12</span> Hoeveel meer is 'n mens dan nie werd as
'n skaap nie! So is dit dan geoorloof om op die sabbat goed te doen.

<span id="an_12:13">12:13</span> Toe sê Hy vir die man: Steek jou hand
uit! En hy het dit uitgesteek, en dit is herstel, gesond soos die ander
een.

<span id="an_12:14">12:14</span> Daarop het die Fariseërs uitgegaan en
saam raad gehou teen Hom, sodat hulle Hom sou kan ombring.

<span id="an_12:15">12:15</span> Toe Jesus dit bemerk, het Hy
daarvandaan weggegaan, en groot menigtes het Hom gevolg, en Hy het hulle
almal gesond gemaak,

<span id="an_12:16">12:16</span> en hulle 'n streng bevel gegee dat
hulle Hom nie bekend moes maak nie,

<span id="an_12:17">12:17</span> sodat vervul sou word die woord wat
gespreek is deur Jesaja, die profeet:

<span id="an_12:18">12:18</span> Kyk, my Kneg wat Ek uitverkies het, my
Geliefde in wie my siel 'n welbehae het! Ek sal my Gees op Hom lê, en Hy
sal aan die nasies die reg aankondig.

<span id="an_12:19">12:19</span> Hy sal nie twis of uitroep nie, en
niemand sal sy stem op die strate hoor nie.

<span id="an_12:20">12:20</span> 'n Geknakte riet sal Hy nie verbreek
nie, en 'n lamppit wat rook, sal Hy nie uitblus nie, totdat Hy die reg
tot oorwinning uitbring.

<span id="an_12:21">12:21</span> En op sy Naam sal die heidene hoop.

<span id="an_12:22">12:22</span> Toe het hulle 'n duiwelbesetene wat
blind en stom was, na Hom gebring; en Hy het hom gesond gemaak, sodat
die blinde en stomme kon praat en sien.

<span id="an_12:23">12:23</span> En die hele menigte was verbaas en het
gesê: Is Hy nie miskien die seun van Dawid nie?

<span id="an_12:24">12:24</span> Maar toe die Fariseërs dit hoor, sê
hulle: Hy dryf die duiwels nie anders uit as deur Beëlsebul, die owerste
van die duiwels, nie.

<span id="an_12:25">12:25</span> Maar Jesus het hulle gedagtes geken en
vir hulle gesê: Elke koninkryk wat teen homself verdeeld is, word
verwoes; en elke stad of huis wat teen homself verdeeld is, sal nie bly
staan nie.

<span id="an_12:26">12:26</span> En as die Satan die Satan uitdryf, dan
is hy teen homself verdeeld. Hoe sal sy koninkryk dan bly staan?

<span id="an_12:27">12:27</span> En as Ek deur Beëlsebul die duiwels
uitdryf, deur wie dryf julle seuns hulle uit? Daarom sal hulle jul
regters wees.

<span id="an_12:28">12:28</span> Maar as Ek deur die Gees van God die
duiwels uitdryf, dan het die koninkryk van God by julle gekom.

<span id="an_12:29">12:29</span> Of hoe kan iemand in die huis van 'n
sterk man ingaan en sy goed roof, as hy nie eers die sterk man geboei
het nie? En dan sal hy sy huis beroof.

<span id="an_12:30">12:30</span> Hy wat nie met My is nie, is teen My;
en hy wat nie saam met My versamel nie, verstrooi.

<span id="an_12:31">12:31</span> Daarom sê Ek vir julle: Elke sonde en
lastering sal die mense vergewe word, maar die lastering teen die Gees
sal die mense nie vergewe word nie.

<span id="an_12:32">12:32</span> En elkeen wat 'n woord spreek teen die
Seun van die mens, dit sal hom vergewe word; maar elkeen wat spreek teen
die Heilige Gees, dit sal hom nie vergewe word nie, in hierdie eeu nie
en ook in die toekomende nie.

<span id="an_12:33">12:33</span> Julle moet òf die boom goed maak en sy
vrugte goed, òf julle moet die boom sleg maak en sy vrugte sleg; want
aan die vrugte word die boom geken.

<span id="an_12:34">12:34</span> Addergeslag, hoe kan julle goeie dinge
praat terwyl julle sleg is? Want uit die oorvloed van die hart praat die
mond.

<span id="an_12:35">12:35</span> Die goeie mens bring uit die goeie skat
van sy hart goeie dinge te voorskyn, en die slegte mens bring uit die
slegte skat slegte dinge te voorskyn.

<span id="an_12:36">12:36</span> Maar Ek sê vir julle dat van elke ydele
woord wat die mense praat, daarvan moet hulle rekenskap gee in die
oordeelsdag.

<span id="an_12:37">12:37</span> Want uit jou woorde sal jy geregverdig
word, en uit jou woorde sal jy veroordeel word.

<span id="an_12:38">12:38</span> Toe spreek sommige van die
skrifgeleerdes en Fariseërs en sê: Meester, ons wil graag 'n teken van U
sien.

<span id="an_12:39">12:39</span> Maar Hy antwoord en sê vir hulle: 'n
Slegte en owerspelige geslag soek na 'n teken, en geen teken sal aan hom
gegee word nie, behalwe die teken van die profeet Jona.

<span id="an_12:40">12:40</span> Want soos Jona drie dae en drie nagte
in die buik van die groot vis was, só sal die Seun van die mens drie dae
en drie nagte in die hart van die aarde wees.

<span id="an_12:41">12:41</span> Die manne van Ninevé sal in die oordeel
opstaan saam met hierdie geslag en dit veroordeel; want hulle het hul op
die prediking van Jona bekeer, en--meer as Jona is hier!

<span id="an_12:42">12:42</span> Die koningin van die Suide sal in die
oordeel opstaan saam met hierdie geslag en dit veroordeel; want sy het
gekom van die eindes van die aarde af om die wysheid van Salomo te hoor,
en--meer as Salomo is hier!

<span id="an_12:43">12:43</span> En wanneer die onreine gees uit die
mens uitgegaan het, gaan hy deur waterlose plekke en soek rus en vind
dit nie.

<span id="an_12:44">12:44</span> Dan sê hy: Ek sal teruggaan na my huis
waar ek uitgegaan het. En hy kom en vind dit leeg, uitgeveeg en versier.

<span id="an_12:45">12:45</span> Dan gaan hy en neem sewe ander geeste
slegter as hy self met hom saam, en hulle kom in en woon daar; en die
laaste van daardie mens word erger as die eerste. Só sal dit ook wees
met hierdie bose geslag.

<span id="an_12:46">12:46</span> En terwyl Hy nog met die skare spreek,
staan sy moeder en broers daarbuite en wou graag met Hom praat.

<span id="an_12:47">12:47</span> Toe sê iemand vir Hom: Dáár staan u
moeder en u broers buite en wil graag met U praat.

<span id="an_12:48">12:48</span> Maar Hy antwoord en sê vir die een wat
Hom dit vertel het: Wie is my moeder? En wie is my broers?

<span id="an_12:49">12:49</span> En Hy steek sy hand oor sy dissipels
uit en sê: Dáár is my moeder en my broers.

<span id="an_12:50">12:50</span> Want elkeen wat die wil doen van my
Vader wat in die hemele is, dié is my broer en suster en moeder.

<span id="an_13:1">13:1</span> En op daardie dag het Jesus uit die huis
uitgegaan en by die see gaan sit.

<span id="an_13:2">13:2</span> En groot menigtes het by Hom vergader,
sodat Hy in 'n skuit geklim en gaan sit het. En die hele skare het op
die strand gestaan.

<span id="an_13:3">13:3</span> En Hy het baie dinge deur gelykenisse tot
hulle gespreek en gesê: 'n Saaier het uitgegaan om te saai;

<span id="an_13:4">13:4</span> en terwyl hy saai, val 'n deel langs die
pad, en die voëls het gekom en dit opgeëet.

<span id="an_13:5">13:5</span> En 'n ander deel het op rotsagtige plekke
geval waar daar nie baie grond was nie; en dadelik het dit opgekom,
omdat daar geen diepte van grond was nie;

<span id="an_13:6">13:6</span> maar toe die son opgaan, is dit
verskroei, en omdat dit geen wortel gehad het nie, het dit verdroog.

<span id="an_13:7">13:7</span> En 'n ander deel het in die dorings
geval, en die dorings het opgekom en dit verstik.

<span id="an_13:8">13:8</span> En 'n ander deel het in die goeie grond
geval en vrug opgelewer: die een honderd--, die ander sestig--, die
ander dertigvoudig.

<span id="an_13:9">13:9</span> Wie ore het om te hoor, laat hom hoor!

<span id="an_13:10">13:10</span> En die dissipels het gekom en vir Hom
gesê: Waarom spreek U tot hulle deur gelykenisse?

<span id="an_13:11">13:11</span> Toe antwoord Hy en sê vir hulle: Omdat
dit aan julle gegee is om die verborgenhede van die koninkryk van die
hemele te ken, maar aan hulle is dit nie gegee nie.

<span id="an_13:12">13:12</span> Want hy wat het, aan hom sal gegee
word, en hy sal oorvloed hê; maar hy wat nie het nie, van hom sal
weggeneem word ook wat hy het.

<span id="an_13:13">13:13</span> Daarom spreek Ek tot hulle deur
gelykenisse, omdat hulle, terwyl hulle sien, nie sien nie, en terwyl
hulle hoor, nie hoor of verstaan nie.

<span id="an_13:14">13:14</span> En aan hulle word die profesie van
Jesaja vervul wat sê: Met die gehoor sal julle hoor en glad nie verstaan
nie, en julle sal kyk en kyk, en glad nie sien nie.

<span id="an_13:15">13:15</span> Want die hart van hierdie volk het
stomp geword, en met die ore het hulle beswaarlik gehoor; en hul oë het
hulle toegesluit, sodat hulle nie miskien met die oë sou sien en met die
ore hoor en met die hart verstaan en hulle bekeer en Ek hulle genees
nie.

<span id="an_13:16">13:16</span> Maar julle oë is gelukkig, omdat hulle
sien; en julle ore, omdat hulle hoor.

<span id="an_13:17">13:17</span> Want, voorwaar Ek sê vir julle, baie
profete en regverdiges het begeer om te sien wat julle sien, en het dit
nie gesien nie, en om te hoor wat julle hoor, en het dit nie gehoor nie.

<span id="an_13:18">13:18</span> Luister julle dan na die gelykenis van
die saaier.

<span id="an_13:19">13:19</span> As iemand die woord van die koninkryk
hoor en nie verstaan nie, kom die Bose en roof wat in sy hart gesaai
is--dit is hy by wie langs die pad gesaai is.

<span id="an_13:20">13:20</span> En by wie op rotsagtige plekke gesaai
is--dit is hy wat die woord hoor en dit dadelik met blydskap aanneem;

<span id="an_13:21">13:21</span> maar hy het geen wortel in homself nie,
hy is net vir 'n tyd, en as daar verdrukking en vervolging kom ter wille
van die woord, struikel hy dadelik.

<span id="an_13:22">13:22</span> En by wie in die dorings gesaai is--dit
is hy wat die woord hoor, maar die sorg van hierdie wêreld en die
verleiding van die rykdom verstik die woord, en hy word onvrugbaar.

<span id="an_13:23">13:23</span> En by wie op die goeie grond gesaai
is--dit is hy wat die woord hoor en verstaan, wat dan ook vrug dra en
oplewer: die een honderd,die ander sestig--, die ander dertigvoudig.

<span id="an_13:24">13:24</span> 'n Ander gelykenis het Hy hulle
voorgehou en gesê: Die koninkryk van die hemele is soos 'n man wat goeie
saad in sy land gesaai het;

<span id="an_13:25">13:25</span> maar terwyl die mense slaap, het sy
vyand gekom en onkruid onder die koring gesaai en weggegaan.

<span id="an_13:26">13:26</span> En toe die spruitjies opgeskiet en vrug
gevorm het, toe verskyn die onkruid ook.

<span id="an_13:27">13:27</span> En die diensknegte van die huisheer het
gekom en vir hom gesê: Meneer, het u dan nie goeie saad in u land gesaai
nie? Waar kry dit dan die onkruid vandaan?

<span id="an_13:28">13:28</span> En hy antwoord hulle: 'n Vyandige mens
het dit gedoen. Toe sê die diensknegte vir hom: Wil u dan hê dat ons dit
moet gaan bymekaarmaak?

<span id="an_13:29">13:29</span> Maar hy antwoord: Nee, dat julle nie
miskien, as julle die onkruid bymekaarmaak, die koring daarmee saam
uittrek nie.

<span id="an_13:30">13:30</span> Laat altwee saam groei tot die oes toe,
en in die oestyd sal ek vir die maaiers sê: Maak eers die onkruid
bymekaar en bind dit in bondels om dit te verbrand, maar bring die
koring bymekaar in my skuur.

<span id="an_13:31">13:31</span> 'n Ander gelykenis het Hy hulle
voorgehou en gesê: Die koninkryk van die hemele is soos 'n mosterdsaad
wat 'n man neem en in sy land saai;

<span id="an_13:32">13:32</span> wat wel die kleinste is van al die
soorte saad, maar as dit gegroei het, groter is as die groentesoorte en
'n boom word, sodat die voëls van die hemel kom en nes maak in sy takke.

<span id="an_13:33">13:33</span> 'n Ander gelykenis het Hy hulle vertel:
Die koninkryk van die hemele is soos suurdeeg wat 'n vrou neem en in
drie mate meel inwerk totdat dit heeltemal ingesuur is.

<span id="an_13:34">13:34</span> Al hierdie dinge het Jesus deur
gelykenisse vir die skare gesê, en sonder gelykenis het Hy vir hulle
niks gesê nie;

<span id="an_13:35">13:35</span> sodat vervul sou word die woord wat
gespreek is deur die profeet: Ek sal my mond open deur gelykenisse; Ek
sal uitspreek dinge wat verborge was van die grondlegging van die wêreld
af.

<span id="an_13:36">13:36</span> Nadat Hy die skare weggestuur het, het
Jesus huis toe gegaan; en sy dissipels het na Hom gekom en gesê:
Verklaar vir ons die gelykenis van die onkruid in die saailand.

<span id="an_13:37">13:37</span> En Hy het geantwoord en vir hulle gesê:
Hy wat die goeie saad saai, is die Seun van die mens,

<span id="an_13:38">13:38</span> en die saailand is die wêreld. Die
goeie saad--dit is die kinders van die koninkryk, en die onkruid is die
kinders van die Bose,

<span id="an_13:39">13:39</span> en die vyand wat dit gesaai het, is die
duiwel. Die oes is die voleinding van die wêreld, en die maaiers is die
engele.

<span id="an_13:40">13:40</span> Net soos die onkruid dan bymekaargemaak
en met vuur verbrand word, so sal dit wees in die voleinding van hierdie
wêreld:

<span id="an_13:41">13:41</span> die Seun van die mens sal sy engele
uitstuur, en hulle sal uit sy koninkryk bymekaarmaak al die
struikelblokke en die wat die ongeregtigheid doen,

<span id="an_13:42">13:42</span> en sal hulle in die vuuroond gooi. Daar
sal geween wees en gekners van die tande.

<span id="an_13:43">13:43</span> Dan sal die regverdiges skyn soos die
son in die koninkryk van hulle Vader. Wie ore het om te hoor, laat hom
hoor.

<span id="an_13:44">13:44</span> Verder is die koninkryk van die hemele
soos 'n skat wat verborge is in die saailand, wat 'n man kry en
wegsteek; en uit blydskap daaroor gaan hy en verkoop alles wat hy het,
en koop daardie saailand.

<span id="an_13:45">13:45</span> Verder is die koninkryk van die hemele
soos 'n koopman wat mooi pêrels soek;

<span id="an_13:46">13:46</span> en toe hy een baie kosbare pêrel kry,
gaan hy weg en verkoop alles wat hy het, en koop dit.

<span id="an_13:47">13:47</span> Verder is die koninkryk van die hemele
soos 'n net wat in die see gegooi word en van elke soort bymekaarbring;

<span id="an_13:48">13:48</span> en as dit vol geword het, trek hulle
dit op die strand uit en gaan sit en maak die goeies in bakke bymekaar,
maar gooi die slegtes weg.

<span id="an_13:49">13:49</span> So sal dit wees in die voleinding van
die wêreld: die engele sal uitgaan en die slegte mense onder die
regverdiges uit afskei

<span id="an_13:50">13:50</span> en hulle in die vuuroond gooi. Daar sal
geween wees en gekners van die tande.

<span id="an_13:51">13:51</span> Jesus sê vir hulle: Het julle ál
hierdie dinge verstaan? Hulle antwoord Hom: Ja, Here!

<span id="an_13:52">13:52</span> Toe sê Hy vir hulle: Daarom is elke
skrifgeleerde wat 'n leerling geword het in die koninkryk van die
hemele, soos 'n huisheer wat uit sy skat nuwe en ou dinge te voorskyn
bring.

<span id="an_13:53">13:53</span> En toe Jesus hierdie gelykenisse
geëindig het, het Hy daarvandaan weggegaan.

<span id="an_13:54">13:54</span> En Hy het in sy vaderstad gekom en
hulle geleer in hul sinagoge, sodat hulle verslae was en gesê het: Waar
kry Hy hierdie wysheid en kragte vandaan?

<span id="an_13:55">13:55</span> Is Hy nie die seun van die timmerman
nie? Is die naam van sy moeder nie Maria en dié van sy broers Jakobus en
Joses en Simon en Judas nie?

<span id="an_13:56">13:56</span> En sy susters, is hulle nie almal by
ons nie? Waar kry Hy dan al hierdie dinge vandaan?

<span id="an_13:57">13:57</span> En hulle het aanstoot aan Hom geneem.
Maar Jesus sê vir hulle: 'n Profeet is nie ongeëerd nie, behalwe in sy
vaderland en in sy huis.

<span id="an_13:58">13:58</span> En Hy het daar vanweë hulle ongeloof
nie baie kragtige dade gedoen nie.

<span id="an_14:1">14:1</span> En in daardie tyd het Herodes, die
viervors, die gerug van Jesus gehoor

<span id="an_14:2">14:2</span> en aan sy knegte gesê: Hierdie man is
Johannes die Doper. Hy het uit die dode opgestaan, en daarom werk dié
kragte in hom.

<span id="an_14:3">14:3</span> Want Herodes het Johannes gevang, hom
geboei en in die gevangenis gesit vanweë Heródias, die vrou van
Filippus, sy broer.

<span id="an_14:4">14:4</span> Want Johannes het vir hom gesê: Dit is u
nie geoorloof om haar te hê nie.

<span id="an_14:5">14:5</span> En hoewel hy hom wou doodmaak, het hy die
skare gevrees, omdat hulle hom vir 'n profeet gehou het.

<span id="an_14:6">14:6</span> Maar by die viering van die verjaarsdag
van Herodes het die dogter van Heródias voor hulle gedans en Herodes
behaag.

<span id="an_14:7">14:7</span> Daarom het hy met 'n eed beloof om haar
enigiets te gee wat sy sou vra.

<span id="an_14:8">14:8</span> Toe sê sy, nadat sy deur haar moeder
aangehits was: Gee my hier op 'n skottel die hoof van Johannes die
Doper.

<span id="an_14:9">14:9</span> En die koning het treurig geword, maar
ter wille van die eed en die feesgenote het hy beveel dat dit gegee moes
word.

<span id="an_14:10">14:10</span> En hy het gestuur en Johannes in die
gevangenis onthoof.

<span id="an_14:11">14:11</span> Sy hoof is toe op 'n skottel gebring en
aan die meisie gegee, en sy het dit na haar moeder gebring.

<span id="an_14:12">14:12</span> En sy dissipels het gekom en sy liggaam
weggeneem en dit begrawe; en hulle het gegaan en dit aan Jesus vertel.

<span id="an_14:13">14:13</span> En toe Jesus dit hoor, het Hy
daarvandaan in 'n skuit vertrek na 'n verlate plek alleen. En die skare
het dit gehoor en Hom van die stede af te voet gevolg.

<span id="an_14:14">14:14</span> En toe Jesus uitgaan, het Hy 'n groot
skare gesien en innig jammer vir hulle gevoel, en Hy het hulle siekes
gesond gemaak.

<span id="an_14:15">14:15</span> En toe dit aand geword het, kom sy
dissipels na Hom en sê: Die plek is verlate, en dit is al oor die tyd;
stuur die skare weg, sodat hulle na die dorpe kan gaan en vir hulle
voedsel koop.

<span id="an_14:16">14:16</span> Maar Jesus sê vir hulle: Hulle hoef nie
weg te gaan nie; gee julle vir hulle iets om te eet.

<span id="an_14:17">14:17</span> Maar hulle antwoord Hom: Ons het hier
net vyf brode en twee visse.

<span id="an_14:18">14:18</span> En Hy sê: Bring dit hier vir My.

<span id="an_14:19">14:19</span> Toe gee Hy die skare bevel om op die
gras te gaan sit; en Hy neem die vyf brode en die twee visse, kyk op na
die hemel en dank; en nadat Hy die brode gebreek het, gee Hy dit aan die
dissipels en die dissipels aan die skare.

<span id="an_14:20">14:20</span> En almal het geëet en versadig geword,
en hulle het die oorskot van die brokstukke opgetel, twaalf mandjies
vol.

<span id="an_14:21">14:21</span> En dit was omtrent vyf duisend manne
wat geëet het, buiten die vroue en kinders.

<span id="an_14:22">14:22</span> En Jesus het dadelik sy dissipels
gedwing om in die skuit te gaan en voor Hom uit te vaar na die oorkant,
terwyl Hy die skare wegstuur.

<span id="an_14:23">14:23</span> En nadat Hy die skare weggestuur het,
klim Hy op die berg om in die eensaamheid te bid. En toe dit aand geword
het, was Hy daar alleen.

<span id="an_14:24">14:24</span> En die skuit was al in die middel van
die see, geteister deur die golwe; want die wind was teen hulle.

<span id="an_14:25">14:25</span> Maar in die vierde nagwaak het Jesus na
hulle gekom, al wandelende op die see.

<span id="an_14:26">14:26</span> En toe die dissipels Hom op die see
sien loop, word hulle ontsteld en sê: Dit is 'n spook! En hulle het
geskreeu van vrees.

<span id="an_14:27">14:27</span> Maar Jesus het dadelik met hulle
gespreek en gesê: Hou goeie moed, dit is Ek! Moenie vrees nie.

<span id="an_14:28">14:28</span> En Petrus antwoord Hom en sê: Here, as
dit U is, beveel my om op die water na U te kom.

<span id="an_14:29">14:29</span> En Hy sê: Kom! Petrus klim toe van die
skuit af en loop op die water om na Jesus te gaan.

<span id="an_14:30">14:30</span> Maar toe hy die sterk wind sien, het hy
bang geword; en toe hy begin sink, roep hy uit en sê: Here, red my!

<span id="an_14:31">14:31</span> En Jesus het dadelik sy hand uitgesteek
en hom gegryp en vir hom gesê: Kleingelowige, waarom het jy getwyfel?

<span id="an_14:32">14:32</span> Daarop klim hulle in die skuit, en die
wind het gaan lê.

<span id="an_14:33">14:33</span> Toe kom die wat in die skuit was, en
val voor Hom neer en sê: Waarlik, U is die Seun van God!

<span id="an_14:34">14:34</span> En hulle het oorgevaar en in die land
Gennésaret gekom.

<span id="an_14:35">14:35</span> En die manne van daardie plek het Hom
herken en in daardie hele omtrek uitgestuur en almal wat ongesteld was,
na Hom gebring;

<span id="an_14:36">14:36</span> en hulle het Hom gesmeek dat hulle net
maar die soom van sy kleed mag aanraak; en almal wat dit aangeraak het,
het gesond geword.

<span id="an_15:1">15:1</span> Toe kom daar skrifgeleerdes en Fariseërs
van Jerusalem na Jesus en sê:

<span id="an_15:2">15:2</span> Waarom oortree u dissipels die
oorlewering van die ou mense? Want hulle was nie hul hande as hulle
brood eet nie.

<span id="an_15:3">15:3</span> Maar Hy antwoord en sê vir hulle: Waarom
oortree julle ook die gebod van God ter wille van julle oorlewering?

<span id="an_15:4">15:4</span> Want God het bevel gegee en gesê: Eer jou
vader en moeder; en: Hy wat vader of moeder vloek, moet sekerlik sterwe.

<span id="an_15:5">15:5</span> Maar julle sê: Elkeen wat aan vader of
moeder sê: enige voordeel wat u van my sou kan geniet, is 'n
offergawe--dié hoef sy vader of sy moeder glad nie te eer nie.

<span id="an_15:6">15:6</span> So het julle dan die gebod van God
kragteloos gemaak ter wille van julle oorlewering.

<span id="an_15:7">15:7</span> Geveinsdes, tereg het Jesaja oor julle
geprofeteer toe hy gesê het:

<span id="an_15:8">15:8</span> Hierdie volk nader My met hulle mond en
eer My met die lippe, maar hulle hart is ver van My af.

<span id="an_15:9">15:9</span> Maar tevergeefs vereer hulle My deur
leringe te leer wat gebooie van mense is.

<span id="an_15:10">15:10</span> En Hy het die skare na Hom geroep en
vir hulle gesê: Luister en verstaan!

<span id="an_15:11">15:11</span> Nie wat in die mond ingaan, maak die
mens onrein nie; maar wat uit die mond uitgaan, dit maak die mens
onrein.

<span id="an_15:12">15:12</span> Daarop kom sy dissipels nader en sê vir
Hom: Weet U dat die Fariseërs, toe hulle die woord hoor, aanstoot geneem
het?

<span id="an_15:13">15:13</span> Maar Hy antwoord en sê: Elke plant wat
my hemelse Vader nie geplant het nie, sal ontwortel word.

<span id="an_15:14">15:14</span> Laat hulle staan; hulle is blinde
leiers van blindes. En as 'n blinde 'n ander blinde lei, sal altwee in
die sloot val.

<span id="an_15:15">15:15</span> En Petrus antwoord en sê vir Hom:
Verklaar vir ons hierdie gelykenis.

<span id="an_15:16">15:16</span> Maar Jesus sê: Is julle dan ook nog
sonder verstand?

<span id="an_15:17">15:17</span> Begryp julle nog nie dat alles wat in
die mond ingaan, in die maag kom en in die heimlikheid uitgewerp word
nie?

<span id="an_15:18">15:18</span> Maar die dinge wat uit die mond
uitgaan, kom uit die hart, en dit is dié wat die mens onrein maak.

<span id="an_15:19">15:19</span> Want uit die hart kom daar slegte
gedagtes, moord, egbreuk, hoerery, diewery, valse getuienis, lastertaal.

<span id="an_15:20">15:20</span> Dit is hierdie dinge wat die mens
onrein maak; maar om met ongewaste hande te eet, maak die mens nie
onrein nie.

<span id="an_15:21">15:21</span> En Jesus het daarvandaan weggegaan en
na die streke van Tirus en Sidon vertrek.

<span id="an_15:22">15:22</span> En 'n Kananése vrou het van daardie
gebied gekom en na Hom geroep en gesê: Wees my barmhartig, Here, Seun
van Dawid! My dogter is erg van die duiwel besete.

<span id="an_15:23">15:23</span> Maar Hy het haar nie 'n woord
geantwoord nie. Toe kom sy dissipels nader en vra Hom en sê: Stuur haar
weg, want sy roep agter ons aan.

<span id="an_15:24">15:24</span> Maar Hy antwoord en sê: Ek is net
gestuur na die verlore skape van die huis van Israel.

<span id="an_15:25">15:25</span> Daarop kom sy en val voor Hom neer en
sê: Here, help my!

<span id="an_15:26">15:26</span> Maar Hy antwoord en sê: Dit is nie mooi
om die brood van die kinders te neem en dit vir die hondjies te gooi
nie.

<span id="an_15:27">15:27</span> En sy sê: Ja, Here, maar die hondjies
eet darem van die krummels wat van die tafel van hulle base afval.

<span id="an_15:28">15:28</span> Toe antwoord Jesus en sê vir haar: o
Vrou, groot is jou geloof; laat dit vir jou wees soos jy wil hê. En haar
dogter het gesond geword van daardie uur af.

<span id="an_15:29">15:29</span> Toe gaan Jesus daarvandaan weg en kom
by die see van Galiléa; en Hy het op die berg geklim en daar gaan sit.

<span id="an_15:30">15:30</span> En ondertussen kom daar groot menigtes
na Hom met kreupeles, blindes, stommes, gebreklikes en baie ander by
hulle, en hulle het dié by die voete van Jesus neergesit, en Hy het
hulle gesond gemaak,

<span id="an_15:31">15:31</span> sodat die skare verbaas was om te sien
dat stommes praat, gebreklikes gesond word, kreupeles loop en blindes
sien; en hulle het die God van Israel verheerlik.

<span id="an_15:32">15:32</span> Toe het Jesus sy dissipels na Hom
geroep en gesê: Ek voel innig jammer vir die skare, omdat hulle al drie
dae by My bly en niks het om te eet nie; en Ek wil hulle nie graag
honger wegstuur nie, sodat hulle nie miskien op die pad beswyk nie.

<span id="an_15:33">15:33</span> En sy dissipels sê vir Hom: Waar sal
ons in die woestyn soveel brode vandaan kry om so 'n groot skare te
versadig?

<span id="an_15:34">15:34</span> Toe sê Jesus vir hulle: Hoeveel brode
het julle? En hulle antwoord: Sewe, en 'n paar vissies.

<span id="an_15:35">15:35</span> En Hy het bevel gegee aan die skare om
op die grond te gaan sit.

<span id="an_15:36">15:36</span> Toe neem Hy die sewe brode en die
visse, en nadat Hy gedank het, breek Hy dit en gee dit aan sy dissipels,
en die dissipels aan die skare.

<span id="an_15:37">15:37</span> En hulle het almal geëet en versadig
geword; en hulle het die oorskot van die brokstukke opgetel, sewe
mandjies vol.

<span id="an_15:38">15:38</span> En die wat geëet het, was vier duisend
manne buiten die vroue en kinders.

<span id="an_15:39">15:39</span> En nadat Hy die skare weggestuur het,
het Hy in die skuit gegaan en in die gebied van Mágdala gekom.

<span id="an_16:1">16:1</span> En die Fariseërs en Sadduseërs het nader
gekom om Hom te versoek en het Hom gevra om hulle 'n teken uit die hemel
te laat sien.

<span id="an_16:2">16:2</span> Maar Hy antwoord en sê vir hulle: In die
aand sê julle: Mooi weer, want die lug is rooi.

<span id="an_16:3">16:3</span> En in die môre: Stormweer vandag, want
die lug is donkerrooi. Geveinsdes, julle weet wel om die voorkoms van
die lug te onderskei, en kan julle nie die tekens van die tye onderskei
nie?

<span id="an_16:4">16:4</span> 'n Slegte en owerspelige geslag soek na
'n teken, en geen teken sal aan hom gegee word nie, behalwe die teken
van Jona, die profeet. En Hy het hulle verlaat en weggegaan.

<span id="an_16:5">16:5</span> En toe sy dissipels na die oorkant gegaan
het, het hulle vergeet om brode saam te neem.

<span id="an_16:6">16:6</span> Daarop sê Jesus vir hulle: Pas op en wees
op julle hoede vir die suurdeeg van die Fariseërs en Sadduseërs.

<span id="an_16:7">16:7</span> En hulle het onder mekaar geredeneer en
gesê: Dit is omdat ons geen brode saamgeneem het nie.

<span id="an_16:8">16:8</span> Maar Jesus het dit opgemerk en vir hulle
gesê: Wat redeneer julle onder mekaar, kleingelowiges, dat julle geen
brode saamgeneem het nie?

<span id="an_16:9">16:9</span> Begryp julle nog nie, en onthou julle nie
die vyf brode van die vyf duisend, en hoeveel mandjiesvol julle opgetel
het nie?

<span id="an_16:10">16:10</span> Of die sewe brode van die vier duisend,
en hoeveel mandjiesvol julle opgetel het nie?

<span id="an_16:11">16:11</span> Hoe is dit dat julle nie begryp dat Ek
nie in verband met brood vir julle gesê het om op te pas vir die
suurdeeg van die Fariseërs en Sadduseërs nie?

<span id="an_16:12">16:12</span> Toe het hulle begryp dat Hy nie gesê
het dat hulle moes oppas vir die suurdeeg van die brood nie, maar vir
die leer van die Fariseërs en Sadduseërs.

<span id="an_16:13">16:13</span> En toe Jesus in die streke van
Cesaréa-Filippi kom, vra Hy sy dissipels en sê: Wie sê die mense dat Ek,
die Seun van die mens, is?

<span id="an_16:14">16:14</span> En hulle antwoord: Sommige Johannes die
Doper, en sommige Elía, en ander Jeremia of een van die profete.

<span id="an_16:15">16:15</span> Hy sê vir hulle: Maar julle, wie sê
julle is Ek?

<span id="an_16:16">16:16</span> En Simon Petrus antwoord en sê: U is
die Christus, die Seun van die lewende God.

<span id="an_16:17">16:17</span> Toe antwoord Jesus en sê vir hom: Salig
is jy, Simon Bar-Jona, want vlees en bloed het dit nie aan jou
geopenbaar nie, maar my Vader wat in die hemele is.

<span id="an_16:18">16:18</span> En Ek sê ook vir jou: Jy is Petrus, en
op hierdie rots sal Ek my gemeente bou, en die poorte van die doderyk
sal dit nie oorweldig nie.

<span id="an_16:19">16:19</span> En Ek sal jou die sleutels van die
koninkryk van die hemele gee; en wat jy ook op die aarde mag bind, sal
in die hemel gebonde wees, en wat jy ook op die aarde mag ontbind, sal
in die hemel ontbonde wees.

<span id="an_16:20">16:20</span> Daarop het Hy sy dissipels bevel gegee
dat hulle vir niemand moes sê dat Hy Jesus die Christus is nie.

<span id="an_16:21">16:21</span> Van toe af het Jesus begin om sy
dissipels te toon dat Hy na Jerusalem moes gaan en veel van die
ouderlinge en owerpriesters en skrifgeleerdes moes ly, en gedood en op
die derde dag opgewek word.

<span id="an_16:22">16:22</span> Toe neem Petrus Hom opsy en begin Hom
bestraf en sê: Mag God dit verhoed, Here, dit sal U nooit oorkom nie!

<span id="an_16:23">16:23</span> Maar Hy het omgedraai en vir Petrus
gesê: Gaan weg agter My, Satan! Jy is vir My 'n struikelblok, omdat jy
nie die dinge van God bedink nie, maar die dinge van die mense.

<span id="an_16:24">16:24</span> Toe sê Jesus vir sy dissipels: As
iemand agter My aan wil kom, moet hy homself verloën en sy kruis opneem
en My volg.

<span id="an_16:25">16:25</span> Want elkeen wat sy lewe wil red, sal
dit verloor; maar elkeen wat sy lewe om My ontwil verloor, sal dit vind.

<span id="an_16:26">16:26</span> Want wat baat dit 'n mens as hy die
hele wêreld win, maar aan sy siel skade ly? Of wat sal 'n mens gee as
losprys vir sy siel?

<span id="an_16:27">16:27</span> Want die Seun van die mens staan gereed
om met sy engele in die heerlikheid van sy Vader te kom, en dan sal Hy
elkeen vergeld volgens sy dade.

<span id="an_16:28">16:28</span> Voorwaar Ek sê vir julle, daar is
sommige van die wat hier staan, wat die dood sekerlik nie sal smaak
voordat hulle die Seun van die mens in sy koninkryk sien kom het nie.

<span id="an_17:1">17:1</span> En ná ses dae het Jesus vir Petrus en
Jakobus en Johannes, sy broer, saamgeneem en hulle op 'n hoë berg in die
eensaamheid gebring.

<span id="an_17:2">17:2</span> En Hy het voor hulle van gedaante
verander, en sy aangesig het geblink soos die son, en sy klere het wit
geword soos die lig.

<span id="an_17:3">17:3</span> En kyk, daar verskyn aan hulle Moses en
Elía in gesprek met Hom.

<span id="an_17:4">17:4</span> Toe begin Petrus vir Jesus te sê: Here,
dit is goed dat ons hier is; as U wil, laat ons hier drie hutte maak:
vir U een en vir Moses een en een vir Elía.

<span id="an_17:5">17:5</span> Terwyl hy nog spreek, oordek 'n
helderligte wolk hulle meteens en daar sê 'n stem uit die wolk: Dit is
my geliefde Seun in wie Ek 'n welbehae het. Luister na Hom!

<span id="an_17:6">17:6</span> En toe die dissipels dit hoor, het hulle
op hul aangesig geval en was baie bevrees.

<span id="an_17:7">17:7</span> En Jesus het nader gekom en hulle
aangeraak en gesê: Staan op en moenie vrees nie.

<span id="an_17:8">17:8</span> Toe slaan hulle hul oë op en sien niemand
meer nie, behalwe Jesus alleen.

<span id="an_17:9">17:9</span> En onderwyl hulle van die berg afklim,
het Jesus hulle bevel gegee en gesê: Julle moet vir niemand iets van die
gesig sê voordat die Seun van die mens uit die dode opgestaan het nie.

<span id="an_17:10">17:10</span> En sy dissipels vra Hom en sê: Waarom
sê die skrifgeleerdes dan dat Elía eers moet kom?

<span id="an_17:11">17:11</span> En Jesus antwoord en sê vir hulle: Dis
waar, Elía kom eers en sal alles herstel;

<span id="an_17:12">17:12</span> maar Ek sê vir julle dat Elía al gekom
het, en hulle het hom nie erken nie, maar aan hom alles gedoen wat hulle
wou. So sal die Seun van die mens ook deur hulle ly.

<span id="an_17:13">17:13</span> Toe verstaan die dissipels dat Hy met
hulle van Johannes die Doper gespreek het.

<span id="an_17:14">17:14</span> En toe hulle by die skare kom, gaan
daar 'n man na Hom en val voor Hom op die knieë en sê:

<span id="an_17:15">17:15</span> Here, ontferm U oor my seun, want hy is
maansiek en ly swaar; want dikwels val hy in die vuur en dikwels in die
water.

<span id="an_17:16">17:16</span> En ek het hom na u dissipels gebring,
en hulle kon hom nie gesond maak nie.

<span id="an_17:17">17:17</span> Toe antwoord Jesus en sê: o Ongelowige
en verdraaide geslag, hoe lank sal Ek by julle wees, hoe lank sal Ek
julle verdra? Bring hom hier vir My.

<span id="an_17:18">17:18</span> Daarop bestraf Jesus hom; en die duiwel
het van hom uitgegaan, en die seun het gesond geword van daardie uur af.

<span id="an_17:19">17:19</span> Toe kom die dissipels na Jesus
afsonderlik en sê: Waarom kon ons hom nie uitdryf nie?

<span id="an_17:20">17:20</span> En Jesus antwoord hulle: Deur julle
ongeloof; want, voorwaar Ek sê vir julle, as julle geloof het soos 'n
mosterdsaad sal julle vir hierdie berg sê: Gaan weg hiervandaan
daarnatoe! en hy sal weggaan, en niks sal vir julle onmoontlik wees nie.

<span id="an_17:21">17:21</span> Maar hierdie geslag gaan nie uit
behalwe deur gebed en vas nie.

<span id="an_17:22">17:22</span> En terwyl hulle in Galiléa rondgaan,
het Jesus vir hulle gesê: Die Seun van die mens sal oorgelewer word in
die hande van die mense;

<span id="an_17:23">17:23</span> en hulle sal Hom doodmaak, en op die
derde dag sal Hy opstaan. En hulle het baie bedroef geword.

<span id="an_17:24">17:24</span> En toe hulle in Kapérnaüm kom, het die
wat die tempelbelasting ontvang, na Petrus gegaan en gesê: Betaal julle
Meester nie die tempelbelasting nie?

<span id="an_17:25">17:25</span> Hy antwoord: Ja. En toe hy in die huis
inkom, was Jesus hom voor en sê: Wat dink jy, Simon? Van wie neem die
konings van die aarde tol of belasting--van hulle seuns of van die
vreemdelinge?

<span id="an_17:26">17:26</span> Petrus antwoord Hom: Van die
vreemdelinge. Jesus sê vir hom: Dan is die seuns vry.

<span id="an_17:27">17:27</span> Maar dat ons hulle geen aanstoot mag
gee nie, gaan na die see toe, gooi 'n hoek uit en neem die eerste vis
wat opkom; en as jy sy bek oopmaak, sal jy 'n stater kry; neem dit en
gee dit aan hulle vir My en vir jou.

<span id="an_18:1">18:1</span> In daardie uur het die dissipels na Jesus
gekom en gesê: Wie is tog die grootste in die koninkryk van die hemele?

<span id="an_18:2">18:2</span> Toe roep Jesus 'n kindjie na Hom en laat
hom in hulle midde staan

<span id="an_18:3">18:3</span> en Hy sê: Voorwaar Ek sê vir julle, as
julle nie verander en soos die kindertjies word nie, sal julle nooit in
die koninkryk van die hemele ingaan nie!

<span id="an_18:4">18:4</span> Elkeen dan wat homself verneder soos
hierdie kindjie, hy is die grootste in die koninkryk van die hemele.

<span id="an_18:5">18:5</span> En elkeen wat een van sulke kindertjies
in my Naam ontvang, ontvang My;

<span id="an_18:6">18:6</span> maar elkeen wat een van hierdie
kleintjies wat in My glo, laat struikel, dit is vir hom beter dat 'n
meulsteen aan sy nek gehang word en hy wegsink in die diepte van die
see.

<span id="an_18:7">18:7</span> Wee die wêreld weens die struikelblokke!
Want dit is noodsaaklik dat daar struikelblokke kom, maar wee die mens
deur wie die struikelblok kom.

<span id="an_18:8">18:8</span> En as jou hand of jou voet jou laat
struikel, kap dit af en gooi dit weg van jou af; dit is vir jou beter om
in die lewe in te gaan, kreupel of vermink, as om twee hande of voete te
hê en in die ewige vuur gewerp te word.

<span id="an_18:9">18:9</span> En as jou oog jou laat struikel, ruk dit
uit en werp dit weg van jou af. Dit is vir jou beter om met een oog in
die lewe in te gaan, as om twee oë te hê en in die helse vuur gewerp te
word.

<span id="an_18:10">18:10</span> Pas op dat julle nie een van hierdie
kleintjies verag nie; want Ek sê vir julle dat hulle engele in die
hemele altyd die aangesig sien van my Vader wat in die hemele is.

<span id="an_18:11">18:11</span> Want die Seun van die mens het gekom om
te red wat verlore is.

<span id="an_18:12">18:12</span> Wat dink julle? As iemand honderd skape
het en een van hulle verdwaal, sal hy nie die nege en negentig laat
staan en op die berge die verdwaalde een gaan soek nie?

<span id="an_18:13">18:13</span> En as hy hom kry, voorwaar Ek sê vir
julle dat hy blyer is oor hom as oor die nege en negentig wat nie
verdwaal het nie.

<span id="an_18:14">18:14</span> So is dit nie die wil van julle Vader
wat in die hemele is, dat een van hierdie kleintjies verlore gaan nie.

<span id="an_18:15">18:15</span> En as jou broeder teen jou sondig, gaan
bestraf hom tussen jou en hom alleen. As hy na jou luister, dan het jy
jou broeder gewin;

<span id="an_18:16">18:16</span> maar as hy nie luister nie, neem nog
een of twee met jou saam, sodat in die mond van twee of drie getuies
elke woord kan vasstaan.

<span id="an_18:17">18:17</span> En as hy na hulle nie luister nie, sê
dit aan die gemeente; en as hy na die gemeente ook nie luister nie, laat
hom vir jou wees soos die heiden en die tollenaar.

<span id="an_18:18">18:18</span> Voorwaar Ek sê vir julle, alles wat
julle op die aarde bind, sal in die hemel gebonde wees; en alles wat
julle op die aarde ontbind, sal in die hemel ontbonde wees.

<span id="an_18:19">18:19</span> Weer sê Ek vir julle: As twee van julle
saamstem op die aarde oor enige saak wat hulle mag vra, dit sal hulle
ten deel val van my Vader wat in die hemele is.

<span id="an_18:20">18:20</span> Want waar twee of drie in my Naam
vergader, daar is Ek in hul midde.

<span id="an_18:21">18:21</span> Toe kom Petrus na Hom en sê: Here, hoe
dikwels sal my broeder teen my sondig en ek hom vergewe? Tot sewe maal
toe?

<span id="an_18:22">18:22</span> Jesus antwoord hom: Ek sê vir jou, nie
tot sewe maal toe nie, maar tot sewentig maal sewe toe.

<span id="an_18:23">18:23</span> Daarom word die koninkryk van die
hemele vergelyk met 'n sekere koning wat met sy diensknegte wou afreken.

<span id="an_18:24">18:24</span> En toe hy begin afreken, word daar een
na hom gebring wat tien duisend talente skuldig was.

<span id="an_18:25">18:25</span> En omdat hy nie kon betaal nie, gee sy
heer bevel dat hy verkoop moet word, en sy vrou en sy kinders en alles
wat hy het, en dat betaal moet word.

<span id="an_18:26">18:26</span> Toe val die dienskneg neer en buig voor
hom en sê: Heer, wees lankmoedig met my, en ek sal u alles betaal.

<span id="an_18:27">18:27</span> En die heer van daardie dienskneg het
innig jammer vir hom gevoel en hom losgelaat en hom die skuld
kwytgeskeld.

<span id="an_18:28">18:28</span> Maar toe daardie dienskneg uitgaan en
een van sy medediensknegte vind wat hom honderd pennings skuldig was,
het hy hom aan die keel gegryp en gesê: Betaal my wat jy skuld.

<span id="an_18:29">18:29</span> Sy mededienskneg val toe voor sy voete
neer en smeek hom en sê: Wees lankmoedig met my, en ek sal jou alles
betaal.

<span id="an_18:30">18:30</span> En hy wou nie, maar het gegaan en hom
in die gevangenis gewerp totdat hy die skuld sou betaal het.

<span id="an_18:31">18:31</span> En toe sy medediensknegte sien wat
gebeur het, was hulle baie bedroef, en hulle het gegaan en aan hulle
heer meegedeel alles wat gebeur het.

<span id="an_18:32">18:32</span> Daarop roep sy heer hom en sê vir hom:
Jou slegte dienskneg, al daardie skuld het ek jou kwytgeskeld, omdat jy
my gesmeek het;

<span id="an_18:33">18:33</span> moes jy nie jou mededienskneg ook
barmhartig wees soos ek jou ook barmhartig gewees het nie?

<span id="an_18:34">18:34</span> En sy heer het hom in toorn oorgegee
aan die pynigers totdat hy sou betaal het alles wat hy hom skuldig was.

<span id="an_18:35">18:35</span> So sal ook my hemelse Vader aan julle
doen as julle nie elkeen sy broeder van harte sy oortredinge vergewe
nie.

<span id="an_19:1">19:1</span> En toe Jesus hierdie woorde geëindig het,
het Hy van Galiléa vertrek en in die gebied van Judéa oorkant die
Jordaan gekom.

<span id="an_19:2">19:2</span> En groot menigtes het Hom gevolg, en Hy
het hulle daar gesond gemaak.

<span id="an_19:3">19:3</span> Toe kom die Fariseërs na Hom om Hom te
versoek, en sê vir Hom: Is dit 'n man geoorloof om oor allerhande redes
van sy vrou te skei?

<span id="an_19:4">19:4</span> En Hy antwoord hulle en sê: Het julle nie
gelees dat Hy wat hulle gemaak het, hulle van die begin af man en vrou
gemaak het nie,

<span id="an_19:5">19:5</span> en gesê het: Om hierdie rede sal die man
sy vader en sy moeder verlaat en sy vrou aankleef, en hulle twee sal een
vlees wees;

<span id="an_19:6">19:6</span> sodat hulle nie meer twee is nie, maar
een vlees? Wat God dan saamgevoeg het, mag geen mens skei nie.

<span id="an_19:7">19:7</span> Hulle sê vir Hom: Waarom het Moses dan
beveel om 'n skeibrief te gee en van haar te skei?

<span id="an_19:8">19:8</span> Hy antwoord hulle: Omdat Moses weens die
hardheid van jul harte julle toegelaat het om van julle vroue te skei;
maar van die begin af was dit nie so nie.

<span id="an_19:9">19:9</span> Maar Ek sê vir julle, elkeen wat van sy
vrou skei, behalwe oor hoerery, en 'n ander een trou, pleeg egbreuk; en
die wat die geskeie vrou trou, pleeg egbreuk.

<span id="an_19:10">19:10</span> Sy dissipels sê vir Hom: As die saak
van 'n man met 'n vrou so is, dan is dit nie wenslik om te trou nie.

<span id="an_19:11">19:11</span> Maar Hy sê vir hulle: Almal vat hierdie
woord nie, maar net dié aan wie dit gegee is.

<span id="an_19:12">19:12</span> Want daar is persone wat onbekwaam is
om te trou, wat van die moederskoot af so gebore is, en daar is persone
wat deur die mense onbekwaam gemaak is, en daar is persone wat hulleself
onbekwaam gemaak het ter wille van die koninkryk van die hemele. Wie dit
kan vat, laat hom dit vat.

<span id="an_19:13">19:13</span> Toe bring hulle kindertjies na Hom, dat
Hy hulle die hande sou oplê en bid; en die dissipels het hulle bestraf.

<span id="an_19:14">19:14</span> Maar Jesus sê: Laat die kindertjies
staan en verhinder hulle nie om na My te kom nie; want aan sulkes
behoort die koninkryk van die hemele.

<span id="an_19:15">19:15</span> En Hy het hulle die hande opgelê en
daarvandaan vertrek.

<span id="an_19:16">19:16</span> En daar kom een na Hom en sê vir Hom:
Goeie Meester, watter goeie ding moet ek doen, dat ek die ewige lewe kan
hê?

<span id="an_19:17">19:17</span> En Hy sê vir hom: Waarom noem jy My
goed? Niemand is goed nie, behalwe een, naamlik God. Maar as jy in die
lewe wil ingaan, onderhou die gebooie.

<span id="an_19:18">19:18</span> Hy vra Hom: Watter? En Jesus sê--dit:
Jy mag nie doodslaan nie, jy mag nie egbreek nie, jy mag nie steel nie,
jy mag geen valse getuienis gee nie;

<span id="an_19:19">19:19</span> eer jou vader en moeder; en: Jy moet
jou naaste liefhê soos jouself.

<span id="an_19:20">19:20</span> Die jongman sê vir Hom: Al hierdie
dinge het ek onderhou van my jeug af. Wat kom ek nog kort?

<span id="an_19:21">19:21</span> Jesus antwoord hom: As jy volmaak wil
wees, gaan verkoop jou goed en gee dit aan die armes, en jy sal 'n skat
in die hemel hê; en kom hier, volg My.

<span id="an_19:22">19:22</span> Maar toe die jongman dié woord hoor,
het hy bedroef weggegaan; want hy het baie besittings gehad.

<span id="an_19:23">19:23</span> En Jesus sê vir sy dissipels: Voorwaar
Ek sê vir julle dat 'n ryk man beswaarlik in die koninkryk van die
hemele sal ingaan.

<span id="an_19:24">19:24</span> En verder sê Ek vir julle, dit is
makliker vir 'n kameel om deur die oog van 'n naald te gaan as vir 'n
ryk man om in die koninkryk van God in te gaan.

<span id="an_19:25">19:25</span> Toe sy dissipels dit hoor, was hulle
baie verslae en sê: Wie kan dan gered word?

<span id="an_19:26">19:26</span> Maar Jesus het hulle aangekyk en vir
hulle gesê: By mense is dit onmoontlik, maar by God is alle dinge
moontlik.

<span id="an_19:27">19:27</span> Daarop antwoord Petrus en sê vir Hom:
Kyk, ons het alles verlaat en U gevolg. Wat sal daar dan vir ons wees?

<span id="an_19:28">19:28</span> En Jesus sê vir hulle: Voorwaar Ek sê
vir julle dat julle wat My gevolg het, in die wedergeboorte wanneer die
Seun van die mens op sy heerlike troon gaan sit, julle ook op twaalf
trone sal sit en die twaalf stamme van Israel sal oordeel.

<span id="an_19:29">19:29</span> En elkeen wat huise of broers of
susters of vader of moeder of vrou of kinders of grond ter wille van my
Naam verlaat het, sal honderd maal soveel ontvang en die ewige lewe
beërwe.

<span id="an_19:30">19:30</span> Maar baie wat eerste is, sal laaste
wees, en wat laaste is, eerste.

<span id="an_20:1">20:1</span> Want die koninkryk van die hemele is soos
'n huisheer wat vroeg in die môre uitgegaan het om arbeiders vir sy
wingerd te huur.

<span id="an_20:2">20:2</span> En nadat hy met die arbeiders ooreengekom
het vir 'n penning op 'n dag, stuur hy hulle in sy wingerd.

<span id="an_20:3">20:3</span> En omtrent die derde uur gaan hy uit en
sien ander ledig op die mark staan.

<span id="an_20:4">20:4</span> En hy sê vir hulle: Gaan julle ook in die
wingerd, en wat reg is, sal ek aan julle gee. En hulle het gegaan.

<span id="an_20:5">20:5</span> Weer het hy omtrent die sesde en die
negende uur uitgegaan en net dieselfde gedoen.

<span id="an_20:6">20:6</span> En omtrent die elfde uur gaan hy uit en
vind ander ledig staan en sê vir hulle: Wat staan julle hier die hele
dag ledig?

<span id="an_20:7">20:7</span> Hulle antwoord hom: Omdat niemand ons
gehuur het nie. Hy sê vir hulle: Gaan julle ook in die wingerd, en wat
reg is, sal julle ontvang.

<span id="an_20:8">20:8</span> En toe dit aand geword het, sê die heer
van die wingerd vir sy opsigter: Roep die arbeiders en betaal hulle hul
loon; en begin van die laastes af tot by die eerstes.

<span id="an_20:9">20:9</span> En die wat omtrent die elfde uur begin
het, het gekom en elkeen 'n penning ontvang.

<span id="an_20:10">20:10</span> Die eerstes kom toe en dink dat hulle
meer sal ontvang, en hulle het ook elkeen 'n penning ontvang.

<span id="an_20:11">20:11</span> En toe hulle dit ontvang, murmureer
hulle by die huisheer

<span id="an_20:12">20:12</span> en sê: Hierdie laastes het een uur
gewerk, en u het hulle gelykop behandel met ons wat die las van die dag
en die hitte gedra het.

<span id="an_20:13">20:13</span> Maar hy antwoord en sê vir een van
hulle: Vriend, ek doen jou geen onreg aan nie. Het jy nie met my
ooreengekom vir 'n penning nie?

<span id="an_20:14">20:14</span> Neem dan wat joue is, en gaan heen. Ek
wil aan hierdie laaste een gee net soos aan jou.

<span id="an_20:15">20:15</span> Of staan dit my nie vry om met my eie
goed te maak wat ek wil nie? Of is jou oog verkeerd, omdat ek goed is?

<span id="an_20:16">20:16</span> So sal die wat laaste is, eerste wees,
en die wat eerste is, laaste; want baie is geroep, maar min uitverkies.

<span id="an_20:17">20:17</span> En toe Jesus opgaan na Jerusalem, het
Hy die twaalf dissipels op die pad alleen geneem en vir hulle gesê:

<span id="an_20:18">20:18</span> Kyk, ons gaan op na Jerusalem, en die
Seun van die mens sal oorgelewer word aan die owerpriesters en
skrifgeleerdes; en hulle sal Hom tot die dood veroordeel

<span id="an_20:19">20:19</span> en Hom oorlewer aan die heidene om Hom
te bespot en te gésel en te kruisig; en op die derde dag sal Hy opstaan.

<span id="an_20:20">20:20</span> Toe kom die moeder van die seuns van
Sebedéüs met haar seuns na Hom en buig voor Hom neer om iets van Hom te
vra.

<span id="an_20:21">20:21</span> En Hy sê vir haar: Wat wil jy hê? Sy
antwoord Hom: Sê dat hierdie twee seuns van my in u koninkryk mag sit,
een aan u regter-- en een aan u linkerhand.

<span id="an_20:22">20:22</span> Maar Jesus antwoord en sê: Julle weet
nie wat julle vra nie. Kan julle die beker drink wat Ek aanstons gaan
drink, en gedoop word met die doop waarmee Ek gedoop word? Hulle sê vir
Hom: Ons kan.

<span id="an_20:23">20:23</span> En Hy sê vir hulle: Dis waar, my beker
sal julle drink en met die doop waarmee Ek gedoop word, sal julle gedoop
word; maar om te sit aan my regter-- en aan my linkerhand berus nie by
My om te gee nie, maar is vir hulle vir wie dit deur my Vader berei is.

<span id="an_20:24">20:24</span> En toe die tien dit hoor, was hulle
verontwaardig oor die twee broers.

<span id="an_20:25">20:25</span> Maar Jesus het hulle na Hom geroep en
gesê: Julle weet dat die owerstes van die nasies oor hulle heers en die
groot manne oor hulle gesag uitoefen;

<span id="an_20:26">20:26</span> maar só moet dit onder julle nie wees
nie; maar elkeen wat onder julle groot wil word, moet julle dienaar
wees.

<span id="an_20:27">20:27</span> En elkeen wat onder julle die eerste
wil word, moet julle dienskneg wees;

<span id="an_20:28">20:28</span> net soos die Seun van die mens nie
gekom het om gedien te word nie, maar om te dien en sy lewe te gee as 'n
losprys vir baie.

<span id="an_20:29">20:29</span> En toe hulle uit Jérigo uitgaan, het 'n
groot menigte Hom gevolg.

<span id="an_20:30">20:30</span> En daar het twee blindes langs die pad
gesit; en toe hulle hoor dat Jesus verbygaan, roep hulle uit en sê: Wees
ons barmhartig, Here, Seun van Dawid!

<span id="an_20:31">20:31</span> En die skare het hulle bestraf, dat
hulle moes stilbly; maar hulle het al harder geroep en gesê: Wees ons
barmhartig, Here, Seun van Dawid!

<span id="an_20:32">20:32</span> Toe gaan Jesus staan en roep hulle en
sê: Wat wil julle hê moet Ek vir julle doen?

<span id="an_20:33">20:33</span> Hulle antwoord Hom: Here, dat ons oë
geopen mag word.

<span id="an_20:34">20:34</span> En Jesus het innig jammer vir hulle
gevoel en hulle oë aangeraak, en dadelik het hulle oë gesien, en hulle
het Hom gevolg.

<span id="an_21:1">21:1</span> En toe hulle naby Jerusalem gekom en
Bétfagé aan die Olyfberg bereik het, stuur Jesus twee dissipels uit en
sê vir hulle:

<span id="an_21:2">21:2</span> Gaan na daardie dorp reg voor julle, en
dadelik sal julle 'n eselin vind wat vasgemaak is, en 'n vul by haar.
Maak haar los en bring hulle vir My.

<span id="an_21:3">21:3</span> En as iemand vir julle iets sê, moet
julle antwoord: Die Here het hulle nodig; en dadelik sal hy hulle stuur.

<span id="an_21:4">21:4</span> En dit het alles gebeur, sodat vervul sou
word die woord wat deur die profeet gespreek is:

<span id="an_21:5">21:5</span> Sê vir die dogter van Sion: Kyk, jou
Koning kom na jou toe, sagmoedig, en Hy sit op 'n esel, ja, 'n jong
esel, die vul van 'n pakdier.

<span id="an_21:6">21:6</span> En die dissipels het gegaan en gedoen
soos Jesus hulle beveel het;

<span id="an_21:7">21:7</span> hulle het die esel en die vul gebring en
hulle klere daarop gelê, en Hy het daarop gaan sit.

<span id="an_21:8">21:8</span> En die grootste deel van die skare het
hulle klere op die pad oopgegooi, en ander het takke van die bome
afgekap en op die pad gestrooi.

<span id="an_21:9">21:9</span> En die skare wat voor geloop en die wat
gevolg het, het uitgeroep en gesê: Hosanna vir die Seun van Dawid!
Geseënd is Hy wat kom in die Naam van die Here! Hosanna in die hoogste
hemele!

<span id="an_21:10">21:10</span> En toe Hy in Jerusalem inkom, het die
hele stad in opskudding geraak en gesê: Wie is hierdie man?

<span id="an_21:11">21:11</span> En die skare sê: Dit is Jesus, die
profeet, van Násaret in Galiléa.

<span id="an_21:12">21:12</span> En Jesus het in die tempel van God
ingegaan en almal wat in die tempel verkoop en koop, uitgejaag en die
tafels van die geldwisselaars en die stoele van die duiweverkopers
omgegooi.

<span id="an_21:13">21:13</span> En Hy sê vir hulle: Daar is geskrywe:
My huis moet 'n huis van gebed genoem word. Maar julle het dit 'n
rowerspelonk gemaak.

<span id="an_21:14">21:14</span> En daar het blindes en kreupeles na Hom
gekom in die tempel, en Hy het hulle gesond gemaak.

<span id="an_21:15">21:15</span> En toe die owerpriesters en
skrifgeleerdes die wonderwerke sien wat Hy gedoen het, en die kinders
wat in die tempel uitroep en sê: Hosanna vir die Seun van Dawid! was
hulle verontwaardig

<span id="an_21:16">21:16</span> en sê vir Hom: Hoor U wat hulle daar
sê? En Jesus antwoord hulle: Ja, het julle nooit gelees: Uit die mond
van kinders en suigelinge het U vir U lof berei nie?

<span id="an_21:17">21:17</span> En Hy het hulle verlaat en uit die stad
uitgegaan na Betánië en daar vernag.

<span id="an_21:18">21:18</span> En vroeg in die môre toe Hy teruggaan
na die stad, het Hy honger gehad;

<span id="an_21:19">21:19</span> en Hy sien 'n vyeboom langs die pad en
gaan daarnatoe; maar Hy het niks daaraan gevind nie as net blare alleen;
en Hy sê vir hom: Laat daar uit jou tot in ewigheid nooit weer 'n vrug
kom nie! En onmiddellik het die vyeboom verdroog.

<span id="an_21:20">21:20</span> En toe die dissipels dit sien, was
hulle verwonderd en sê: Hoe het die vyeboom so onmiddellik verdroog?

<span id="an_21:21">21:21</span> Maar Jesus antwoord en sê vir hulle:
Voorwaar Ek sê vir julle, as julle geloof het en nie twyfel nie, sal
julle nie alleen doen wat met die vyeboom gebeur het nie; maar al sê
julle ook vir hierdie berg: Hef jou op en werp jou in die see--sal dit
gebeur.

<span id="an_21:22">21:22</span> En alles wat julle in die gebed vra,
sal julle ontvang as julle glo.

<span id="an_21:23">21:23</span> En toe Hy in die tempel gegaan het, kom
die owerpriesters en die ouderlinge van die volk na Hom terwyl Hy besig
was om te leer, en hulle sê: Deur watter gesag doen U hierdie dinge, en
wie het U hierdie gesag gegee?

<span id="an_21:24">21:24</span> En Jesus antwoord en sê vir hulle: Ek
sal julle ook een ding vra, en as julle dit vir My sê, sal Ek julle ook
vertel deur watter gesag Ek hierdie dinge doen.

<span id="an_21:25">21:25</span> Die doop van Johannes, waar was dit
vandaan, uit die hemel of uit mense? En hulle het by hulleself
geredeneer en gesê: As ons sê: Uit die hemel--dan sal Hy ons vra: Waarom
het julle hom dan nie geglo nie?

<span id="an_21:26">21:26</span> En as ons sê: Uit mense--dan moet ons
oppas vir die menigte, want almal hou Johannes vir 'n profeet.

<span id="an_21:27">21:27</span> Toe antwoord hulle Jesus en sê: Ons
weet nie. Hy sê toe ook vir hulle: Dan vertel Ek julle ook nie deur
watter gesag Ek hierdie dinge doen nie.

<span id="an_21:28">21:28</span> Maar wat dink julle? 'n Man het twee
kinders gehad, en hy gaan na die eerste en sê: Kind, gaan werk vandag in
my wingerd.

<span id="an_21:29">21:29</span> En hy antwoord en sê: Ek wil nie; maar
later het hy berou gekry en gegaan.

<span id="an_21:30">21:30</span> Toe het hy na die tweede gegaan en vir
hom net so gesê; en hy antwoord en sê: Ja, heer. En hy het nie gegaan
nie.

<span id="an_21:31">21:31</span> Wie van die twee het die wil van die
vader gedoen? Hulle antwoord Hom: Die eerste. Jesus sê vir hulle:
Voorwaar Ek sê vir julle, die tollenaars en die hoere gaan julle voor in
die koninkryk van God.

<span id="an_21:32">21:32</span> Want Johannes het na julle gekom in die
weg van geregtigheid, en julle het hom nie geglo nie; maar die
tollenaars en die hoere het hom geglo. En julle het dit gesien en tog
nie later berou gekry om hom te glo nie.

<span id="an_21:33">21:33</span> Luister na 'n ander gelykenis: Daar was
'n sekere huisheer wat 'n wingerd geplant het; en hy het 'n heining
daarom gesit en 'n parskuip daarin gegrawe en 'n wagtoring gebou, en hy
het dit aan landbouers verhuur en op reis gegaan.

<span id="an_21:34">21:34</span> En toe die vrugtetyd nader kom, stuur
hy sy diensknegte na die landbouers om sy vrugte te ontvang.

<span id="an_21:35">21:35</span> Maar die landbouers het sy diensknegte
geneem en een geslaan en 'n ander een doodgemaak en 'n ander een
gestenig.

<span id="an_21:36">21:36</span> Weer het hy ander diensknegte gestuur,
meer as die eerstes, en hulle het met dié net so gemaak.

<span id="an_21:37">21:37</span> Oplaas het hy sy seun na hulle gestuur
en gesê: Hulle sal my seun ontsien.

<span id="an_21:38">21:38</span> Maar toe die landbouers die seun sien,
het hulle onder mekaar gesê: Dit is die erfgenaam; kom laat ons hom
doodmaak en sy erfdeel in besit neem.

<span id="an_21:39">21:39</span> En hulle het hom geneem en buitekant
die wingerd uitgewerp en doodgemaak.

<span id="an_21:40">21:40</span> Wanneer die eienaar van die wingerd dan
kom, wat sal hy met daardie landbouers doen?

<span id="an_21:41">21:41</span> Hulle antwoord Hom: Die slegte
mense--hy sal hulle 'n slegte dood laat sterwe en die wingerd verhuur
aan ander landbouers wat hom die vrugte op die regte tyd sal gee.

<span id="an_21:42">21:42</span> Jesus sê vir hulle: Het julle nooit in
die Skrifte gelees nie: Die steen wat die bouers verwerp het, dit het 'n
hoeksteen geword. Hy het van die Here gekom en is wonderbaar in ons oë?

<span id="an_21:43">21:43</span> Daarom sê Ek vir julle: Die koninkryk
van God sal van julle weggeneem en aan 'n volk gegee word wat die vrugte
daarvan sal dra.

<span id="an_21:44">21:44</span> En hy wat op hierdie steen val, sal
verpletter word; maar elkeen op wie hy val, dié sal hy vermorsel.

<span id="an_21:45">21:45</span> En toe die owerpriesters en die
Fariseërs sy gelykenisse hoor, het hulle begryp dat Hy van hulle spreek.

<span id="an_21:46">21:46</span> En hulle het probeer om Hom in hulle
mag te kry, maar hulle was bang vir die skare, omdat dié Hom vir 'n
profeet gehou het.

<span id="an_22:1">22:1</span> En Jesus het weer deur gelykenisse met
hulle begin spreek en gesê:

<span id="an_22:2">22:2</span> Die koninkryk van die hemele is soos 'n
koning wat 'n bruilof vir sy seun berei het

<span id="an_22:3">22:3</span> en sy diensknegte uitgestuur het om die
genooides na die bruilof te roep, en hulle wou nie kom nie.

<span id="an_22:4">22:4</span> Weer het hy ander diensknegte uitgestuur
met die boodskap: Sê vir die genooides: Kyk, my maaltyd het ek berei, my
beeste en vetgemaakte vee is geslag en alles is gereed. Kom na die
bruilof.

<span id="an_22:5">22:5</span> Maar hulle het hul daaraan nie gesteur
nie en weggegaan, een na sy eie stuk land en 'n ander na sy handelsaak.

<span id="an_22:6">22:6</span> En die origes het sy diensknegte gegryp
en mishandel en doodgemaak.

<span id="an_22:7">22:7</span> Toe die koning dit hoor, het hy kwaad
geword en sy manskappe gestuur en daardie moordenaars omgebring en hulle
stad aan die brand gesteek.

<span id="an_22:8">22:8</span> Daarop sê hy vir sy diensknegte: Die
bruilof is wel gereed, maar die genooides was dit nie werd nie.

<span id="an_22:9">22:9</span> Gaan dan op die kruispaaie en nooi almal
wat julle mag vind, na die bruilof.

<span id="an_22:10">22:10</span> En daardie diensknegte het uitgegaan op
die paaie en almal versamel wat hulle gevind het, slegtes sowel as
goeies, en die bruilofsaal het vol gaste geword.

<span id="an_22:11">22:11</span> En toe die koning ingaan om na die
gaste te kyk, sien hy daar iemand wat nie 'n bruilofskleed aan het nie.

<span id="an_22:12">22:12</span> En hy sê vir hom: Vriend, hoe het jy
hier ingekom sonder 'n bruilofskleed aan? En hy kon geen woord sê nie.

<span id="an_22:13">22:13</span> Toe sê die koning vir sy dienaars: Bind
sy hande en voete, neem hom weg en werp hom in die buitenste duisternis.
Daar sal geween wees en gekners van die tande.

<span id="an_22:14">22:14</span> Want baie is geroep, maar min
uitverkies.

<span id="an_22:15">22:15</span> Toe gaan die Fariseërs saam raad hou
hoe om Hom in sy woord te verstrik.

<span id="an_22:16">22:16</span> En hulle stuur hul dissipels saam met
die Herodiane na Hom en sê: Meester, ons weet dat U waaragtig is en die
weg van God in waarheid leer en U aan niemand steur nie, want U sien nie
die persoon van mense aan nie--

<span id="an_22:17">22:17</span> sê dan vir ons, wat dink U: Is dit
geoorloof om aan die keiser belasting te betaal of nie?

<span id="an_22:18">22:18</span> Maar Jesus het hulle boosheid bemerk en
gesê:

<span id="an_22:19">22:19</span> Geveinsdes, waarom versoek julle My?
Wys My die belastingmunt. En hulle het vir Hom 'n penning gebring.

<span id="an_22:20">22:20</span> En Hy sê vir hulle: Wie se beeld en
opskrif is dit?

<span id="an_22:21">22:21</span> Hulle antwoord Hom: Die keiser s'n.
Daarop sê Hy vir hulle: Betaal dan aan die keiser wat die keiser toekom,
en aan God wat God toekom.

<span id="an_22:22">22:22</span> En toe hulle dit hoor, was hulle
verwonderd en het Hom verlaat en weggegaan.

<span id="an_22:23">22:23</span> Dieselfde dag kom daar na Hom
Sadduseërs, hulle wat sê dat daar geen opstanding is nie, en vra Hom

<span id="an_22:24">22:24</span> en sê: Meester, Moses het gesê: As
iemand sonder kinders sterwe, moet sy broer sy vrou trou en kinders vir
sy broer verwek.

<span id="an_22:25">22:25</span> Nou was daar by ons sewe broers, en die
eerste het getrou en gesterwe; en omdat hy geen kinders gehad het nie,
het hy sy vrou vir sy broer agtergelaat.

<span id="an_22:26">22:26</span> So ook die tweede en die derde tot die
sewende toe.

<span id="an_22:27">22:27</span> En laaste van almal het die vrou ook
gesterwe.

<span id="an_22:28">22:28</span> In die opstanding dan, van watter een
van die sewe sal sy die vrou wees--want hulle almal het haar gehad?

<span id="an_22:29">22:29</span> Toe antwoord Jesus en sê vir hulle:
Julle dwaal, omdat julle die Skrifte nie ken nie en ook nie die krag van
God nie.

<span id="an_22:30">22:30</span> Want in die opstanding trou hulle nie
en word ook nie in die huwelik uitgegee nie, maar is soos engele van God
in die hemel.

<span id="an_22:31">22:31</span> En wat die opstanding van die dode
betref--het julle nie die woord gelees wat tot julle deur God gespreek
is nie:

<span id="an_22:32">22:32</span> Ek is die God van Abraham en die God
van Isak en die God van Jakob? God is nie 'n God van dooies nie, maar
van lewendes.

<span id="an_22:33">22:33</span> En toe die skare dit hoor, was hulle
verslae oor sy leer.

<span id="an_22:34">22:34</span> En toe die Fariseërs hoor dat Hy die
Sadduseërs die mond gestop het, het hulle almal saam vergader.

<span id="an_22:35">22:35</span> En een van hulle, 'n wetgeleerde, het
'n vraag gestel om Hom te versoek en gesê:

<span id="an_22:36">22:36</span> Meester, wat is die groot gebod in die
wet?

<span id="an_22:37">22:37</span> En Jesus antwoord hom: Jy moet die Here
jou God liefhê met jou hele hart en met jou hele siel en met jou hele
verstand.

<span id="an_22:38">22:38</span> Dit is die eerste en groot gebod.

<span id="an_22:39">22:39</span> En die tweede wat hiermee gelykstaan:
Jy moet jou naaste liefhê soos jouself.

<span id="an_22:40">22:40</span> Aan hierdie twee gebooie hang die hele
wet en die profete.

<span id="an_22:41">22:41</span> En toe die Fariseërs saamgekom het, vra
Jesus hulle

<span id="an_22:42">22:42</span> en sê: Wat dink julle van die Christus?
Wie se seun is Hy? Hulle antwoord Hom: Dawid s'n.

<span id="an_22:43">22:43</span> Hy sê vir hulle: Hoe is dit dan dat
Dawid Hom in die Gees Here noem as hy sê:

<span id="an_22:44">22:44</span> Die Here het tot my Here gespreek: Sit
aan my regterhand totdat Ek u vyande gemaak het 'n voetbank van u voete?

<span id="an_22:45">22:45</span> As Dawid Hom dan Here noem, hoe is Hy
sy seun?

<span id="an_22:46">22:46</span> En niemand kon Hom 'n woord antwoord
nie; ook het geeneen van daardie dag af dit meer gewaag om Hom vrae te
stel nie.

<span id="an_23:1">23:1</span> Toe het Jesus die skare en sy dissipels
toegespreek

<span id="an_23:2">23:2</span> en gesê: Die skrifgeleerdes en die
Fariseërs sit op die stoel van Moses.

<span id="an_23:3">23:3</span> Alles wat hulle dan vir julle mag sê om
te onderhou, onderhou en doen dit; maar volgens hulle werke moet julle
nie doen nie, want hulle praat en doen nie.

<span id="an_23:4">23:4</span> Want hulle bind pakke saam wat swaar en
moeilik is om te dra, en sit dit op die skouers van die mense, maar self
wil hulle dit nie met hulle vinger verroer nie.

<span id="an_23:5">23:5</span> En hulle doen al hul werke om deur die
mense gesien te word, en hulle maak hul gedenkseëls breed en die some
van hul klere groot.

<span id="an_23:6">23:6</span> En hulle hou van die voorste plekke by
die maaltye en die voorste banke in die sinagoges

<span id="an_23:7">23:7</span> en die begroetinge op die markte en om
deur die mense genoem te word: Rabbi, Rabbi!

<span id="an_23:8">23:8</span> Maar julle, laat jul nie Rabbi noem nie,
want een is julle leermeester: Christus, en julle is almal broeders.

<span id="an_23:9">23:9</span> En julle moet niemand op die aarde julle
vader noem nie, want een is julle Vader, Hy wat in die hemele is.

<span id="an_23:10">23:10</span> Julle moet julle ook nie leermeesters
laat noem nie, want een is julle leermeester: Christus.

<span id="an_23:11">23:11</span> Maar die grootste van julle moet jul
dienaar wees.

<span id="an_23:12">23:12</span> Wie homself verhoog, sal verneder word,
en wie homself verneder, sal verhoog word.

<span id="an_23:13">23:13</span> Maar wee julle, skrifgeleerdes en
Fariseërs, geveinsdes, want julle sluit die koninkryk van die hemele toe
voor die mense; want julle gaan self nie in nie, en die wat sou ingaan,
laat julle nie toe om in te gaan nie.

<span id="an_23:14">23:14</span> Wee julle, skrifgeleerdes en Fariseërs,
geveinsdes, want julle eet die huise van die weduwees op, en doen vir
die skyn lang gebede. Daarom sal julle 'n swaarder oordeel ontvang.

<span id="an_23:15">23:15</span> Wee julle, skrifgeleerdes en Fariseërs,
geveinsdes, want julle trek rond oor see en land om een bekeerling te
maak; en as hy dit geword het, maak julle hom 'n kind van die hel, twee
maal erger as julle self.

<span id="an_23:16">23:16</span> Wee julle, blinde leiers, julle wat sê:
Elkeen wat sweer by die tempel--dit is niks nie; maar elkeen wat sweer
by die goud van die tempel, hy is gebonde.

<span id="an_23:17">23:17</span> Julle dwase en blindes, want wat is
meer: die goud, of die tempel wat die goud heilig?

<span id="an_23:18">23:18</span> En: Elkeen wat sweer by die altaar--dit
is niks nie; maar elkeen wat sweer by die gawe daar bo-op, hy is
gebonde.

<span id="an_23:19">23:19</span> Julle dwase en blindes, want wat is
meer: die gawe, of die altaar wat die gawe heilig?

<span id="an_23:20">23:20</span> Wie dan sweer by die altaar, sweer
dáárby en by alles wat daarop is;

<span id="an_23:21">23:21</span> en wie sweer by die tempel, sweer
dáárby en by Hom wat daarin woon;

<span id="an_23:22">23:22</span> en wie sweer by die hemel, sweer by die
troon van God en by Hom wat daarop sit.

<span id="an_23:23">23:23</span> Wee julle, skrifgeleerdes en Fariseërs,
geveinsdes, want julle gee tiendes van kruisement en anys en koljander,
en die swaarste van die wet laat julle ná: die reg en die barmhartigheid
en die trou. Hierdie dinge behoort julle te doen sonder om die ander na
te laat.

<span id="an_23:24">23:24</span> Blinde leiers, julle wat die muggie
uitsif, maar die kameel insluk!

<span id="an_23:25">23:25</span> Wee julle, skrifgeleerdes en Fariseërs,
geveinsdes, want julle maak die buitekant van die beker en die skottel
skoon, maar binnekant is dit vol roof en onmatigheid.

<span id="an_23:26">23:26</span> Blinde Fariseër, maak eers die
binnekant van die beker en die skottel skoon, sodat ook die buitekant
daarvan skoon kan word.

<span id="an_23:27">23:27</span> Wee julle, skrifgeleerdes en Fariseërs,
geveinsdes, want julle is net soos gewitte grafte wat van buite wel
fraai lyk, maar van binne vol doodsbene en allerhande onreinheid is.

<span id="an_23:28">23:28</span> So lyk julle ook van buite vir die
mense wel regverdig, maar van binne is julle vol geveinsdheid en
ongeregtigheid.

<span id="an_23:29">23:29</span> Wee julle, skrifgeleerdes en Fariseërs,
geveinsdes, want julle bou die grafte van die profete en versier die
grafstene van die regverdiges;

<span id="an_23:30">23:30</span> en julle sê: As ons in die dae van ons
vaders geleef het, sou ons geen deel met hulle gehad het aan die bloed
van die profete nie.

<span id="an_23:31">23:31</span> Julle gee dus teen julself getuienis
dat julle kinders is van die wat die profete vermoor het.

<span id="an_23:32">23:32</span> Maak die maat van julle vaders dan vol!

<span id="an_23:33">23:33</span> Slange, addergeslag, hoe sal julle die
oordeel van die hel ontvlug?

<span id="an_23:34">23:34</span> Daarom, kyk, Ek stuur profete en wyse
manne en skrifgeleerdes na julle toe, en julle sal sommige van hulle
doodmaak en kruisig en sommige van hulle in jul sinagoges gésel en van
die een stad na die ander vervolg,

<span id="an_23:35">23:35</span> sodat oor julle kan kom al die
regverdige bloed wat vergiet is op die aarde, van die bloed van die
regverdige Abel af tot op die bloed van Sagaría, die seun van Berégja,
wat julle vermoor het tussen die tempel en die altaar.

<span id="an_23:36">23:36</span> Voorwaar Ek sê vir julle, al hierdie
dinge sal oor hierdie geslag kom.

<span id="an_23:37">23:37</span> Jerusalem, Jerusalem, jy wat die
profete doodmaak en stenig dié wat na jou gestuur is, hoe dikwels wou Ek
jou kinders bymekaarmaak net soos 'n hen haar kuikens onder die vlerke
bymekaarmaak, en julle wou nie!

<span id="an_23:38">23:38</span> Kyk, julle huis word vir julle woes
gelaat!

<span id="an_23:39">23:39</span> Want Ek sê vir julle: Julle sal My van
nou af sekerlik nie sien nie totdat julle sal sê: Geseënd is Hy wat kom
in die Naam van die Here!

<span id="an_24:1">24:1</span> En Jesus het uitgegaan en van die tempel
vertrek, en sy dissipels het nader gekom om Hom die geboue van die
tempel te wys.

<span id="an_24:2">24:2</span> En Jesus sê vir hulle: Sien julle al
hierdie dinge? Voorwaar Ek sê vir julle, daar sal hier sekerlik nie een
klip op die ander gelaat word, wat nie afgebreek sal word nie.

<span id="an_24:3">24:3</span> En toe Hy op die Olyfberg gaan sit het,
kom die dissipels alleen na Hom en sê: Vertel ons, wanneer sal hierdie
dinge wees, en wat is die teken van u koms en van die voleinding van die
wêreld?

<span id="an_24:4">24:4</span> En Jesus antwoord en sê vir hulle: Pas op
dat niemand julle mislei nie.

<span id="an_24:5">24:5</span> Want baie sal onder my Naam kom en sê: Ek
is die Christus! en hulle sal baie mense mislei.

<span id="an_24:6">24:6</span> En julle sal hoor van oorloë en gerugte
van oorloë. Pas op, moenie verskrik word nie, want alles moet plaasvind,
maar dit is nog nie die einde nie.

<span id="an_24:7">24:7</span> Want die een nasie sal teen die ander
opstaan en die een koninkryk teen die ander; en daar sal hongersnode
wees en pessiektes en aardbewings op verskillende plekke.

<span id="an_24:8">24:8</span> Maar al hierdie dinge is 'n begin van die
smarte.

<span id="an_24:9">24:9</span> Dan sal hulle jul aan verdrukking oorgee
en julle doodmaak; en julle sal deur al die nasies gehaat word ter wille
van my Naam.

<span id="an_24:10">24:10</span> En dan sal baie tot struikel gebring
word en mekaar verraai en mekaar haat.

<span id="an_24:11">24:11</span> En baie valse profete sal opstaan en
baie mense mislei.

<span id="an_24:12">24:12</span> En omdat die ongeregtigheid vermeerder
word, sal die liefde van die meeste verkoel.

<span id="an_24:13">24:13</span> Maar wie volhard tot die einde toe, hy
sal gered word.

<span id="an_24:14">24:14</span> En hierdie evangelie van die koninkryk
sal verkondig word in die hele wêreld tot 'n getuienis vir al die
nasies; en dan sal die einde kom.

<span id="an_24:15">24:15</span> Wanneer julle dan die gruwel van die
verwoesting, waarvan gespreek is deur die profeet Daniël, sien staan in
die heiligdom--laat hy wat lees, oplet--

<span id="an_24:16">24:16</span> dan moet die wat in Judéa is, na die
berge vlug;

<span id="an_24:17">24:17</span> wie op die dak is, moet nie afkom om
iets uit sy huis weg te neem nie;

<span id="an_24:18">24:18</span> en wie op die land is, moet nie omdraai
om sy klere weg te neem nie.

<span id="an_24:19">24:19</span> Maar wee die vroue wat swanger is en
die wat nog soog, in daardie dae.

<span id="an_24:20">24:20</span> En bid dat julle vlug nie in die winter
of op die sabbat mag plaasvind nie.

<span id="an_24:21">24:21</span> Want dan sal daar groot verdrukking
wees soos daar van die begin van die wêreld af tot nou toe nie gewees
het en ook nooit sal wees nie.

<span id="an_24:22">24:22</span> En as daardie dae nie verkort was nie,
sou geen vlees gered word nie; maar ter wille van die uitverkorenes sal
daardie dae verkort word.

<span id="an_24:23">24:23</span> As iemand dán vir julle sê: Kyk, hier
is die Christus! of: Daar! --moet dit nie glo nie.

<span id="an_24:24">24:24</span> Want daar sal valse christusse en valse
profete opstaan, en hulle sal groot tekens en wonders doen om, as dit
moontlik was, ook die uitverkorenes te mislei.

<span id="an_24:25">24:25</span> Kyk, Ek het dit vir julle vooruit gesê.

<span id="an_24:26">24:26</span> As hulle dan vir julle sê: Kyk, Hy is
in die woestyn--moenie uitgaan nie; kyk, Hy is in die binnekamer--moet
dit nie glo nie.

<span id="an_24:27">24:27</span> Want soos die weerlig uit die ooste
uitslaan en tot in die weste skyn, so sal ook die koms van die Seun van
die mens wees.

<span id="an_24:28">24:28</span> Want oral waar die dooie liggaam lê,
daar sal die aasvoëls saamkom.

<span id="an_24:29">24:29</span> En dadelik ná die verdrukking van
daardie dae sal die son verduister word, en die maan sal sy glans nie
gee nie, en die sterre sal van die hemel val, en die kragte van die
hemele sal geskud word.

<span id="an_24:30">24:30</span> En dan sal die teken van die Seun van
die mens in die hemel verskyn, en dan sal al die stamme van die aarde
rou bedryf en die Seun van die mens sien kom op die wolke van die hemel
met groot krag en heerlikheid.

<span id="an_24:31">24:31</span> En Hy sal sy engele uitstuur met harde
trompetgeluid, en hulle sal sy uitverkorenes versamel uit die vier
windstreke, van die een einde van die hemele af tot die ander einde
daarvan.

<span id="an_24:32">24:32</span> En leer van die vyeboom hierdie
gelykenis: Wanneer sy tak al sag word en sy blare uitbot, weet julle dat
die somer naby is.

<span id="an_24:33">24:33</span> So weet julle ook, wanneer julle ál
hierdie dinge sien, dat dit naby is, voor die deur.

<span id="an_24:34">24:34</span> Voorwaar Ek sê vir julle, hierdie
geslag sal sekerlik nie verbygaan voordat al hierdie dinge gebeur het
nie.

<span id="an_24:35">24:35</span> Die hemel en die aarde sal verbygaan,
maar my woorde sal nooit verbygaan nie.

<span id="an_24:36">24:36</span> Maar van dié dag en dié uur weet
niemand nie, ook die engele van die hemele nie, maar net my Vader
alleen.

<span id="an_24:37">24:37</span> En net soos die dae van Noag was, so
sal ook die koms van die Seun van die mens wees.

<span id="an_24:38">24:38</span> Want net soos hulle was in die dae voor
die sondvloed toe hulle geëet en gedrink het, getrou en in die huwelik
uitgegee het, tot op die dag dat Noag in die ark gegaan het,

<span id="an_24:39">24:39</span> en dit nie verstaan het voordat die
sondvloed gekom en almal weggevoer het nie, so sal ook die koms van die
Seun van die mens wees.

<span id="an_24:40">24:40</span> Dan sal daar twee op die land wees; die
een word aangeneem en die ander word verlaat.

<span id="an_24:41">24:41</span> Twee vroue sal by die meul maal; die
een word aangeneem en die ander word verlaat.

<span id="an_24:42">24:42</span> Waak dan, omdat julle nie weet watter
uur julle Here kom nie.

<span id="an_24:43">24:43</span> Maar weet dit: as die huisheer geweet
het in watter nagwaak die dief sou kom, sou hy gewaak en nie toegelaat
het dat in sy huis ingebreek word nie.

<span id="an_24:44">24:44</span> Daarom moet julle ook gereed wees, want
die Seun van die mens kom op 'n uur dat julle dit nie verwag nie.

<span id="an_24:45">24:45</span> Wie is dan die getroue en verstandige
dienskneg vir wie sy heer oor sy diensvolk aangestel het om hulle hul
voedsel op tyd te gee?

<span id="an_24:46">24:46</span> Gelukkig is daardie dienskneg vir wie
sy heer, as hy kom, op hierdie manier besig sal vind.

<span id="an_24:47">24:47</span> Voorwaar Ek sê vir julle, hy sal hom
oor al sy besittings aanstel.

<span id="an_24:48">24:48</span> Maar as daardie slegte dienskneg in sy
hart sê: My heer talm om te kom--

<span id="an_24:49">24:49</span> en hy sy medediensknegte begin slaan en
saam met die dronkaards begin eet en drink,

<span id="an_24:50">24:50</span> dan sal die heer van dié dienskneg kom
op 'n dag dat hy dit nie verwag nie en op 'n uur dat hy dit nie weet
nie;

<span id="an_24:51">24:51</span> en sal hom pynig en hom 'n deelgenoot
van die geveinsdes maak. Daar sal geween wees en gekners van die tande.

<span id="an_25:1">25:1</span> Dan sal die koninkryk van die hemele wees
soos tien maagde wat hulle lampe geneem en uitgegaan het om die
bruidegom te ontmoet.

<span id="an_25:2">25:2</span> En vyf van hulle was verstandig en vyf
dwaas.

<span id="an_25:3">25:3</span> En toe die wat dwaas was, hul lampe neem,
het hulle geen olie met hulle saamgeneem nie.

<span id="an_25:4">25:4</span> Maar die verstandiges het olie in hulle
kanne saam met hul lampe geneem.

<span id="an_25:5">25:5</span> En terwyl die bruidegom talm om te kom,
het hulle almal vaak geword en aan die slaap geraak.

<span id="an_25:6">25:6</span> En middernag was daar 'n geroep: Daar kom
die bruidegom; gaan uit hom tegemoet!

<span id="an_25:7">25:7</span> Toe staan al daardie maagde op en maak
hulle lampe gereed.

<span id="an_25:8">25:8</span> En die wat dwaas was, sê aan die
verstandiges: Gee vir ons van julle olie, want ons lampe gaan uit.

<span id="an_25:9">25:9</span> Maar die verstandiges antwoord en sê:
Miskien sal daar nie genoeg wees vir ons en vir julle nie. Maar gaan
liewer na die verkopers en koop vir julleself.

<span id="an_25:10">25:10</span> En onderwyl hulle gaan om te koop, het
die bruidegom gekom. En die wat gereed was, het saam met hom ingegaan na
die bruilof, en die deur is gesluit.

<span id="an_25:11">25:11</span> Later kom toe die ander maagde ook en
sê: Meneer, meneer, maak vir ons oop!

<span id="an_25:12">25:12</span> Maar hy antwoord en sê: Voorwaar ek sê
vir julle, ek ken julle nie.

<span id="an_25:13">25:13</span> Waak dan, omdat julle die dag en die
uur nie weet waarop die Seun van die mens kom nie.

<span id="an_25:14">25:14</span> Want dit is soos 'n man wat op reis wou
gaan en sy diensknegte roep en aan hulle sy besittings toevertrou.

<span id="an_25:15">25:15</span> En aan die een gee hy vyf talente en
aan die ander twee en aan die ander een, aan elkeen na sy vermoë; en hy
het dadelik op reis gegaan.

<span id="an_25:16">25:16</span> En die een wat die vyf talente ontvang
het, het daarmee gaan werk en vyf ander talente gewin.

<span id="an_25:17">25:17</span> Net so het die een wat die twee ontvang
het, self ook twee ander verdien.

<span id="an_25:18">25:18</span> Maar hy wat die een ontvang het, het in
die grond gaan grawe en die geld van sy heer weggesteek.

<span id="an_25:19">25:19</span> En ná 'n lang tyd het die heer van
daardie diensknegte gekom en met hulle afgereken.

<span id="an_25:20">25:20</span> En die een wat die vyf talente ontvang
het, kom en bring vyf ander talente en sê: Meneer, vyf talente het u aan
my toevertrou; hier het ek vyf ander talente daarby verdien.

<span id="an_25:21">25:21</span> En sy heer sê vir hom: Mooi so, goeie
en getroue dienskneg, oor weinig was jy getrou, oor veel sal ek jou
aanstel. Gaan in in die vreugde van jou heer.

<span id="an_25:22">25:22</span> En die een wat die twee talente ontvang
het, kom ook en sê: Meneer, twee talente het u aan my toevertrou; hier
het ek twee ander talente daarby verdien.

<span id="an_25:23">25:23</span> Sy heer sê vir hom: Mooi so, goeie en
getroue dienskneg, oor weinig was jy getrou, oor veel sal ek jou
aanstel. Gaan in in die vreugde van jou heer.

<span id="an_25:24">25:24</span> En die een wat die een talent ontvang
het, kom ook en sê: Meneer, ek het u geken, dat u 'n harde man is wat
maai waar u nie gesaai het nie, en bymekaarmaak waar u nie uitgestrooi
het nie;

<span id="an_25:25">25:25</span> omdat ek bang was, het ek gegaan en u
talent in die grond weggesteek. Hier het u wat aan u behoort.

<span id="an_25:26">25:26</span> Maar sy heer antwoord en sê vir hom:
Jou slegte en luie dienskneg, jy het geweet dat ek maai waar ek nie
gesaai het nie, en bymekaarmaak waar ek nie uitgestrooi het nie.

<span id="an_25:27">25:27</span> Daarom moes jy my geld by die
wisselaars gestort het, en ek sou by my koms wat aan my behoort, met
rente ontvang het.

<span id="an_25:28">25:28</span> Neem dan die talent van hom weg en gee
dit aan die een wat die tien talente het;

<span id="an_25:29">25:29</span> want aan elkeen wat het, sal gegee
word, en hy sal oorvloed hê; maar van hom wat nie het nie, van hom sal
weggeneem word ook wat hy het.

<span id="an_25:30">25:30</span> En werp die nuttelose dienskneg uit in
die buitenste duisternis; daar sal geween wees en gekners van die tande.

<span id="an_25:31">25:31</span> En wanneer die Seun van die mens in sy
heerlikheid kom en al die heilige engele saam met Hom, dan sal Hy op sy
heerlike troon sit;

<span id="an_25:32">25:32</span> en voor Hom sal al die nasies versamel
word, en Hy sal hulle van mekaar afskei soos die herder die skape van
die bokke afskei;

<span id="an_25:33">25:33</span> en Hy sal die skape aan sy regterhand
en die bokke aan sy linkerhand sit.

<span id="an_25:34">25:34</span> Dan sal die Koning vir die wat aan sy
regterhand is, sê: Kom, julle geseëndes van my Vader, beërf die
koninkryk wat vir julle berei is van die grondlegging van die wêreld af.

<span id="an_25:35">25:35</span> Want Ek het honger gehad, en julle het
My te ete gegee; Ek het dors gehad, en julle het My te drinke gegee; Ek
was 'n vreemdeling, en julle het My herberg gegee;

<span id="an_25:36">25:36</span> Ek was naak, en julle het My geklee; Ek
was siek, en julle het My besoek; in die gevangenis was Ek, en julle het
na My gekom.

<span id="an_25:37">25:37</span> Dan sal die regverdiges Hom antwoord en
sê: Here, wanneer het ons U honger gesien en gevoed; of dors, en te
drinke gegee?

<span id="an_25:38">25:38</span> En wanneer het ons U 'n vreemdeling
gesien, en herberg gegee; of naak, en geklee?

<span id="an_25:39">25:39</span> En wanneer het ons U siek gesien of in
die gevangenis, en na U gekom?

<span id="an_25:40">25:40</span> En die Koning sal antwoord en vir hulle
sê: Voorwaar Ek sê vir julle, vir sover julle dit gedoen het aan een van
die geringstes van hierdie broeders van My, het julle dit aan My gedoen.

<span id="an_25:41">25:41</span> Dan sal Hy ook vir dié aan sy
linkerhand sê: Gaan weg van My, julle vervloektes, in die ewige vuur wat
berei is vir die duiwel en sy engele.

<span id="an_25:42">25:42</span> Want Ek het honger gehad, en julle het
My nie te ete gegee nie; Ek het dors gehad, en julle het My nie te
drinke gegee nie.

<span id="an_25:43">25:43</span> Ek was 'n vreemdeling, en julle het vir
My nie herberg gegee nie; naak, en julle het My nie geklee nie; siek en
in die gevangenis, en julle het My nie besoek nie.

<span id="an_25:44">25:44</span> Dan sal hulle Hom ook antwoord en sê:
Here, wanneer het ons U honger gesien of dors of 'n vreemdeling of naak
of siek of in die gevangenis, en U nie gedien nie?

<span id="an_25:45">25:45</span> Dan sal Hy hulle antwoord en sê:
Voorwaar Ek sê vir julle, vir sover julle dit nie gedoen het aan een van
hierdie geringstes nie, het julle dit aan My ook nie gedoen nie.

<span id="an_25:46">25:46</span> En hulle sal weggaan in die ewige
straf, maar die regverdiges in die ewige lewe.

<span id="an_26:1">26:1</span> En toe Jesus al hierdie woorde geëindig
het, sê Hy vir sy dissipels:

<span id="an_26:2">26:2</span> Julle weet dat oor twee dae die pasga
kom, dan word die Seun van die mens oorgelewer om gekruisig te word.

<span id="an_26:3">26:3</span> Toe kom die owerpriesters en die
skrifgeleerdes en die ouderlinge van die volk bymekaar in die paleis van
die hoëpriester wat Kájafas genoem word,

<span id="an_26:4">26:4</span> en hou saam raad om Jesus met lis gevange
te neem en om die lewe te bring.

<span id="an_26:5">26:5</span> Maar hulle het gesê: Nie op die fees nie,
sodat daar nie miskien oproer onder die volk kom nie.

<span id="an_26:6">26:6</span> En toe Jesus in Betánië was in die huis
van Simon, die melaatse,

<span id="an_26:7">26:7</span> kom 'n vrou na Hom met 'n albaste fles
met baie kosbare salf, en sy gooi dit op sy hoof uit terwyl Hy aan tafel
was.

<span id="an_26:8">26:8</span> En toe sy dissipels dit sien, was hulle
verontwaardig en sê: Waarvoor is hierdie verkwisting?

<span id="an_26:9">26:9</span> Want hierdie salf kon duur verkoop en die
geld aan die armes gegee geword het.

<span id="an_26:10">26:10</span> Maar toe Jesus dit merk, sê Hy vir
hulle: Waarom val julle die vrou lastig? Want sy het 'n goeie werk aan
My gedoen.

<span id="an_26:11">26:11</span> Want die armes het julle altyd by
julle, maar My het julle nie altyd nie.

<span id="an_26:12">26:12</span> Want toe sy hierdie salf op my liggaam
uitgegooi het, het sy dit gedoen met die oog op my begrafnis.

<span id="an_26:13">26:13</span> Voorwaar Ek sê vir julle, oral waar
hierdie evangelie verkondig sal word in die hele wêreld, sal ook
gespreek word van wat sy gedoen het, tot 'n gedagtenis aan haar.

<span id="an_26:14">26:14</span> Toe gaan een van die twaalf, met die
naam van Judas Iskáriot, na die owerpriesters

<span id="an_26:15">26:15</span> en sê: Wat wil u my gee, en ek sal Hom
aan u oorlewer? En hulle het vir hom dertig silwerstukke afgeweeg.

<span id="an_26:16">26:16</span> En van toe af het hy 'n goeie
geleentheid gesoek om Hom oor te lewer.

<span id="an_26:17">26:17</span> En op die eerste dag van die ongesuurde
brode kom die dissipels na Jesus en sê vir Hom: Waar wil U hê moet ons
vir U klaarmaak om die pasga te eet?

<span id="an_26:18">26:18</span> En Hy antwoord: Gaan na die stad na 'n
sekere iemand en sê vir hom: Die Meester laat weet: My tyd is naby. By
jou sal Ek die pasga hou met my dissipels.

<span id="an_26:19">26:19</span> Daarop het die dissipels gedoen soos
Jesus hulle beveel het, en hulle het die pasga berei.

<span id="an_26:20">26:20</span> En toe dit aand geword het, was Hy met
die twaalf aan tafel.

<span id="an_26:21">26:21</span> En terwyl hulle eet, sê Hy: Voorwaar Ek
sê vir julle, een van julle sal My verraai.

<span id="an_26:22">26:22</span> Toe word hulle baie bedroef en begin
elkeen van hulle aan Hom te sê: Is dit miskien ek, Here?

<span id="an_26:23">26:23</span> Toe antwoord Hy en sê: Hy wat saam met
My sy hand in die skottel insteek, hy sal My verraai.

<span id="an_26:24">26:24</span> Die Seun van die mens gaan wel heen
soos daar van Hom geskrywe is, maar wee daardie man deur wie die Seun
van die mens verraai word! Dit sou vir hom goed gewees het as daardie
man nie gebore was nie.

<span id="an_26:25">26:25</span> En Judas, wat Hom sou verraai, antwoord
en sê: Is dit miskien ek, Rabbi? Hy antwoord hom: Jy het dit gesê.

<span id="an_26:26">26:26</span> En terwyl hulle eet, neem Jesus die
brood, en nadat Hy gedank het, breek Hy dit en gee dit aan sy dissipels
en sê: Neem, eet, dit is my liggaam.

<span id="an_26:27">26:27</span> Toe neem Hy die beker, en nadat Hy
gedank het, gee Hy dit aan hulle en sê: Drink almal daaruit.

<span id="an_26:28">26:28</span> Want dit is my bloed, die bloed van die
nuwe testament, wat vir baie uitgestort word tot vergifnis van sondes.

<span id="an_26:29">26:29</span> Maar Ek sê vir julle: Ek sal van nou af
nooit meer van hierdie vrug van die wynstok drink nie, tot op daardie
dag wanneer Ek dit met julle nuut sal drink in die koninkryk van my
Vader.

<span id="an_26:30">26:30</span> En nadat hulle die lofsang gesing het,
het hulle uitgegaan na die Olyfberg.

<span id="an_26:31">26:31</span> Toe sê Jesus vir hulle: Julle sal almal
in hierdie nag aanstoot neem aan My, want daar is geskrywe: Ek sal die
herder slaan, en die skape van die kudde sal verstrooi word.

<span id="an_26:32">26:32</span> Maar nadat Ek opgestaan het, sal Ek
voor julle uit na Galiléa gaan.

<span id="an_26:33">26:33</span> Daarop antwoord Petrus en sê vir Hom:
Al sal almal ook aanstoot aan U neem, ek sal nooit aanstoot neem nie.

<span id="an_26:34">26:34</span> Jesus sê vir hom: Voorwaar Ek sê vir
jou, in hierdie nag, voordat die haan gekraai het, sal jy My drie maal
verloën.

<span id="an_26:35">26:35</span> Petrus sê vir Hom: Al moes ek ook saam
met U sterwe, ek sal U nooit verloën nie! So het ook al die dissipels
gesê.

<span id="an_26:36">26:36</span> Toe kom Jesus met hulle in 'n plek met
die naam van Getsémané, en Hy sê vir die dissipels: Sit hier onderwyl Ek
daar gaan bid.

<span id="an_26:37">26:37</span> En Hy neem Petrus en die twee seuns van
Sebedéüs saam en begin bedroef en benoud word.

<span id="an_26:38">26:38</span> Toe sê Hy vir hulle: My siel is diep
bedroef tot die dood toe; bly hier en waak saam met My.

<span id="an_26:39">26:39</span> En Hy het 'n bietjie verder gegaan en
op sy aangesig geval en gebid en gesê: My Vader, as dit moontlik is,
laat hierdie beker by My verbygaan; nogtans nie soos Ek wil nie, maar
soos U wil.

<span id="an_26:40">26:40</span> En Hy kom by die dissipels en vind
hulle aan die slaap, en Hy sê vir Petrus: So was julle dan nie in staat
om een uur saam met My te waak nie?

<span id="an_26:41">26:41</span> Waak en bid, dat julle nie in
versoeking kom nie. Die gees is wel gewillig, maar die vlees is swak.

<span id="an_26:42">26:42</span> Weer het Hy vir die tweede maal gaan
bid en gesê: My Vader, as hierdie beker nie by My kan verbygaan sonder
dat Ek dit drink nie, laat u wil geskied.

<span id="an_26:43">26:43</span> Toe kom Hy en vind hulle weer aan die
slaap, want hulle oë was swaar.

<span id="an_26:44">26:44</span> En Hy het hulle met rus gelaat en weer
vir die derde maal gaan bid en dieselfde woorde gesê.

<span id="an_26:45">26:45</span> Daarop kom Hy by sy dissipels en sê vir
hulle: Slaap maar voort en rus. Kyk, die uur is naby, en die Seun van
die mens word oorgelewer in die hande van sondaars.

<span id="an_26:46">26:46</span> Staan op, laat ons gaan; kyk, hy is
naby wat My verraai.

<span id="an_26:47">26:47</span> En terwyl Hy nog spreek, daar kom
Judas, een van die twaalf, en saam met hom 'n groot menigte met swaarde
en stokke, gestuur deur die owerpriesters en ouderlinge van die volk.

<span id="an_26:48">26:48</span> En sy verraaier het vir hulle 'n teken
gegee en gesê: Die een wat ek sal soen, dit is Hy, gryp Hom!

<span id="an_26:49">26:49</span> En dadelik gaan hy na Jesus en sê:
Gegroet, Rabbi! en hy het Hom gesoen.

<span id="an_26:50">26:50</span> Maar Jesus sê vir hom: Vriend, waarvoor
is jy hier? Toe kom hulle nader en slaan die hande aan Jesus en gryp
Hom.

<span id="an_26:51">26:51</span> En een van die wat saam met Jesus was,
het meteens sy hand uitgesteek en sy swaard getrek; en hy het die
dienskneg van die hoëpriester geslaan en sy oor afgekap.

<span id="an_26:52">26:52</span> Toe sê Jesus vir hom: Sit jou swaard in
sy plek terug; want almal wat die swaard neem, sal deur die swaard
vergaan.

<span id="an_26:53">26:53</span> Of dink jy dat Ek nie nou my Vader kan
bid en Hy vir My meer as twaalf legioene van engele beskikbaar sal stel
nie?

<span id="an_26:54">26:54</span> Hoe sou die Skrifte dan vervul word dat
dit so moet gebeur?

<span id="an_26:55">26:55</span> In daardie uur het Jesus vir die skare
gesê: Het julle soos teen 'n rower uitgekom met swaarde en stokke om My
gevange te neem? Dag vir dag het Ek by julle gesit en leer in die
tempel, en julle het My nie gegryp nie.

<span id="an_26:56">26:56</span> Maar dit het alles gebeur, dat die
Skrifte van die profete vervul sou word. Toe het al die dissipels Hom
verlaat en gevlug.

<span id="an_26:57">26:57</span> En die wat Jesus gevange geneem het,
het Hom weggelei na Kájafas, die hoëpriester, waar die skrifgeleerdes en
die ouderlinge vergader het.

<span id="an_26:58">26:58</span> En Petrus het Hom van ver af gevolg tot
by die paleis van die hoëpriester, en hy het ingegaan en by die dienaars
gaan sit om die einde te sien.

<span id="an_26:59">26:59</span> En die owerpriesters en die ouderlinge
en die hele Raad het valse getuienis teen Jesus gesoek om Hom dood te
maak, en niks gevind nie.

<span id="an_26:60">26:60</span> En alhoewel daar baie valse getuies
gekom het, het hulle niks gevind nie.

<span id="an_26:61">26:61</span> Maar oplaas kom daar twee valse getuies
en sê: Hierdie man het gesê: Ek kan die tempel van God afbreek en dit in
drie dae opbou.

<span id="an_26:62">26:62</span> Daarop staan die hoëpriester op en sê
vir Hom: Antwoord U niks nie? Wat getuig hierdie manne teen U?

<span id="an_26:63">26:63</span> Maar Jesus het stilgebly. En die
hoëpriester antwoord en sê vir Hom: Ek besweer U by die lewende God dat
U vir ons sê of U die Christus, die Seun van God, is?

<span id="an_26:64">26:64</span> Jesus antwoord hom: U het dit gesê.
Maar Ek sê vir u almal: Van nou af sal u die Seun van die mens sien sit
aan die regterhand van die krag van God en kom op die wolke van die
hemel.

<span id="an_26:65">26:65</span> Toe verskeur die hoëpriester sy klere
en sê: Hy het godslasterlik gespreek, wat het ons nog getuies nodig?
Kyk, nou het julle sy godslastering gehoor!

<span id="an_26:66">26:66</span> Wat dink julle? En hulle antwoord en
sê: Hy is die dood skuldig.

<span id="an_26:67">26:67</span> Toe het hulle in sy aangesig gespuug en
Hom met die vuis geslaan,

<span id="an_26:68">26:68</span> en ander het Hom met stokke geslaan en
gesê: Profeteer vir ons, Christus! Wie is dit wat U geslaan het?

<span id="an_26:69">26:69</span> En Petrus het buitekant gesit in die
binneplaas van die paleis, en 'n sekere diensmeisie het na hom gekom en
gesê: Jy was ook by Jesus, die Galiléër!

<span id="an_26:70">26:70</span> Maar hy het dit voor almal ontken en
gesê: Ek weet nie wat jy sê nie.

<span id="an_26:71">26:71</span> En terwyl hy uitgaan na die poort toe,
sien 'n ander diensmeisie hom en sê aan die wat daar was: Hierdie een
was ook by Jesus, die Nasaréner.

<span id="an_26:72">26:72</span> En met 'n eed ontken hy dit weer: Ek
ken die man nie.

<span id="an_26:73">26:73</span> Maar 'n bietjie later kom die wat daar
staan, en sê vir Petrus: Waarlik, jy is ook een van hulle, want ook jou
spraak maak jou bekend.

<span id="an_26:74">26:74</span> Toe begin hy homself te verwens en te
sweer: Ek ken die man nie.

<span id="an_26:75">26:75</span> En dadelik het die haan gekraai, en
Petrus het die woord van Jesus onthou wat Hy vir hom gesê het: Voor die
haan kraai, sal jy My drie maal verloën. En hy het buitentoe gegaan en
bitterlik geween.

<span id="an_27:1">27:1</span> En toe dit dag geword het, het al die
owerpriesters en die ouderlinge van die volk saam raad gehou teen Jesus
om Hom dood te maak.

<span id="an_27:2">27:2</span> En hulle het Hom geboei en weggelei en
Hom oorgelewer aan Pontius Pilatus, die goewerneur.

<span id="an_27:3">27:3</span> Daarna het Judas, sy verraaier, toe hy
sien dat Hy veroordeel was, berou gekry en die dertig silwerstukke
teruggebring na die owerpriesters en die ouderlinge

<span id="an_27:4">27:4</span> en gesê: Ek het gesondig deur onskuldige
bloed te verraai. Maar hulle sê: Wat gaan dit ons aan? Jy kan toesien!

<span id="an_27:5">27:5</span> En hy het die silwerstukke in die tempel
neergegooi en weggeloop en homself gaan ophang.

<span id="an_27:6">27:6</span> En die owerpriesters het die silwerstukke
geneem en gesê: Dit is nie geoorloof om dit in die skatkis te stort nie,
omdat dit bloedgeld is.

<span id="an_27:7">27:7</span> En nadat hulle saam raad gehou het, het
hulle die stuk grond van die pottebakker daarmee gekoop as 'n
begraafplaas vir vreemdelinge.

<span id="an_27:8">27:8</span> Daarom is dié stuk grond genoem
Bloedgrond, tot vandag toe.

<span id="an_27:9">27:9</span> Toe is vervul wat gespreek is deur
Jeremia, die profeet, toe hy gesê het: En hulle het die dertig
silwerstukke geneem, die prys van die gewaardeerde wat hulle gewaardeer
het vanweë die kinders van Israel;

<span id="an_27:10">27:10</span> en hulle het dit gegee vir die grond
van die pottebakker, soos die Here my beveel het.

<span id="an_27:11">27:11</span> En Jesus het voor die goewerneur
gestaan, en die goewerneur het Hom die vraag gestel en gesê: Is U die
Koning van die Jode? En Jesus antwoord hom: U sê dit.

<span id="an_27:12">27:12</span> En terwyl Hy deur die owerpriesters en
die ouderlinge beskuldig word, het Hy niks geantwoord nie.

<span id="an_27:13">27:13</span> Toe sê Pilatus vir Hom: Hoor U nie hoe
baie dinge hulle teen U getuig nie?

<span id="an_27:14">27:14</span> En Hy het hom op geen enkele woord
geantwoord nie, sodat die goewerneur hom baie verwonder het.

<span id="an_27:15">27:15</span> En op die fees was die goewerneur
gewoond om een gevangene, die een wat hulle wou hê, vir die skare los te
laat.

<span id="an_27:16">27:16</span> En in daardie tyd het hulle 'n berugte
gevangene gehad met die naam van Barábbas.

<span id="an_27:17">27:17</span> Nadat hulle dan byeengekom het, sê
Pilatus vir hulle: Wie wil julle hê moet ek vir julle loslaat: Barábbas,
of Jesus wat genoem word Christus?

<span id="an_27:18">27:18</span> Want hy het geweet dat hulle Hom uit
nydigheid oorgelewer het.

<span id="an_27:19">27:19</span> En terwyl hy op die regbank sit, het sy
vrou na hom gestuur en gesê: Moet tog niks te doen hê met dié regverdige
man nie, want ek het vandag in 'n droom baie gely om sy ontwil.

<span id="an_27:20">27:20</span> Maar die owerpriesters en die
ouderlinge het die skare oorgehaal dat hulle Barábbas moes begeer en
Jesus ombring.

<span id="an_27:21">27:21</span> Toe antwoord die goewerneur en sê vir
hulle: Wie van die twee wil julle hê moet ek vir julle loslaat? En hulle
antwoord: Barábbas!

<span id="an_27:22">27:22</span> Pilatus sê vir hulle: Wat moet ek dan
doen met Jesus wat genoem word Christus? Hulle sê almal vir hom: Laat
Hom gekruisig word!

<span id="an_27:23">27:23</span> En die goewerneur sê: Watter kwaad het
Hy dan gedoen? Maar hulle skreeu nog harder en sê: Laat Hom gekruisig
word!

<span id="an_27:24">27:24</span> En toe Pilatus sien dat niks help nie,
maar dat daar eerder 'n oproer kom, het hy water geneem en sy hande voor
die skare gewas en gesê: Ek is onskuldig aan die bloed van hierdie
regverdige man; julle kan toesien!

<span id="an_27:25">27:25</span> En die hele volk antwoord en sê: Laat
sy bloed op ons en op ons kinders kom!

<span id="an_27:26">27:26</span> Toe laat hy vir hulle Barábbas los,
maar Jesus het hy laat gésel en oorgelewer om gekruisig te word.

<span id="an_27:27">27:27</span> Daarop neem die soldate van die
goewerneur Jesus met hulle saam in die goewerneur se paleis en bring die
hele leërafdeling teen Hom bymekaar.

<span id="an_27:28">27:28</span> Toe trek hulle sy klere uit en werp 'n
rooi mantel om Hom;

<span id="an_27:29">27:29</span> en hulle vleg 'n kroon van dorings en
sit dit op sy hoof, en 'n riet in sy regterhand; en hulle val op hul
knieë voor Hom en bespot Hom en sê: Wees gegroet, Koning van die Jode!

<span id="an_27:30">27:30</span> En hulle spuug op Hom en neem die riet
en slaan Hom op sy hoof.

<span id="an_27:31">27:31</span> En nadat hulle Hom bespot het, trek
hulle Hom die mantel uit en trek Hom sy klere aan en lei Hom weg om
gekruisig te word.

<span id="an_27:32">27:32</span> En toe hulle uitgaan, kry hulle 'n man
van Ciréne, met die naam van Simon; hom het hulle gedwing om sy kruis te
dra.

<span id="an_27:33">27:33</span> En hulle het gekom op 'n plek wat
Gólgota genoem word--dit beteken: Plek van die Hoofskedel--

<span id="an_27:34">27:34</span> en vir Hom asyn, met gal gemeng, gegee
om te drink; en toe Hy dit proe, wou Hy nie drink nie.

<span id="an_27:35">27:35</span> En nadat hulle Hom gekruisig het, het
hulle sy klere verdeel deur die lot te werp, sodat vervul sou word wat
deur die profeet gespreek is: Hulle het my klere onder mekaar verdeel en
oor my gewaad die lot gewerp.

<span id="an_27:36">27:36</span> En hulle het gaan sit en Hom daar
bewaak.

<span id="an_27:37">27:37</span> En bokant sy hoof het hulle sy
beskuldiging in skrif opgestel: DIT IS JESUS, DIE KONING VAN DIE JODE.

<span id="an_27:38">27:38</span> Toe word daar saam met Hom twee rowers
gekruisig, een aan die regter-- en een aan die linkerkant.

<span id="an_27:39">27:39</span> En die verbygangers het Hom gesmaad
terwyl hulle hul hoofde skud

<span id="an_27:40">27:40</span> en sê: U wat die tempel afbreek en in
drie dae opbou, red Uself! As U die Seun van God is, kom af van die
kruis!

<span id="an_27:41">27:41</span> En so het ook die owerpriesters saam
met die skrifgeleerdes en ouderlinge gespot en gesê:

<span id="an_27:42">27:42</span> Ander het Hy verlos, Homself kan Hy nie
verlos nie. As Hy die Koning van Israel is, laat Hom nou van die kruis
afkom, en ons sal in Hom glo.

<span id="an_27:43">27:43</span> Hy het op God vertrou; laat Hy Hom nou
verlos as Hy behae in Hom het; want Hy het gesê: Ek is die Seun van God.

<span id="an_27:44">27:44</span> En op dieselfde manier het die rowers
wat saam met Hom gekruisig was, Hom ook beledig.

<span id="an_27:45">27:45</span> En van die sesde uur af het daar
duisternis gekom oor die hele aarde tot die negende uur toe;

<span id="an_27:46">27:46</span> en omtrent die negende uur het Jesus
met 'n groot stem geroep en gesê: Eli, Eli, lama sabagtáni? Dit is: My
God, my God, waarom het U My verlaat?

<span id="an_27:47">27:47</span> En sommige van die wat daar staan, hoor
dit en sê: Hy roep Elía.

<span id="an_27:48">27:48</span> Toe hardloop daar dadelik een van hulle
en neem 'n spons en maak dit vol asyn, en sit dit op 'n riet en laat Hom
drink.

<span id="an_27:49">27:49</span> Maar die ander sê: Wag, laat ons sien
of Elía kom om Hom te verlos.

<span id="an_27:50">27:50</span> Daarop het Jesus weer met 'n groot stem
geroep en die gees gegee.

<span id="an_27:51">27:51</span> En kyk, die voorhangsel van die tempel
het in twee geskeur, van bo tot onder, en die aarde het gebewe en die
rotse het geskeur;

<span id="an_27:52">27:52</span> en die grafte het oopgegaan en baie
liggame van die ontslape heiliges het opgestaan.

<span id="an_27:53">27:53</span> En ná sy opstanding het hulle uit die
grafte uitgegaan en in die heilige stad ingekom en aan baie verskyn.

<span id="an_27:54">27:54</span> En toe die hoofman oor honderd en die
wat saam met hom Jesus bewaak het, die aardbewing sien en die dinge wat
daar gebeur, het hulle baie bevrees geword en gesê: Waarlik, Hy was die
Seun van God.

<span id="an_27:55">27:55</span> En daar was baie vroue wat dit van ver
af aanskou het, wat vir Jesus van Galiléa af gevolg en Hom gedien het.

<span id="an_27:56">27:56</span> Onder hulle was daar Maria Magdaléna en
Maria, die moeder van Jakobus en Joses, en die moeder van die seuns van
Sebedéüs.

<span id="an_27:57">27:57</span> En toe dit aand geword het, het daar 'n
ryk man van Arimathéa gekom met die naam van Josef, wat self ook 'n
dissipel van Jesus was.

<span id="an_27:58">27:58</span> Hy het na Pilatus gegaan en die liggaam
van Jesus gevra. Toe beveel Pilatus dat die liggaam afgegee moes word.

<span id="an_27:59">27:59</span> En Josef het die liggaam geneem en dit
met skoon linne toegedraai

<span id="an_27:60">27:60</span> en dit in sy nuwe graf gelê wat hy in
die rots uitgekap het; en nadat hy 'n groot steen teen die opening van
die graf gerol het, het hy weggegaan.

<span id="an_27:61">27:61</span> En Maria Magdaléna was daar en die
ander Maria, en hulle het reg voor die graf gesit.

<span id="an_27:62">27:62</span> Die volgende dag--dit is die dag ná die
voorbereiding--kom die owerpriesters en die Fariseërs by Pilatus saam

<span id="an_27:63">27:63</span> en sê: My heer, ons herinner ons dat
dié verleier, toe hy in die lewe was, gesê het: Oor drie dae staan ek
op.

<span id="an_27:64">27:64</span> Gee dan bevel dat die graf verseker
word tot die derde dag toe, dat sy dissipels nie miskien in die nag kom
en Hom steel nie, en vir die volk sê: Hy het opgestaan uit die dode. En
die laaste dwaling sal erger wees as die eerste.

<span id="an_27:65">27:65</span> Daarop sê Pilatus vir hulle: Julle sal
'n wag kry; gaan verseker dit soos julle dit verstaan.

<span id="an_27:66">27:66</span> En hulle het gegaan en die graf
verseker deur die steen te verseël in teenwoordigheid van die wag.

<span id="an_28:1">28:1</span> En laat ná die sabbat toe dit begin lig
word, teen die eerste dag van die week, kom Maria Magdaléna en die ander
Maria om na die graf te gaan kyk.

<span id="an_28:2">28:2</span> En daar kom 'n groot aardbewing, want 'n
engel van die Here het uit die hemel neergedaal en gekom en die steen
van die opening weggerol en daarop gaan sit.

<span id="an_28:3">28:3</span> En sy gedaante was soos weerlig en sy
kleding wit soos sneeu.

<span id="an_28:4">28:4</span> En uit vrees vir hom het die wagte gebewe
en soos dooies geword.

<span id="an_28:5">28:5</span> Maar die engel antwoord en sê vir die
vroue: Moenie vrees nie, want ek weet julle soek Jesus wat gekruisig is.

<span id="an_28:6">28:6</span> Hy is nie hier nie, want Hy het opgestaan
soos Hy gesê het. Kom kyk na die plek waar die Here gelê het;

<span id="an_28:7">28:7</span> en gaan haastig, sê vir sy dissipels: Hy
het opgestaan uit die dode en gaan voor julle uit na Galiléa. Daar sal
julle Hom sien. Kyk, ek het julle dit gesê.

<span id="an_28:8">28:8</span> En hulle het haastig weggegaan van die
graf met vrees en groot blydskap, en gehardloop om dit aan sy dissipels
te vertel.

<span id="an_28:9">28:9</span> En terwyl hulle op weg was om dit aan sy
dissipels te vertel, kom Jesus hulle meteens teë en sê: Wees gegroet!
Toe kom hulle nader en gryp sy voete en aanbid Hom.

<span id="an_28:10">28:10</span> En Jesus sê vir hulle: Moenie vrees
nie. Gaan heen en vertel my broeders dat hulle na Galiléa moet gaan; en
daar sal hulle My sien.

<span id="an_28:11">28:11</span> En terwyl hulle op weg was, kom daar
sommige van die wag in die stad en vertel die owerpriesters alles wat
gebeur het.

<span id="an_28:12">28:12</span> En nadat hulle saam met die ouderlinge
vergader en raad gehou het, het hulle die soldate baie geld gegee

<span id="an_28:13">28:13</span> en gesê: Julle moet sê: Sy dissipels
het in die nag gekom en Hom gesteel terwyl ons aan die slaap was.

<span id="an_28:14">28:14</span> En as dit by die goewerneur gehoor
word, sal ons hom tevrede stel en maak dat julle sonder sorg is.

<span id="an_28:15">28:15</span> Hulle het toe die geld geneem en gedoen
soos hulle geleer was. En hierdie verhaal is versprei onder die Jode,
tot vandag toe.

<span id="an_28:16">28:16</span> En die elf dissipels het na Galiléa
gegaan, na die berg waar Jesus hulle bestel het.

<span id="an_28:17">28:17</span> En toe hulle Hom sien, het hulle Hom
aanbid; maar sommige het getwyfel.

<span id="an_28:18">28:18</span> En Jesus het nader gekom en met hulle
gespreek en gesê: Aan My is gegee alle mag in die hemel en op aarde.

<span id="an_28:19">28:19</span> Gaan dan heen, maak dissipels van al
die nasies, en doop hulle in die Naam van die Vader en die Seun en die
Heilige Gees; en leer hulle om alles te onderhou wat Ek julle beveel
het.

<span id="an_28:20">28:20</span> En kyk, Ek is met julle al die dae tot
aan die voleinding van die wêreld. Amen

------------------------------------------------------------------------

[Next: Mark](mar)
