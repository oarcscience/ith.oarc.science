[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](est)  [Next](psa) 

------------------------------------------------------------------------

### Afrikaans Bible: Job

<span id="an_1:1">1:1</span> Daar was 'n man in die land Us wie se naam
was Job; en dié man was vroom en opreg en godvresend en een wat afgewyk
het van die kwaad.

<span id="an_1:2">1:2</span> En vir hom is daar sewe seuns en drie
dogters gebore.

<span id="an_1:3">1:3</span> Daarby was sy besitting sewe duisend stuks
kleinvee en drie duisend kamele en vyf honderd paar beeste en vyf
honderd eselinne en 'n groot menigte slawe, sodat dié man ryker was as
al die kinders van die Ooste.

<span id="an_1:4">1:4</span> En sy seuns was gewoond om 'n maaltyd aan
te rig in die huis van elkeen op sy dag. Dan stuur hulle en nooi hul
drie susters om saam met hulle te eet en te drink.

<span id="an_1:5">1:5</span> En elke keer as die dae van die maaltye om
was, het Job gestuur en hulle geheilig. Dan maak Job die môre vroeg
klaar en bring brandoffers vir elkeen van hulle; want Job het gedink:
Miskien het my kinders gesondig en God in hulle hart geseën! So het Job
altyd gedoen.

<span id="an_1:6">1:6</span> En op 'n dag toe die seuns van God kom om
hulle voor die HERE te stel, het die Satan ook onder hulle gekom.

<span id="an_1:7">1:7</span> Toe vra die HERE vir die Satan: Waar kom jy
vandaan? En die Satan antwoord die HERE en sê: Van 'n swerftog oor die
aarde, wat ek deurkruis het.

<span id="an_1:8">1:8</span> En die HERE vra vir die Satan: Het jy ag
gegee op my kneg Job? Want daar is niemand op die aarde soos hy nie: 'n
man vroom en opreg, godvresend en wat afwyk van die kwaad.

<span id="an_1:9">1:9</span> En die Satan antwoord die HERE en sê: Is
dit verniet dat Job God vrees?

<span id="an_1:10">1:10</span> Het U nie self hom en sy huis en alles
wat hy het, aan alle kante rondom, beskut nie? Die werk van sy hande het
U geseën, en sy vee het sterk vermeerder in die land.

<span id="an_1:11">1:11</span> Maar strek net u hand uit en tas alles
aan wat hy het--waarlik, hy sal U in u aangesig seën!

<span id="an_1:12">1:12</span> Daarop sê die HERE aan die Satan: Kyk,
alles wat hy het, is in jou hand; net na homself mag jy jou hand nie
uitsteek nie. En die Satan het weggegaan van die aangesig van die HERE.

<span id="an_1:13">1:13</span> En op 'n dag, terwyl sy seuns en sy
dogters besig was om te eet en wyn te drink in die huis van hul oudste
broer,

<span id="an_1:14">1:14</span> kom 'n boodskapper na Job en sê: Terwyl
die beeste aan ploeë was en die esels aan wei langs hulle,

<span id="an_1:15">1:15</span> het die Sabeërs 'n inval gedoen en dit
weggeroof, en hulle het die dienaars met die skerpte van die swaard
verslaan; en net ek alleen het ontvlug om u dit te vertel.

<span id="an_1:16">1:16</span> Terwyl dié een nog spreek, kom daar 'n
ander een en sê: Die vuur van God het van die hemel geval en gebrand
onder die kleinvee en onder die dienaars, en dit het hulle verteer; en
net ek alleen het ontvlug om u dit te vertel.

<span id="an_1:17">1:17</span> Terwyl dié een nog spreek, kom daar 'n
ander een en sê: Die Chaldeërs het drie leërafdelings opgestel en 'n
aanval op die kamele gemaak en dit weggeroof, maar hulle het die
dienaars met die skerpte van die swaard verslaan; en net ek alleen het
ontvlug om u dit te vertel.

<span id="an_1:18">1:18</span> Terwyl dié een nog spreek, kom daar 'n
ander een en sê: U seuns en u dogters was besig om te eet en wyn te
drink in die huis van hulle oudste broer,

<span id="an_1:19">1:19</span> toe daar meteens 'n groot wind oor die
woestyn kom wat die huis aan die vier hoeke gryp; en dit het op die
jongmense geval, sodat hulle gesterf het; en net ek alleen het ontvlug
om u dit te vertel.

<span id="an_1:20">1:20</span> Toe staan Job op en skeur sy mantel, en
hy het sy hoof geskeer en in aanbidding op die grond geval

<span id="an_1:21">1:21</span> en gesê: Naak het ek uit my moeder se
skoot gekom, en naak sal ek daarheen terugkeer. Die HERE het gegee, en
die HERE het geneem: die Naam van die HERE sy geloofd!

<span id="an_1:22">1:22</span> By dit alles het Job nie gesondig en aan
God niks ongerymds toegeskrywe nie,

<span id="an_2:1">2:1</span> En op 'n dag toe die seuns van God kom om
hulle voor die HERE te stel, het die Satan ook onder hulle gekom om hom
voor die HERE te stel.

<span id="an_2:2">2:2</span> Toe vra die HERE vir die Satan: Waar kom jy
vandaan? En die Satan antwoord die HERE en sê: Van 'n swerftog oor die
aarde, wat ek deurkruis het.

<span id="an_2:3">2:3</span> En die HERE vra vir die Satan: Het jy ag
gegee op my kneg Job? Want daar is niemand op die aarde soos hy nie: 'n
man vroom en opreg, godvresend en wat afwyk van die kwaad; en hy volhard
nog in sy vroomheid, alhoewel jy My teen hom opgehits het om hom te
vernietig sonder oorsaak.

<span id="an_2:4">2:4</span> Toe het die Satan die HERE geantwoord en
gesê: Huid vir huid, en alles wat iemand het, sal hy gee vir sy lewe;

<span id="an_2:5">2:5</span> maar strek net u hand uit en tas sy
gebeente en sy vlees aan--waarlik, hy sal U in u aangesig seën!

<span id="an_2:6">2:6</span> En die HERE sê aan die Satan: Kyk, hy is in
jou hand; spaar net sy lewe.

<span id="an_2:7">2:7</span> En die Satan het weggegaan van die aangesig
van die HERE, en hy het Job met bose swere getref, van sy voetsool tot
sy skedel.

<span id="an_2:8">2:8</span> En hy het vir hom 'n potskerf geneem om hom
daarmee te krap, terwyl hy in die as sit.

<span id="an_2:9">2:9</span> Toe sê sy vrou vir hom: Volhard jy nog in
jou vroomheid? Seën God, en sterf!

<span id="an_2:10">2:10</span> Maar hy antwoord haar: Soos 'n dwaas
praat, praat jy! Die goeie sou ons van God aanneem, en nie ook die
slegte aanneem nie? By dit alles het Job nie gesondig met sy lippe nie.

<span id="an_2:11">2:11</span> En toe die drie vriende van Job hoor van
al hierdie onheile wat hom getref het, het hulle gekom, elkeen uit sy
woonplek: Élifas, die Temaniet, en Bildad, die Suhiet, en Sofar, die
Naämatiet; en hulle het volgens afspraak byeengekom om hom hul
deelneming te betuig en hom te troos.

<span id="an_2:12">2:12</span> En toe hulle op 'n afstand hul oë opslaan
en hom nie herken nie, het hulle hul stem verhef en geween; ook het
hulle elkeen sy mantel geskeur en stof op hul hoofde gestrooi na die
hemel toe.

<span id="an_2:13">2:13</span> En hulle het by hom op die grond gaan
sit, sewe dae en sewe nagte lank, sonder dat iemand 'n woord met hom
gepraat het; want hulle het gesien dat die smart baie groot was.

<span id="an_3:1">3:1</span> Daarna het Job sy mond oopgemaak en sy dag
vervloek.

<span id="an_3:2">3:2</span> En Job het begin en gesê:

<span id="an_3:3">3:3</span> Mag die dag vergaan waarop ek gebore is, en
die nag wat gesê het: 'n Seun is ontvang.

<span id="an_3:4">3:4</span> Mag dié dag duisternis wees; mag God nie na
hom vra daarbo nie en geen ligglans oor hom skyn nie.

<span id="an_3:5">3:5</span> Mag duisternis en doodskaduwee hom opeis,
'n wolkgevaarte oor hom gaan lê, dagverduisteringe hom verskrik.

<span id="an_3:6">3:6</span> Daardie nag--mag donkerheid hom wegruk, mag
hy nie bly wees onder die dae van die jaar, in die getal van die maande
nie kom nie.

<span id="an_3:7">3:7</span> Ja, mag dié nag onvrugbaar wees, geen
gejubel tot hom deurdring nie.

<span id="an_3:8">3:8</span> Mag die dagvervloekers hom verwens, hulle
wat die kuns verstaan om die Leviátan op te hits.

<span id="an_3:9">3:9</span> Mag die sterre van sy môreskemering
verduister word; mag hy wag op lig, maar tevergeefs, en die ooglede van
die dageraad nie sien nie.

<span id="an_3:10">3:10</span> Omdat hy vir my nie toegesluit het die
deure van die moederskoot nie en moeite vir my oë nie verberg het nie.

<span id="an_3:11">3:11</span> Waarom het ek nie gesterf by die
geboorte, nie uitgegaan uit die moederskoot en die asem uitgeblaas nie?

<span id="an_3:12">3:12</span> Waarom het knieë my teëgekom, en waarom
borste, dat ek moes drink?

<span id="an_3:13">3:13</span> Want dan sou ek daar gelê en stil gewees
het; ek sou geslaap, ek sou dan rus gehad het,

<span id="an_3:14">3:14</span> saam met konings en raadsmanne van die
aarde, wat puinhope weer opgebou het vir hulleself;

<span id="an_3:15">3:15</span> of saam met vorste wat goud besit, wat
hulle huise met silwer gevul het.

<span id="an_3:16">3:16</span> Of ek sou, soos 'n weggestopte
misgeboorte, nie bestaan het nie, soos kinders wat die lig nie gesien
het nie.

<span id="an_3:17">3:17</span> Daar hou die goddelose op met woel, en
daar rus hulle wie se kragte uitgeput is.

<span id="an_3:18">3:18</span> Die gevangenes is almal saam gerus; hulle
hoor die stem van die drywer nie.

<span id="an_3:19">3:19</span> Klein en groot is daar gelyk, en die
slaaf is vry van sy heer.

<span id="an_3:20">3:20</span> Waarom gee Hy lig aan die ellendige en
lewe aan die wat verbitterd is van siel;

<span id="an_3:21">3:21</span> wat wag op die dood, en hy kom nie; en
meer na hom grawe as na verborge skatte;

<span id="an_3:22">3:22</span> wat bly sou wees met gejuig, hulle sou
verheug as hulle die graf kon vind?

<span id="an_3:23">3:23</span> Waarom gee Hy lig aan 'n man wie se weg
verborge is, 'n man wat deur God aan alle kante ingesluit is?

<span id="an_3:24">3:24</span> Want soos my brood kom my gesug, en my
gebrul word uitgestort soos water.

<span id="an_3:25">3:25</span> As ek iets vreesliks vrees, kom dit oor
my; en die ding waarvoor ek bang is, kom na my toe.

<span id="an_3:26">3:26</span> Ek het geen kalmte en geen stilte en geen
rus nie, of daar kom die onrus!

<span id="an_4:1">4:1</span> Toe antwoord Élifas, die Temaniet, en sê:

<span id="an_4:2">4:2</span> As 'n mens dit met 'n woord by jou waag,
sal jy ontstemd wees? Maar woorde inhou--wie kan dit?

<span id="an_4:3">4:3</span> Kyk, jy het baie mense tereggewys en slap
hande versterk.

<span id="an_4:4">4:4</span> Jou woorde het opgerig die wat struikel, en
jy het knikkende knieë versterk.

<span id="an_4:5">4:5</span> Maar nou dat dit jóu oorkom, is jy
moedverlore; nou dat dit jóu tref, is jy verslae!

<span id="an_4:6">4:6</span> Is jou Godsvrees nie jou hoop, jou vrome
wandel nie jou verwagting nie?

<span id="an_4:7">4:7</span> Bedink tog, wie het ooit onskuldig omgekom,
en waar is opregtes verdelg?

<span id="an_4:8">4:8</span> Volgens ek gesien het: Die wat onreg ploeg
en moeite saai, dié maai dit.

<span id="an_4:9">4:9</span> Deur die asem van God kom hulle om, en deur
die geblaas van sy toorn word hulle vernietig.

<span id="an_4:10">4:10</span> Die gebrul van die leeu en die stem van
die bruller--ja, die tande van die jong leeus word uitgebreek.

<span id="an_4:11">4:11</span> Die leeu kom om by gebrek aan prooi, en
die kleintjies van die leeuin word verstrooi.

<span id="an_4:12">4:12</span> Verder is 'n woord op geheimsinnige wyse
na my gebring, en my oor het 'n gefluister daarvan opgevang,

<span id="an_4:13">4:13</span> by die gedagtespel, uit naggesigte
gebore, wanneer diepe slaap op die mense val.

<span id="an_4:14">4:14</span> Skrik het oor my gekom en siddering en
het my hele gebeente laat bewe.

<span id="an_4:15">4:15</span> Toe skuif daar 'n gees voor my verby; die
hare van my vlees het opgerys.

<span id="an_4:16">4:16</span> Hy bly staan, maar ek kon sy gedaante nie
herken nie--'n verskyning voor my oë! Ek hoor die gefluister van 'n stem
wat sê:

<span id="an_4:17">4:17</span> Sou 'n sterfling regverdig wees voor God?
Of 'n man rein wees voor sy Maker?

<span id="an_4:18">4:18</span> Kyk, in sy dienaars stel Hy geen vertroue
nie, en by sy engele ontdek Hy dwaling.

<span id="an_4:19">4:19</span> Hoeveel meer by hulle wat kleihuise
bewoon, van wie die grondslag in die stof is, wat fyngedruk word soos 'n
mot.

<span id="an_4:20">4:20</span> Tussen môre en aand word hulle
verpletter; hulle kom vir ewig om sonder dat iemand daar ag op gee.

<span id="an_4:21">4:21</span> Word hulle tentlyn nie losgeruk in hulle
nie? Hulle sterwe, en dit sonder wysheid.

<span id="an_5:1">5:1</span> Roep maar--is daar iemand wat jou antwoord
gee? En na wie van die heiliges sal jy gaan?

<span id="an_5:2">5:2</span> Want verbitterdheid vermoor die dwaas, en
naywer maak die domme dood.

<span id="an_5:3">5:3</span> Ek self het gesien hoe 'n dwaas wortel
skiet; maar skielik het ek sy woning vervloek.

<span id="an_5:4">5:4</span> Ver is sy kinders van geluk; en hulle word
verbrysel in die poort sonder dat iemand red.

<span id="an_5:5">5:5</span> Wat hy geoes het, eet die hongerige op, en
dié haal dit selfs uit die doringheining uit; en die ondergang hyg na
hulle rykdom.

<span id="an_5:6">5:6</span> Want onheil kom nie voort uit die stof, en
moeite spruit nie uit die grond nie.

<span id="an_5:7">5:7</span> Maar die mens word vir moeite gebore soos
die vonke boontoe vlieg.

<span id="an_5:8">5:8</span> Maar wat my aangaan, ek sou na God vra en
my saak aan die Godheid voorlê,

<span id="an_5:9">5:9</span> aan Hom wat groot dinge doen en
ondeurgrondelike, wonders sonder getal;

<span id="an_5:10">5:10</span> wat reën gee oor die aarde en waters
uitstuur oor die velde;

<span id="an_5:11">5:11</span> om nederiges op 'n hoogte te stel daarbo;
en die wat in die rou is, verkry die hoogste geluk.

<span id="an_5:12">5:12</span> Hy wat die planne van listige mense
verydel, sodat hulle hande niks kan uitrig wat standhou nie;

<span id="an_5:13">5:13</span> wat die wyse manne vang in hulle
listigheid, en die raad van die slinkse mense misluk van haastigheid.

<span id="an_5:14">5:14</span> Oordag stuit hulle op duisternis, en soos
in die nag tas hulle rond op die middag.

<span id="an_5:15">5:15</span> So verlos Hy dan van die swaard wat kom
uit hulle mond, en die behoeftige uit die hand van die sterk man.

<span id="an_5:16">5:16</span> So is daar dan verwagting vir die arme;
en ongeregtigheid hou die mond toe.

<span id="an_5:17">5:17</span> Kyk, gelukkig is die man wat God kasty;
verwerp daarom die tugtiging van die Almagtige nie.

<span id="an_5:18">5:18</span> Want Hy doen smart aan, maar verbind ook;
Hy verbrysel, maar sy hande maak gesond.

<span id="an_5:19">5:19</span> In ses benoudhede sal Hy jou red, ja, in
sewe sal geen onheil jou tref nie.

<span id="an_5:20">5:20</span> In hongersnood verlos Hy jou van die dood
en in die oorlog uit die mag van die swaard.

<span id="an_5:21">5:21</span> As die tong gésel, word jy weggesteek; en
jy hoef nie te vrees vir verwoesting as dit kom nie.

<span id="an_5:22">5:22</span> Oor verwoesting en broodsgebrek sal jy
lag, en vir die wilde diere van die aarde hoef jy nie te vrees nie.

<span id="an_5:23">5:23</span> Want met die klippe van die veld is jou
verbond, en die wilde diere van die veld is met jou bevriend.

<span id="an_5:24">5:24</span> En jy sal uitvind dat jou tent in vrede
is; en as jy op jou woonplek rondkyk, sal jy niks vermis nie.

<span id="an_5:25">5:25</span> Ook sal jy uitvind dat jou kroos talryk
is en jou nakomelinge soos die plante van die aarde.

<span id="an_5:26">5:26</span> Op rype leeftyd sal jy na die graf gaan,
soos 'n koringgerf ingebring word op sy tyd.

<span id="an_5:27">5:27</span> Kyk, dit het ons nagespeur, so is dit;
hoor dit, en neem jy dit ter harte.

<span id="an_6:1">6:1</span> Maar Job het geantwoord en gesê:

<span id="an_6:2">6:2</span> Ag, was my verdriet maar goed geweeg en my
ongeluk meteens in 'n skaal opgehef!

<span id="an_6:3">6:3</span> Ja, dan sou dit swaarder wees as die sand
van die see; daarom is my woorde onbedagsaam.

<span id="an_6:4">6:4</span> Want die pyle van die Almagtige is in my,
waarvan my gees die gif indrink; die verskrikkinge van God stel hulle
teen my op.

<span id="an_6:5">6:5</span> Balk die wilde-esel by die grasspruitjies?
Of bulk 'n bees by sy voer?

<span id="an_6:6">6:6</span> Word iets wat laf is, sonder sout geëet? Of
is daar smaak in die wit van 'n eier?

<span id="an_6:7">6:7</span> My siel weier om dit aan te raak; dit is
net soos my walglike spys.

<span id="an_6:8">6:8</span> Ag, mag my bede maar uitkom, en mag God my
verwagting maar gee!

<span id="an_6:9">6:9</span> En mag dit God behaag om my te verpletter,
sy hand uit te strek en my af te sny!

<span id="an_6:10">6:10</span> Dan sou ek nog troos hê; ja, ek sou van
vreugde opspring in onbarmhartige smart; want die woorde van die Heilige
het ek nie verloën nie.

<span id="an_6:11">6:11</span> Wat is my krag, dat ek sou kan wag; en
wat my uiteinde, dat ek geduldig sou wees?

<span id="an_6:12">6:12</span> Is my krag 'n krag van klip of my vlees
van koper?

<span id="an_6:13">6:13</span> Is ek dan nie hulpeloos in myself nie, en
is redding nie vir my weggedrywe nie?

<span id="an_6:14">6:14</span> Vir die moedelose moet daar liefde wees
van die kant van sy vriend, ook al laat hy die vrees vir die Almagtige
vaar.

<span id="an_6:15">6:15</span> My broers het troueloos gehandel soos 'n
spruit, soos die bedding van spruite wat wegloop,

<span id="an_6:16">6:16</span> wat troebel is vanweë die ys, waarin die
sneeu hom verberg--

<span id="an_6:17">6:17</span> in die tyd van gloeihitte verdwyn hulle;
as dit warm word, droog hulle op uit hul plek.

<span id="an_6:18">6:18</span> Die paaie van hulle loop kronkelend weg
en gaan heen in die wildernis en vergaan.

<span id="an_6:19">6:19</span> Die karavane van Tema het uitgekyk, die
reisigers van Skeba het daarop gewag.

<span id="an_6:20">6:20</span> Hulle het beskaamd gestaan in hul
vertroue; hulle het daarby gekom en was teleurgesteld.

<span id="an_6:21">6:21</span> So het julle dan vir my niks geword nie:
julle sien verskrikking, en julle het gevrees.

<span id="an_6:22">6:22</span> Het ek dan gesê: Gee my iets? Of: Bring
vir my 'n omkoopgeskenk uit julle vermoë?

<span id="an_6:23">6:23</span> Of: Red my uit die hand van die
teëstander? Of: Verlos my uit die hand van tiranne?

<span id="an_6:24">6:24</span> Onderrig my, en ék sal swyg; en maak my
duidelik waarin ek my misgaan het.

<span id="an_6:25">6:25</span> Hoe kragtig is opregte woorde, maar wat
rig 'n bestraffing uit, van julle afkomstig?

<span id="an_6:26">6:26</span> Dink julle om woorde te bestraf? Maar die
woorde van 'n wanhopige is vir die wind!

<span id="an_6:27">6:27</span> Ja, julle sou 'n wees uitloot en julle
vriend verhandel.

<span id="an_6:28">6:28</span> Maar nou, kyk my asseblief aan: ek sal
julle waarlik nie in jul gesig belieg nie.

<span id="an_6:29">6:29</span> Keer tog terug--laat daar geen onreg wees
nie! Ja, keer terug--nóg is my geregtigheid daar.

<span id="an_6:30">6:30</span> Is daar onreg op my tong? Of kan my
verhemelte nie die onheile onderskei nie?

<span id="an_7:1">7:1</span> Het die mens nie 'n stryd op die aarde nie?
En is sy dae nie soos die dae van 'n dagloner nie?

<span id="an_7:2">7:2</span> Soos 'n slaaf wat hyg na die skaduwee, en
soos 'n dagloner wat wag op sy werkloon,

<span id="an_7:3">7:3</span> so het ek erfgenaam geword van maande van
teleurstelling en is nagte van moeite vir my bestem.

<span id="an_7:4">7:4</span> As ek gaan lê, dink ek: Wanneer sal ek
opstaan? Maar die aand is lank, en ek word sat van al die omdraai tot
die môreskemering toe.

<span id="an_7:5">7:5</span> My vlees is bekleed met wurms en
stofklonte; my vel trek opmekaar en etter dan weer.

<span id="an_7:6">7:6</span> My dae is vinniger as 'n wewerspoel en
verdwyn sonder verwagting.

<span id="an_7:7">7:7</span> Bedink tog dat my lewe wind is; my oog sal
die voorspoed nie weer sien nie.

<span id="an_7:8">7:8</span> Die oog van hom wat my sien, sal my nie
meer aanskou nie. U oë is op my--en ek is daar nie!

<span id="an_7:9">7:9</span> Die wolk verdwyn en gaan heen--so kom hy
nie weer op wat na die doderyk neerdaal nie.

<span id="an_7:10">7:10</span> Hy sal nie meer teruggaan na sy huis nie,
en sy plek sal hom nie meer ken nie.

<span id="an_7:11">7:11</span> So wil dan ook ék my mond nie hou nie, ek
wil spreek in die benoudheid van my gees, ek wil klae in die bitterheid
van my siel.

<span id="an_7:12">7:12</span> Is ek 'n see, of 'n groot seedier, dat U
'n wag teen my opstel?

<span id="an_7:13">7:13</span> As ek sê: My bed sal my troos, my
slaapplek sal my klagte help dra,

<span id="an_7:14">7:14</span> dan verskrik U my deur drome en ontstel
my deur gesigte,

<span id="an_7:15">7:15</span> sodat ek die verwurging verkies, die dood
meer as hierdie geraamte van my.

<span id="an_7:16">7:16</span> Ek verfoei my lewe. Nie vir altyd sal ek
lewe nie: laat my met rus, want my dae is nietigheid.

<span id="an_7:17">7:17</span> Wat is die mens, dat U hom so hoog stel
en dat U op hom ag gee?

<span id="an_7:18">7:18</span> En dat U hom elke môre soek, elke oomblik
hom op die proef stel?

<span id="an_7:19">7:19</span> Hoe lank sal U nie van my af wegkyk nie,
my nie laat staan nie, totdat ek my speeksel insluk?

<span id="an_7:20">7:20</span> As ek gesondig het, wat doen ek U aan, o
Mensebewaker? Waarom het U my as mikpunt vir U opgestel, sodat ek myself
tot 'n las is?

<span id="an_7:21">7:21</span> En waarom vergeef U nie my oortreding en
neem my ongeregtigheid nie weg nie? Want weldra sal ek in die stof lê;
dan sal U my soek, maar ek sal daar nie wees nie.

<span id="an_8:1">8:1</span> Toe het Bildad, die Suhiet, geantwoord en
gesê:

<span id="an_8:2">8:2</span> Hoe lank sal jy hierdie dinge spreek en die
woorde van jou mond 'n geweldige wind wees?

<span id="an_8:3">8:3</span> Sou God die reg verdraai, of die Almagtige
die geregtigheid krenk?

<span id="an_8:4">8:4</span> As jou kinders teen Hom gesondig het, het
Hy hulle aan hul oortreding oorgegee.

<span id="an_8:5">8:5</span> As jy na God soek en die Almagtige om
genade smeek,

<span id="an_8:6">8:6</span> as jy rein en opreg is, ja, dan sal Hy oor
jou opwaak en jou woning herstel ooreenkomstig jou geregtigheid;

<span id="an_8:7">8:7</span> dan sal jou begin gering wees, maar jou
einde baie groot.

<span id="an_8:8">8:8</span> Want doen tog navraag by die vorige geslag,
en gee ag op wat hulle vaders nagespeur het;

<span id="an_8:9">8:9</span> (want ons is van gister en weet niks nie,
omdat ons dae 'n skaduwee op die aarde is;)

<span id="an_8:10">8:10</span> sal húlle jou nie leer, jou dit nie sê en
woorde uit hul hart voortbring nie?

<span id="an_8:11">8:11</span> Skiet die biesie op waar geen moeras is
nie? Groei die riet sonder water?

<span id="an_8:12">8:12</span> Nog is dit in sy volle groei--sonder dat
dit afgepluk word--dan verdor dit voor al die ander gras.

<span id="an_8:13">8:13</span> So gaan dit met almal wat God vergeet, en
so vergaan die verwagting van die goddelose;

<span id="an_8:14">8:14</span> sy hoop is afgesny en die voorwerp van sy
vertroue is 'n spinnerak.

<span id="an_8:15">8:15</span> Hy steun op sy huis, maar dit bly nie
staan nie; hy klem hom daaraan vas, maar dit hou geen stand nie.

<span id="an_8:16">8:16</span> Vol sap staan hy in die son, en sy ranke
sprei uit oor sy tuin.

<span id="an_8:17">8:17</span> Sy wortels is gevleg oor 'n hoop klippe
heen, 'n kliphuis deurboor hy.

<span id="an_8:18">8:18</span> As Hy hom vernietig uit sy plek, sal dit
hom verloën en sê: Ek het jou nie gesien nie.

<span id="an_8:19">8:19</span> Kyk, dit is die vreugde van sy lewensweg,
en uit die stof spruit daar ander uit!

<span id="an_8:20">8:20</span> Kyk, God verwerp die vrome nie, en Hy vat
die kwaaddoeners nie aan die hand nie.

<span id="an_8:21">8:21</span> Terwyl Hy jou mond met gelag vervul en
jou lippe met gejuig,

<span id="an_8:22">8:22</span> sal jou haters met skaamte beklee word,
en die tent van die goddelose--weg is dit!

<span id="an_9:1">9:1</span> Maar Job het geantwoord en gesê:

<span id="an_9:2">9:2</span> Waarlik, ek weet dat dit so is; en hoe kan
'n mens regverdig wees by God?

<span id="an_9:3">9:3</span> As hy sou begeer om met Hom te twis, nie
een uit duisend sal hy Hom kan antwoord nie.

<span id="an_9:4">9:4</span> Hy is wys van hart en sterk van krag; wie
was hardnekkig teen Hom en het ongestraf gebly?

<span id="an_9:5">9:5</span> Hy wat berge versit sonder dat hulle dit
merk; wat hulle omkeer in sy toorn;

<span id="an_9:6">9:6</span> wat die aarde laat sidder uit sy plek,
sodat sy pilare dril;

<span id="an_9:7">9:7</span> wat bevel gee aan die son, en hy gaan nie
op nie, en die sterre agter 'n seël wegsluit;

<span id="an_9:8">9:8</span> wat alleen die hemel uitspan en stap op die
golwe van die see;

<span id="an_9:9">9:9</span> wat die Beer gemaak het, die Oríon en die
Sewe-ster en die Kamers van die Suide;

<span id="an_9:10">9:10</span> wat groot, ondeurgrondelike dinge doen en
wonders sonder getal.

<span id="an_9:11">9:11</span> Gaan Hy by my langs, dan sien ek Hom nie,
en Hy skuif verby sonder dat ek Hom bemerk.

<span id="an_9:12">9:12</span> Sleep Hy weg--wie sal Hom teëhou? Wie vir
Hom sê: Wat maak U?

<span id="an_9:13">9:13</span> God wend sy toorn nie af nie; onder Hom
moet die helpers van Rahab kruip.

<span id="an_9:14">9:14</span> Hoeveel minder sal ék Hom kan antwoord,
sal ek my woorde kan kies teenoor Hom;

<span id="an_9:15">9:15</span> Hom wat ek nie kan antwoord nie, al was
ek regverdig: ek kan my regter net om genade smeek!

<span id="an_9:16">9:16</span> As ek dagvaar en Hy my antwoord, glo ek
nie dat Hy na my stem sal luister nie.

<span id="an_9:17">9:17</span> Hy wat my deur 'n stormwind sou vernietig
en my wonde sonder oorsaak sou vermeerder;

<span id="an_9:18">9:18</span> my nie sou toelaat om asem te skep nie,
maar my sou versadig met bitterhede.

<span id="an_9:19">9:19</span> Kom dit aan op die krag van die
sterkste--hier is Ek! En kom dit op reg aan--wie kan My dagvaar?

<span id="an_9:20">9:20</span> Al was ek regverdig, my eie mond sou my
veroordeel; al was ek onskuldig, Hy sou my as 'n verkeerde reken.

<span id="an_9:21">9:21</span> Vroom is ek! Ek gee niks om myself nie:
ek verfoei my lewe!

<span id="an_9:22">9:22</span> Dit is net eenders--daarom sê ek: Die
vrome en die goddelose vernietig Hy.

<span id="an_9:23">9:23</span> As die gésel skielik doodmaak, spot Hy
met die vertwyfeling van die onskuldiges.

<span id="an_9:24">9:24</span> Die aarde is aan die mag van die
goddelose oorgelewer, die gesig van die regters bind Hy toe. Is dit nie
Hy nie, wie dan anders?

<span id="an_9:25">9:25</span> Ja my dae was gouer as 'n hardloper;
hulle het weggevlug sonder om voorspoed te sien.

<span id="an_9:26">9:26</span> Hulle het verbygegly soos skepe van
biesies, soos 'n arend wat neerskiet op sy prooi.

<span id="an_9:27">9:27</span> As ek sê: Ek wil my geklaag vergeet, my
droewige gesig laat vaar en vrolik word,

<span id="an_9:28">9:28</span> dan is ek al bang vir al my smarte: ek
weet dat U my nie sal vryspreek nie.

<span id="an_9:29">9:29</span> Ek sal tog skuldig wees--waarom sal ek my
dan tevergeefs afmat?

<span id="an_9:30">9:30</span> Al was ek my met sneeu en reinig ek my
hande met loog,

<span id="an_9:31">9:31</span> dan sou U my in 'n poel indompel, sodat
my klere van my 'n afsku kry.

<span id="an_9:32">9:32</span> Want Hy is nie 'n man soos ek, dat ek Hom
sou kan antwoord, dat ons saam na die gereg sou kan gaan nie.

<span id="an_9:33">9:33</span> Daar is geen skeidsregter tussen ons wat
sy hand op ons twee kan lê nie.

<span id="an_9:34">9:34</span> Laat Hy sy roede van my wegneem, en laat
sy verskrikking my nie beangstig nie;

<span id="an_9:35">9:35</span> dan wil ek spreek sonder dat ek vir Hom
bevrees is; want só is dit met my nie gesteld nie.

<span id="an_10:1">10:1</span> Ek walg van my lewe; ek wil my geklaag
die vrye loop gee; ek wil spreek in die bitterheid van my siel.

<span id="an_10:2">10:2</span> Ek sê tot God: Veroordeel my nie; laat my
weet waarom U met my twis.

<span id="an_10:3">10:3</span> Is dit voordeel vir U dat U verdruk; dat
U die arbeid van u hande verwerp, terwyl U oor die planne van die
goddelose lig laat skyn?

<span id="an_10:4">10:4</span> Het U vleeslike oë? Of sien U soos 'n
mens sien?

<span id="an_10:5">10:5</span> Is u dae soos die dae van 'n mens, of u
jare soos die dae van 'n man?

<span id="an_10:6">10:6</span> dat U soek na my ongeregtigheid en vra na
my sonde,

<span id="an_10:7">10:7</span> ofskoon U weet dat ek nie skuldig is nie
en dat daar niemand is wat uit u hand kan red nie?

<span id="an_10:8">10:8</span> U hande het my geformeer en my gemaak,
heeltemal rondom; en U vernietig my!

<span id="an_10:9">10:9</span> Bedink tog dat U my soos klei gevorm het,
en wil U my tot stof laat terugkeer?

<span id="an_10:10">10:10</span> Het U my nie soos melk uitgegiet en my
soos kaas laat dik word nie?

<span id="an_10:11">10:11</span> Met vel en vlees het U my beklee, en
met beendere en senings het U my deurvleg.

<span id="an_10:12">10:12</span> Die lewe, ja, guns het U aan my bewys,
en u sorg het my gees bewaak.

<span id="an_10:13">10:13</span> Maar daarby het U dít verberg in u
hart, ek weet dat dít u toeleg was:

<span id="an_10:14">10:14</span> As ek gesondig het, sou U my waarneem
en my nie vryspreek van my ongeregtigheid nie.

<span id="an_10:15">10:15</span> Was ek skuldig--wee my! En was ek
regverdig, ek sou my hoof nie kon ophef nie, sat van skande en bewus van
my ellende.

<span id="an_10:16">10:16</span> En as my hoof hom ophef, sou U my jaag
soos 'n leeu en U opnuut wonderbaarlik teenoor my gedra.

<span id="an_10:17">10:17</span> U sou altyd nuwe getuies teen my bring
en u grimmigheid teen my vermeerder--altyd nuwe leërafdelings teen my!

<span id="an_10:18">10:18</span> Waarom tog het U my uit die moederskoot
laat uitgaan? Ek moes gesterf het sonder dat 'n oog my gesien het.

<span id="an_10:19">10:19</span> Ek moes gewees het of ek daar nie was
nie; van die moederskoot af moes ek na die graf gedra gewees het.

<span id="an_10:20">10:20</span> Is my dae nie min nie? Laat Hy ophou,
my laat staan, dat ek 'n bietjie vrolik kan wees,

<span id="an_10:21">10:21</span> voordat ek heengaan--en nie terugkom
nie--na die land van duisternis en doodskaduwee,

<span id="an_10:22">10:22</span> 'n land van donkerheid, soos middernag,
van doodskaduwee en wanorde, en dit gee 'n skynsel--soos middernag!

<span id="an_11:1">11:1</span> Toe het Sofar, die Naämatiet, geantwoord
en gesê:

<span id="an_11:2">11:2</span> Moet die menigte van woorde onbeantwoord
bly? Of moet 'n loslippige man reg hê?

<span id="an_11:3">11:3</span> Sou jou gepraat manne laat swyg, sodat jy
spot--sonder dat iemand jou beskaamd maak--

<span id="an_11:4">11:4</span> en sê: Suiwer is my leer, en rein is ek
in u oë?

<span id="an_11:5">11:5</span> Maar, ag, as Gód maar wou spreek en sy
lippe open teen jou!

<span id="an_11:6">11:6</span> En jou bekend wou maak dat die
verborgenhede van die wysheid die insig verdubbel! Sodat jy kan weet dat
God vir jou 'n deel van jou skuld deur die vingers sien.

<span id="an_11:7">11:7</span> Kan jy die dieptes van God peil? Of sal
jy kan deurdring tot by die volmaaktheid van die Almagtige?

<span id="an_11:8">11:8</span> Hoogtes van die hemel is dit--wat kan jy
doen? Dieper as die doderyk--wat kan jy weet?

<span id="an_11:9">11:9</span> Langer as die aarde is die maat daarvan
en breër as die see.

<span id="an_11:10">11:10</span> As Hy verbyskuiwe en gevange neem en 'n
regsvergadering oproep--wie sal Hom dan teëhou?

<span id="an_11:11">11:11</span> Want Hy ken die valse mense, en Hy sien
die ongeregtigheid sonder dat Hy juis daarop ag gee.

<span id="an_11:12">11:12</span> So kan dan 'n domme verstand verkry en
'n jong wilde-esel as mens gebore word.

<span id="an_11:13">11:13</span> As jy jou hart berei en jou hande
uitbrei na Hom

<span id="an_11:14">11:14</span> --as daar ongeregtigheid in jou hand
is, verwyder dit, en laat geen onreg in jou tente woon nie--

<span id="an_11:15">11:15</span> ja, dan sal jy jou aangesig kan ophef,
vry van smet; en jy sal vasstaan sonder om te vrees.

<span id="an_11:16">11:16</span> Ja, jy sal die moeite vergeet; soos aan
water wat verbygeloop het, sal jy daaraan dink.

<span id="an_11:17">11:17</span> En helderder as die middag sal die lewe
oprys; is dit donker--dit sal wees soos die môre!

<span id="an_11:18">11:18</span> En jy sal vertrou, want daar is
verwagting; en kyk jy rond--jy sal in veiligheid gaan slaap.

<span id="an_11:19">11:19</span> Ook sal jy lê sonder dat iemand jou
skrikmaak; en baie sal jou guns soek.

<span id="an_11:20">11:20</span> Maar die oë van die goddelose sal
versmag, en die toevlug is vir hulle verlore; en hulle verwagting
is--uitblasing van die laaste asem.

<span id="an_12:1">12:1</span> Maar Job het geantwoord en gesê:

<span id="an_12:2">12:2</span> Waarlik, ja, julle is die regte mense, en
saam met julle sterf die wysheid uit!

<span id="an_12:3">12:3</span> Ook ek het verstand soos julle; ek staan
nie vir julle terug nie; en wie weet sulke dinge nie?

<span id="an_12:4">12:4</span> Ek moet 'n belagging wees vir my vriend,
ek wat God aangeroep en verhoring gevind het--'n belagging is die
regverdige, die opregte!

<span id="an_12:5">12:5</span> Vir die ongeluk is daar veragting volgens
die gedagte van hom wat lekker lewe; dit staan klaar vir hulle wie se
voet wankel.

<span id="an_12:6">12:6</span> Rustig staan die tente van die
verwoesters, en sekerheid is die deel van hulle wat God vertoorn, van
hom wat sy god in sy hand dra.

<span id="an_12:7">12:7</span> Maar vra tog vir die diere, dat hulle jou
leer; en die voëls van die hemel, dat hulle jou te kenne gee;

<span id="an_12:8">12:8</span> of spreek die aarde aan, dat dit jou
leer, en laat die visse van die see jou vertel.

<span id="an_12:9">12:9</span> Wie weet nie deur al hierdie dinge dat
die hand van die HERE dit gemaak het nie?

<span id="an_12:10">12:10</span> In wie se hand die siel is van alles
wat leef, en die gees van alle menslike vlees.

<span id="an_12:11">12:11</span> Moet die oor nie woorde toets soos die
verhemelte spys proe nie?

<span id="an_12:12">12:12</span> By die grysaards is wysheid, en in
lengte van dae is verstand.

<span id="an_12:13">12:13</span> By Hóm is wysheid en mag; Hy het raad
en verstand.

<span id="an_12:14">12:14</span> Kyk, Hy breek af, en daar word nie
opgebou nie; Hy sluit 'n man as gevangene op, en daar word nie oopgemaak
nie.

<span id="an_12:15">12:15</span> Kyk, Hy hou die waters terug, en hulle
verdroog; ook laat Hy hulle los, en hulle keer die aarde om.

<span id="an_12:16">12:16</span> By Hóm is krag en beleid; syne is die
verdwaalde en hy wat laat dwaal.

<span id="an_12:17">12:17</span> Hy voer raadsmanne uitgeplunder weg, en
regters maak Hy tot dwase.

<span id="an_12:18">12:18</span> Hy maak die band los waar konings mee
bind, en bind 'n lyfdoek om hulle heupe.

<span id="an_12:19">12:19</span> Hy voer priesters uitgeplunder weg en
bring wie vasstaan, tot 'n val.

<span id="an_12:20">12:20</span> Hy neem die spraak van die betroubare
mense weg en beroof die ou mense van hul oordeel.

<span id="an_12:21">12:21</span> Hy stort veragting uit oor die edeles
en maak die gordel van die magtiges slap.

<span id="an_12:22">12:22</span> Hy openbaar dieptes uit die duisternis
uit, en doodskaduwee bring Hy uit in die lig.

<span id="an_12:23">12:23</span> Hy maak nasies groot en laat hulle
omkom; Hy brei nasies uit en voer hulle weg.

<span id="an_12:24">12:24</span> Hy neem die verstand weg van die
volkshoofde van die land en laat hulle ronddwaal in 'n wildernis, sonder
pad.

<span id="an_12:25">12:25</span> Hulle tas in die duisternis, sonder
lig; en Hy laat hulle ronddwaal soos 'n dronk man.

<span id="an_13:1">13:1</span> Kyk, alles het my oog gesien, my oor
gehoor en opgemerk.

<span id="an_13:2">13:2</span> Wat julle weet, weet ek ook: ek staan nie
vir julle terug nie.

<span id="an_13:3">13:3</span> Maar ék sal met die Almagtige spreek, en
ek verlang om te pleit by God.

<span id="an_13:4">13:4</span> Maar julle pleister met leuens,
kwaksalwers is julle almal.

<span id="an_13:5">13:5</span> Ag, as julle maar heeltemal sou swyg--dan
sou dit vir julle wysheid wees!

<span id="an_13:6">13:6</span> Hoor tog na my verantwoording, en luister
na die aanvalle van my lippe.

<span id="an_13:7">13:7</span> Wil julle, tot verdediging van God, onreg
spreek en ten behoewe van Hom bedrog laat hoor?

<span id="an_13:8">13:8</span> Wil julle vir Hom partydig wees? Of wil
julle vir God pleit?

<span id="an_13:9">13:9</span> Sal dit goed wees as Hy julle ondersoek?
Of wil julle Hom bedrieg soos 'n mens bedrieg word?

<span id="an_13:10">13:10</span> Hy sal julle sekerlik straf as julle in
die geheim partydig is.

<span id="an_13:11">13:11</span> Sal sy hoogheid julle nie verskrik nie,
en die skrik vir Hom julle nie oorval nie?

<span id="an_13:12">13:12</span> Julle kernspreuke is spreuke van as,
julle skanse word skanse van klei.

<span id="an_13:13">13:13</span> Laat my met rus; dan wil ék spreek;
laat dan oor my kom wat wil.

<span id="an_13:14">13:14</span> Waarom sou ek my vlees in my tande neem
en my lewe neerlê in my hand?

<span id="an_13:15">13:15</span> Kyk, al wil Hy my ombring--ek hoop op
Hom; ek sal tog my wandel voor sy aangesig bepleit.

<span id="an_13:16">13:16</span> Ook is dit my tot heil dat 'n goddelose
voor sy aangesig nie sal kom nie.

<span id="an_13:17">13:17</span> Luister goed na my rede en gee gehoor
aan my verklaring.

<span id="an_13:18">13:18</span> Kyk tog, ek dra die regsaak voor; ek
weet dat ék reg sal hê.

<span id="an_13:19">13:19</span> Wie durf my dan bestry? Ja, dan sou ek
swyg en sterwe.

<span id="an_13:20">13:20</span> Moet my net twee dinge nie aandoen nie,
dan sal ek my vir u aangesig nie verberg nie:

<span id="an_13:21">13:21</span> trek u hand weg van my af, en laat die
skrik vir U my nie beangstig nie.

<span id="an_13:22">13:22</span> Klaag dan maar aan, en ék sal antwoord;
of ek sal spreek, en gee U my antwoord.

<span id="an_13:23">13:23</span> Hoeveel is my ongeregtighede en sondes;
maak my my oortreding en sonde bekend.

<span id="an_13:24">13:24</span> Waarom verberg U u aangesig en hou my
vir 'n vyand van U?

<span id="an_13:25">13:25</span> Wil U 'n verwaaide blaar skrik aanja en
die droë stoppel agtervolg,

<span id="an_13:26">13:26</span> dat U bitter dinge oor my beskik en my
die ongeregtighede van my jeug laat erwe,

<span id="an_13:27">13:27</span> en dat U my voete in die blok sit en al
my paaie bewaak? U trek vir U 'n streep om die sole van my voete;

<span id="an_13:28">13:28</span> en dít iemand wat verval soos hout wat
weggevreet is, soos 'n kleed wat die mot verteer.

<span id="an_14:1">14:1</span> Die mens uit 'n vrou gebore, is kort van
dae en sat van onrus.

<span id="an_14:2">14:2</span> Hy spruit uit soos 'n blom en verwelk;
ook vlug hy soos 'n skaduwee en hou nie stand nie.

<span id="an_14:3">14:3</span> En oor so een maak U die oë oop, en U
bring my voor u gereg.

<span id="an_14:4">14:4</span> Ag, kon maar 'n reine voortkom uit 'n
onreine--nie een nie!

<span id="an_14:5">14:5</span> As dan sy dae vasgestel is, die getal van
sy maande by U is, U vir hom grense gestel het waar hy nie oor kan gaan
nie,

<span id="an_14:6">14:6</span> kyk dan weg van hom af, dat hy kan
rus--totdat hy soos 'n dagloner hom tevrede voel met sy dag.

<span id="an_14:7">14:7</span> Want vir 'n boom is daar verwagting: as
dit afgekap word, loop dit weer uit en sy loot ontbreek nie.

<span id="an_14:8">14:8</span> As sy wortel oud word in die aarde en sy
stam sterf in die stof--

<span id="an_14:9">14:9</span> van die reuk van die water spruit dit
weer uit, en dit maak 'n tak soos 'n jong plantjie.

<span id="an_14:10">14:10</span> Maar 'n man sterwe en is magteloos; ja,
'n mens blaas die asem uit en--waar is hy?

<span id="an_14:11">14:11</span> Die waters verdwyn uit die groot
waterplas, en die rivier droog uit en lê droog--

<span id="an_14:12">14:12</span> so lê die mens daar sonder om weer op
te staan; totdat die hemele nie meer is nie, word hulle nie wakker of
uit hul slaap opgewek nie.

<span id="an_14:13">14:13</span> Ag, as U my maar in die doderyk wou
wegsteek, my wou verberg totdat u toorn bedaar het, my 'n bepaalde tyd
wou stel en dan aan my wou dink!

<span id="an_14:14">14:14</span> As 'n mens sterwe, sal hy weer lewe?
Dan sou ek hoop al die dae van my stryd totdat my aflossing kom;

<span id="an_14:15">14:15</span> U sou roep, en ek sou U antwoord, na
die maaksel van u hande sou U verlang.

<span id="an_14:16">14:16</span> Want nou tel U my voetstappe. Let U nie
op my sonde nie?

<span id="an_14:17">14:17</span> My oortreding is verseël in 'n
bondeltjie, en U sluit my ongeregtigheid weg.

<span id="an_14:18">14:18</span> Maar soos 'n berg stukkend val as dit
neerstort, en 'n rots versit word uit sy plek;

<span id="an_14:19">14:19</span> die water klippe glad skuur; die
stortvloede daarvan die grond van die aarde wegspoel; so is die
verwagting van 'n mens--U maak dit tot niet.

<span id="an_14:20">14:20</span> U oorweldig hom vir ewig, en hy gaan
heen; U verander sy gelaat en stuur hom weg.

<span id="an_14:21">14:21</span> Sy kinders kom in eer, maar hy word dit
nie gewaar nie; en hulle word gering, maar hy let nie op hulle nie.

<span id="an_14:22">14:22</span> Net sy vlees aan hom voel pyn, en sy
siel in hom treur.

<span id="an_15:1">15:1</span> Toe het Élifas, die Temaniet, geantwoord
en gesê:

<span id="an_15:2">15:2</span> Sal 'n wyse man met winderige wetenskap
antwoord gee en sy buik vul met oostewind--

<span id="an_15:3">15:3</span> deur te pleit met woorde wat nie baat en
met beweringe waarmee hy niks uitrig nie?

<span id="an_15:4">15:4</span> Ja, jy breek die Godsvrees af en verstoor
die stille oordenking voor die aangesig van God.

<span id="an_15:5">15:5</span> Want jou ongeregtigheid gee onderrig aan
jou mond, en jy kies die taal van die listiges.

<span id="an_15:6">15:6</span> Jou eie mond veroordeel jou, en nie ek
nie; ja, jou eie lippe getuig teen jou.

<span id="an_15:7">15:7</span> Is jy die eerste as mens gebore en voor
die heuwels in die wêreld gebring?

<span id="an_15:8">15:8</span> Het jy in die raad van God afgeluister en
die wysheid na jou toe getrek?

<span id="an_15:9">15:9</span> Wat weet jy wat ons nie weet nie? Wat
verstaan jy wat in ons nie is nie?

<span id="an_15:10">15:10</span> Ook is daar grys hare, ook bejaardes
onder ons, ryker in dae as jou vader.

<span id="an_15:11">15:11</span> Is die vertroostinge van God vir jou te
min, en 'n woord met sagtheid jou toegespreek?

<span id="an_15:12">15:12</span> Waarom sleep jou hart jou weg? En
waarom flikker jou oë so--

<span id="an_15:13">15:13</span> dat jy jou toorn rig teen God en sulke
woorde uit jou mond laat uitgaan?

<span id="an_15:14">15:14</span> Wat is die mens, dat hy rein sou wees?
En hy wat uit 'n vrou gebore is, dat hy regverdig sou wees?

<span id="an_15:15">15:15</span> Kyk, in sy heiliges stel Hy geen
vertroue nie; ja, die hemele is nie rein in sy oë nie;

<span id="an_15:16">15:16</span> hoeveel minder die afskuwelike en
ontaarde, die mens wat onreg drink soos water!

<span id="an_15:17">15:17</span> Ek wil jou inlig, luister na my; en wat
ek gesien het, wil ek vertel;

<span id="an_15:18">15:18</span> wat die wyse manne verkondig sonder om
iets te verberg, van hulle vaders af oorgelewer;

<span id="an_15:19">15:19</span> aan hulle alleen was die land gegee, en
geen vreemdeling het nog onder hulle deurgetrek nie.

<span id="an_15:20">15:20</span> Al sy dae leef die goddelose in angs,
ja, al die jare deur wat vir die tiran bepaal is.

<span id="an_15:21">15:21</span> Skrikgeluide is in sy ore; in volle
vrede oorval die verwoester hom.

<span id="an_15:22">15:22</span> Hy glo nie dat hy uit die duisternis
sal terugkeer nie; en hy is bestemd vir die swaard.

<span id="an_15:23">15:23</span> Hy dwaal rond en soek brood. Waar is
dit? Hy weet dat gereed is, ophande, die dag van duisternis.

<span id="an_15:24">15:24</span> Benoudheid en angs verskrik hom; dit
oorweldig hom soos 'n koning wat gereed staan vir die aanval,

<span id="an_15:25">15:25</span> omdat hy sy hand uitgesteek het teen
God en die Almagtige getrotseer het

<span id="an_15:26">15:26</span> (hy het Hom stormgeloop met uitgerekte
nek, met die dik bulte van sy skilde);

<span id="an_15:27">15:27</span> omdat hy sy gesig met sy vet oordek en
'n vetlaag op sy heupe gevorm het,

<span id="an_15:28">15:28</span> en verdelgde stede bewoon het, huise
wat nie bewoon moes word nie, wat bestem was om puinhope te bly.

<span id="an_15:29">15:29</span> Hy bly nie ryk en sy vermoë hou nie
stand nie, en hulle besitting buig nie soos koringare na die aarde toe
nie.

<span id="an_15:30">15:30</span> Hy ontvlug nie die duisternis nie, die
vlam laat sy spruit verdroog, en hy vergaan deur die geblaas van die
mond van God.

<span id="an_15:31">15:31</span> Laat hom nie vertrou op nietigheid
nie--hy kom bedroë uit! --want nietigheid sal sy vergelding wees.

<span id="an_15:32">15:32</span> Voor sy tyd word dit vervul, en sy
palmtak bly nie meer groen nie.

<span id="an_15:33">15:33</span> Hy skud sy onryp druiwe af soos 'n
wingerdstok en gooi sy bloeisel af soos 'n olyfboom.

<span id="an_15:34">15:34</span> Want die bende van die goddelose is
onvrugbaar, en vuur verteer die tente van omkopery.

<span id="an_15:35">15:35</span> Hulle is swanger van moeite en baar
onheil; en hulle skoot bring bedrog voort.

<span id="an_16:1">16:1</span> Maar Job het geantwoord en gesê:

<span id="an_16:2">16:2</span> Dergelike dinge het ek al baie gehoor:
treurige vertroosters is julle almal.

<span id="an_16:3">16:3</span> Kom daar nou 'n einde aan winderige
woorde? Of wat prikkel jou dat jy antwoord?

<span id="an_16:4">16:4</span> Ek sou ook kon spreek soos julle as julle
siel in die plek van my siel was; ek sou woorde aanmekaar kon koppel
teen julle en my hoof oor julle skud;

<span id="an_16:5">16:5</span> ek sou julle kon versterk met my mond, en
die troos van my lippe sou versagting aanbring!

<span id="an_16:6">16:6</span> As ek sou spreek, my smart word nie
versag nie; en as ek ophou--watter verligting bring dit my?

<span id="an_16:7">16:7</span> Maar nou het Hy my uitgeput; U het my
hele huishouding verwoes.

<span id="an_16:8">16:8</span> En U het my gegryp--'n getuie het dit
teen my geword; en my siekte staan teen my op, dit getuig openlik teen
my.

<span id="an_16:9">16:9</span> Sy toorn het verskeur en my as vyand
behandel; Hy het teen my gekners met sy tande; as my teëstander kyk Hy
my met skerp oë aan.

<span id="an_16:10">16:10</span> Hulle het hul mond teen my oopgespalk;
smadelik het hulle my op die kakebeen geslaan; soos een man versamel
hulle hul teen my.

<span id="an_16:11">16:11</span> God gee my oor aan slegte mense en werp
my in die hande van die goddelose.

<span id="an_16:12">16:12</span> Ek het rustig gelewe; toe het Hy my
verbrysel en my aan die nek gegryp en my verpletter; en Hy het my vir
Hom as teiken opgestel.

<span id="an_16:13">16:13</span> Sy pyle gons om my heen; Hy splits my
niere sonder verskoning; Hy werp my gal op die grond uit.

<span id="an_16:14">16:14</span> Bres op bres breek Hy in my; Hy loop my
storm soos 'n held.

<span id="an_16:15">16:15</span> 'n Roukleed het ek oor my vel vasgewerk
en my horing in die stof gesteek.

<span id="an_16:16">16:16</span> My gesig het rooi geword van geween, en
oor my ooglede is daar 'n doodskaduwee;

<span id="an_16:17">16:17</span> alhoewel daar geen gewelddaad in my
hande is nie en my gebed rein is.

<span id="an_16:18">16:18</span> o Aarde, moenie my bloed bedek nie, en
laat daar geen rusplek vir my geroep wees nie.

<span id="an_16:19">16:19</span> Selfs nou, kyk, in die hemel is my
Getuie; en Hy wat saam met my getuig, is in die hoogtes.

<span id="an_16:20">16:20</span> My vriende spot met my; uit my oog drup
trane tot God--

<span id="an_16:21">16:21</span> dat Hy kan pleit vir 'n man by God en
as Menseseun vir sy naaste.

<span id="an_16:22">16:22</span> Want maar min jare kom--dan bewandel ek
'n pad waarlangs ek nie terugkeer nie.

<span id="an_17:1">17:1</span> My gees is verward, my dae is uitgeblus,
die graf wag op my.

<span id="an_17:2">17:2</span> Waarlik, bespottinge is my deel, en op
hulle getwis moet my oog rus.

<span id="an_17:3">17:3</span> Gee tog 'n pand, staan borg vir my by U;
wie anders sal vir my borgskap verleen?

<span id="an_17:4">17:4</span> Want U het húlle hart gesluit vir
verstand; daarom sal U hulle nie laat triomfeer nie.

<span id="an_17:5">17:5</span> Hy wat vriende aanklaag vir 'n
buitaandeel--die oë van sy kinders sal versmag.

<span id="an_17:6">17:6</span> Maar Hy het my 'n spreekwoord vir die
mense gemaak, en ek moet iemand wees wat hulle in die gesig spuug.

<span id="an_17:7">17:7</span> Daarom het my oog dof geword van
verdriet, en al my lede is soos 'n skaduwee.

<span id="an_17:8">17:8</span> Die opregtes is daaroor ontsteld, en die
onskuldige kom teen die goddelose in opstand.

<span id="an_17:9">17:9</span> Nogtans hou die regverdige vas aan sy
weg, en die wat rein van hande is, neem toe in krag.

<span id="an_17:10">17:10</span> Maar, kom maar altyd weer aan, julle
almal! 'n Wyse vind ek onder julle tog nie.

<span id="an_17:11">17:11</span> My dae is verby, my planne tot niet,
die wense van my hart.

<span id="an_17:12">17:12</span> Van die nag maak hulle 'n dag; lig, sê
hulle, is naby vanweë die duisternis.

<span id="an_17:13">17:13</span> As ek hoop op die doderyk as my huis;
in die duisternis my bed uitsprei,

<span id="an_17:14">17:14</span> die grafkuil toeroep: My vader is jy;
die wurms: My moeder en my suster,

<span id="an_17:15">17:15</span> waar is dan my verwagting? Ja, my
verwagting, wie ontdek dit?

<span id="an_17:16">17:16</span> Na die grendels van die doderyk sal dit
neerdaal, wanneer daar tegelykertyd rus is in die stof.

<span id="an_18:1">18:1</span> Toe het Bildad, die Suhiet, geantwoord en
gesê:

<span id="an_18:2">18:2</span> Hoe lank wil julle jaag agter woorde?
Word verstandig, en daarna sal ons spreek.

<span id="an_18:3">18:3</span> Waarom word ons as vee gereken, is ons
dom in julle oë?

<span id="an_18:4">18:4</span> Jy, iemand wat homself verskeur in sy
toorn--sal om jou ontwil die aarde verlate wees of 'n rots uit sy plek
versit word?

<span id="an_18:5">18:5</span> Ja, die lig van die goddelose gaan dood,
en die vlam van sy vuur bly nie flikker nie.

<span id="an_18:6">18:6</span> Die lig in sy tent word duisternis, en sy
lamp bo hom gaan dood.

<span id="an_18:7">18:7</span> Sy geweldige treë word ingekort, en sy
eie plan gooi hom omver.

<span id="an_18:8">18:8</span> Want hy raak in 'n net deur sy eie voete,
en hy loop oor die vlegwerk van 'n vangkuil.

<span id="an_18:9">18:9</span> 'n Vangnet gryp sy hakskeen, 'n strik hou
hom vas.

<span id="an_18:10">18:10</span> 'n Tou is vir hom verberg in die grond
en 'n valstrik vir hom op die pad.

<span id="an_18:11">18:11</span> Verskrikkinge beangstig hom aan alle
kante en jaag hom so ver as hy gaan.

<span id="an_18:12">18:12</span> Sy onheil het honger, en die ondergang
staan gereed vir sy val.

<span id="an_18:13">18:13</span> Die eersgeborene van die dood verteer
die lede van sy liggaam, hy verteer sy lede.

<span id="an_18:14">18:14</span> Weggeruk word hy uit sy tent, die
voorwerp van sy vertroue; en dit laat hom aanstap na die koning van die
verskrikkinge.

<span id="an_18:15">18:15</span> Daar woon in sy tent iets wat hom nie
toebehoort nie; swawel word gestrooi oor sy woning.

<span id="an_18:16">18:16</span> Onder verdroog sy wortels, en bo
verwelk sy tak.

<span id="an_18:17">18:17</span> Sy gedagtenis vergaan van die aarde af,
en hy het geen naam op die wye veld nie.

<span id="an_18:18">18:18</span> Hulle stoot hom uit die lig in die
duisternis, en uit die wêreld verjaag hulle hom.

<span id="an_18:19">18:19</span> Hy het geen kroos of nageslag onder sy
volk en niemand wat oorbly in sy wonings nie.

<span id="an_18:20">18:20</span> Oor sy dag staan die mense van die
Weste verskrik, en siddering gryp die mense van die Ooste aan.

<span id="an_18:21">18:21</span> Sekerlik, so gaan dit met die wonings
van die kwaaddoener en so met die plek van hom wat God nie ken nie.

<span id="an_19:1">19:1</span> Maar Job het geantwoord en gesê:

<span id="an_19:2">19:2</span> Hoe lank sal julle my siel kwel en my met
woorde verbrysel?

<span id="an_19:3">19:3</span> Nou tien maal al doen julle my smaadheid
aan, mishandel julle my sonder om julle te skaam.

<span id="an_19:4">19:4</span> En het ek ook werklik my misgaan, dan bly
my fout by my.

<span id="an_19:5">19:5</span> As julle jul werklik teen my wil groot
maak en teen my my smaadheid wil bewys,

<span id="an_19:6">19:6</span> weet dan dat Gód my onregverdig behandel
het en met sy net my rondom ingesluit het.

<span id="an_19:7">19:7</span> As ek roep: Geweld! dan word ek nie
verhoor nie; ek roep om hulp, maar daar is geen reg nie.

<span id="an_19:8">19:8</span> Hy het my weg toegemuur, sodat ek nie
verby kan nie; en oor my paaie het Hy duisternis gesprei.

<span id="an_19:9">19:9</span> My eer het Hy van my afgetrek en die
kroon van my hoof weggeneem.

<span id="an_19:10">19:10</span> Hy werp my aan alle kante omver,
en--daar gaan ek! En Hy het my verwagting uitgeruk soos 'n boom.

<span id="an_19:11">19:11</span> Ook het Hy sy toorn teen my laat
ontvlam en my beskou as een van sy vyande.

<span id="an_19:12">19:12</span> As een man kom sy skare aan en baan 'n
pad vir hulle teen my, en hulle slaan die laer op rondom my tent.

<span id="an_19:13">19:13</span> My broers het Hy ver van my verwyder,
en my bekendes het vir my heeltemal vreemd geword.

<span id="an_19:14">19:14</span> My nabestaandes ontbreek, en my
vertroudes het my vergeet.

<span id="an_19:15">19:15</span> My bywoners en my slavinne beskou my as
'n vreemde; 'n onbekende het ek geword in hulle oë.

<span id="an_19:16">19:16</span> Ek roep my slaaf, maar hy antwoord nie;
met my mond moet ek hom smeek.

<span id="an_19:17">19:17</span> My asem is vir my vrou hinderlik, en my
slegte reuk vir die kinders van my moeder se skoot.

<span id="an_19:18">19:18</span> Selfs jong seuns minag my; wil ek
opstaan, dan spot hulle met my.

<span id="an_19:19">19:19</span> Al my vertroude vriende het 'n afsku
van my; en die wat ek liefgehad het, het hulle teen my gekeer.

<span id="an_19:20">19:20</span> My gebeente kleef aan my vel en aan my
vlees, en ek het slegs met my tandvlees ontsnap.

<span id="an_19:21">19:21</span> Ontferm julle oor my, ontferm julle oor
my, o my vriende, want die hand van God het my getref!

<span id="an_19:22">19:22</span> Waarom vervolg julle my, soos God, en
word nie versadig van my vlees nie?

<span id="an_19:23">19:23</span> Ag, mag my woorde tog maar opgeskrywe,
mag hulle maar in 'n boek opgeteken word--

<span id="an_19:24">19:24</span> met 'n ystergriffel en lood--vir altyd
in 'n rots ingekap!

<span id="an_19:25">19:25</span> Maar ek, ek weet: My Verlosser leef; en
Hy sal as laaste oor die stof opstaan.

<span id="an_19:26">19:26</span> En nadat hulle so my vel afgeskeur het,
sal ek nogtans uit my vlees God aanskou;

<span id="an_19:27">19:27</span> Hom wat ék sal aanskou my ten goede, en
my oë--en geen vreemde nie--sal sien, My niere versmag van verlange in
my binneste.

<span id="an_19:28">19:28</span> As julle sê: Hoe sal ons hom vervolg,
aangesien die wortel van die saak in hom gevind is! --

<span id="an_19:29">19:29</span> vrees dan vir die swaard, want
grimmigheid is een van die oortredinge wat die swaard verdien, sodat
julle kan weet dat daar 'n oordeel is.

<span id="an_20:1">20:1</span> Toe het Sofar, die Naämatiet, geantwoord
en gesê:

<span id="an_20:2">20:2</span> Daarom juis antwoord my gedagtes my, en
wel weens my haastigheid in my.

<span id="an_20:3">20:3</span> 'n Bestraffing wat vir my griewend is,
moet ek aanhoor; maar die gees uit my verstand antwoord my.

<span id="an_20:4">20:4</span> Weet jy wel dit wat van altyd af was,
vandat die mens op die aarde gemaak is:

<span id="an_20:5">20:5</span> dat die gejubel van die goddelose kort
van duur is en die vreugde van die roekelose net vir 'n oomblik?

<span id="an_20:6">20:6</span> Al klim sy hoogheid na die hemel toe op,
en al raak sy hoof aan die wolke--

<span id="an_20:7">20:7</span> soos sy eie drek vergaan hy vir ewig; die
wat hom gesien het, vra: Waar is hy?

<span id="an_20:8">20:8</span> Soos 'n droom vlieg hy weg, sodat 'n mens
hom nie meer vind nie; en hy word verjaag soos 'n naggesig.

<span id="an_20:9">20:9</span> Die oog wat hom gesien het, sien hom nie
meer nie; en sy plek aanskou hom nie meer nie.

<span id="an_20:10">20:10</span> Sy kinders moet die guns soek van
armes, en met eie hande moet hy sy vermoë teruggee.

<span id="an_20:11">20:11</span> Sy gebeente was vol van sy jeugdige
krag; maar met hom saam lê dit in die stof.

<span id="an_20:12">20:12</span> Al smaak die kwaad soet in sy mond, al
verberg hy dit onder sy tong,

<span id="an_20:13">20:13</span> al spaar hy dit, en al wil hy dit nie
laat vaar nie, maar dit terughou in sy verhemelte--

<span id="an_20:14">20:14</span> tog word sy voedsel in sy ingewande
verander, dit word gal van adders in sy binneste.

<span id="an_20:15">20:15</span> Rykdom het hy verslind, maar hy moet
dit weer uitspuug; uit sy buik dryf God dit weg.

<span id="an_20:16">20:16</span> Die gif van adders suig hy in, die tong
van 'n slang maak hom dood.

<span id="an_20:17">20:17</span> Hy mag hom nie verlustig in beke, in
vloeiende strome van heuning en dikmelk nie.

<span id="an_20:18">20:18</span> Wat hy deur arbeid verkry het, gee hy
terug sonder om dit in te sluk; na die maat van sy ingeruilde rykdom sal
hy nie bly wees nie.

<span id="an_20:19">20:19</span> Want hy het die armes verdruk, aan
hulle lot oorgelaat; 'n huis het hy geroof, maar hy sal dit nie opbou
nie.

<span id="an_20:20">20:20</span> Want hy het geen rus geken in sy
binneste nie; so sal hy dan nie ontsnap met sy kosbare goed nie.

<span id="an_20:21">20:21</span> Niks het ontkom aan sy vraatsug nie;
daarom is sy voorspoed nie duursaam nie.

<span id="an_20:22">20:22</span> By die volheid van sy oorvloed sal hy
benoud wees: al die hande van ellendiges oorval hom.

<span id="an_20:23">20:23</span> Om sy buik te vul, sal Hy teen hom
uitstuur sy toorngloed, en Hy sal dit op hom laat reën as sy voedsel.

<span id="an_20:24">20:24</span> Hy sal vlug vir die ysterwapens--'n
koperboog sal hom deurboor.

<span id="an_20:25">20:25</span> Hy trek--daar kom dit uit sy rug, en
die glinsterende swaard gaan uit sy gal; verskrikkinge is op hom!

<span id="an_20:26">20:26</span> Pure duisternis is bewaar vir sy
skatte; 'n vuur wat nie deur mense aangeblaas is nie, verteer hom; dit
wei af wat in sy tent oorbly.

<span id="an_20:27">20:27</span> Die hemel openbaar sy ongeregtigheid,
en die aarde staan teen hom op.

<span id="an_20:28">20:28</span> Weggevoer word die opbrings van sy
huis--goed wat wegspoel op die dag van sy toorn.

<span id="an_20:29">20:29</span> Dit is die deel van die goddelose mens
van die kant van God en die erfdeel wat vir hom bestem is deur God.

<span id="an_21:1">21:1</span> Maar Job het geantwoord en gesê:

<span id="an_21:2">21:2</span> Luister goed na my rede, en laat dit die
vertroostinge wees wat julle aanbied.

<span id="an_21:3">21:3</span> Verdra my, dat ek ook kan spreek; en
nadat ek gespreek het, kan jy spot.

<span id="an_21:4">21:4</span> Wat my aangaan, geld my geklaag dan 'n
mens? Of waarom sou ek nie ongeduldig word nie?

<span id="an_21:5">21:5</span> Kyk my aan, en wees verskrik; en lê die
hand op die mond.

<span id="an_21:6">21:6</span> Ja, as ek daaraan dink, is ek glad
verslae, en verskrikking gryp my vlees aan.

<span id="an_21:7">21:7</span> Waarom bly die goddelose lewe, word hulle
oud, ja, neem hulle toe in krag?

<span id="an_21:8">21:8</span> Hulle nakomelinge bestaan voor hulle in
hul gemeenskap, en hul spruite voor hulle oë.

<span id="an_21:9">21:9</span> Hul huise het vrede, sonder skrik; en die
roede van God is op hulle nie.

<span id="an_21:10">21:10</span> Sy stier bespring en mis nie; sy koei
kalf en het geen misdrag nie.

<span id="an_21:11">21:11</span> Hulle laat hul jong seuns loop soos 'n
trop kleinvee, en hul kinders spring rond.

<span id="an_21:12">21:12</span> Hulle sing by die tamboeryn en siter en
is bly by die klank van die fluit.

<span id="an_21:13">21:13</span> In voorspoed slyt hulle hul dae, en in
'n oomblik sink hulle in die doderyk af.

<span id="an_21:14">21:14</span> Tog het hulle tot God gesê: Bly ver van
ons af; en: In die kennis van u weë het ons geen behae nie.

<span id="an_21:15">21:15</span> Wat is die Almagtige dat ons Hom sou
dien? En wat baat dit ons dat ons biddend by Hom aandring?

<span id="an_21:16">21:16</span> (Kyk, hulle voorspoed is nie in húl
hand nie: die gesindheid van die goddelose is ver van my!)

<span id="an_21:17">21:17</span> Hoe selde gaan die lamp van die
goddelose dood en oorval hul ondergang hulle! Deel Hy smarte uit in sy
toorn,

<span id="an_21:18">21:18</span> word hulle soos strooi voor die wind,
en soos kaf wat die stormwind wegvoer?

<span id="an_21:19">21:19</span> Julle sê: God spaar sy onheil vir sy
kinders op. Ek sê: Hy moes dit aan homself vergeld, dat hy kan voel!

<span id="an_21:20">21:20</span> Sy eie oë moes sy ongeluk sien, en sélf
moes hy drink van die grimmigheid van die Almagtige.

<span id="an_21:21">21:21</span> Want wat gee hy om sy huis ná hom as
die getal van sy maande afgesny is?

<span id="an_21:22">21:22</span> Wil iemand aan God kennis leer, Hom wat
die hemelse wesens oordeel?

<span id="an_21:23">21:23</span> Die een sterwe in volkome geluk,
heeltemal gerus en tevrede.

<span id="an_21:24">21:24</span> Sy emmers is vol melk, en die murg van
sy gebeente word deur en deur bevogtig.

<span id="an_21:25">21:25</span> Die ander daarenteen sterwe met
bitterheid van siel sonder dat hy van die goeie geniet het.

<span id="an_21:26">21:26</span> Saam lê hulle in die stof, en die wurms
oordek hulle.

<span id="an_21:27">21:27</span> Kyk, ek ken julle gedagtes en die slim
planne waarmee julle gewelddadig teen my optree.

<span id="an_21:28">21:28</span> As julle sê: Waar is die huis van die
tiran, en waar die woontent van die goddelose--

<span id="an_21:29">21:29</span> het julle dan nie navraag gedoen by die
reisigers nie (hulle bewyse kan julle tog nie loën nie!):

<span id="an_21:30">21:30</span> dat die kwaaddoeners gespaar word op
die dag van ondergang, dat hulle weggelei word op die dag van
grimmigheid?

<span id="an_21:31">21:31</span> Wie gee hom openlik sy gedrag te kenne;
en het hy gehandel--wie sal hom dit vergeld?

<span id="an_21:32">21:32</span> Dan word hy na die graf gebring, en
hulle sorg vir sy grafheuwel.

<span id="an_21:33">21:33</span> Sag lê op hom die kluite van die dal;
en agter hom trek al die mense aan soos daar ontelbares voor hom gewees
het.

<span id="an_21:34">21:34</span> Hoe troos julle my dan op so 'n nietige
manier? En julle antwoorde--net troubreuk bly oor!

<span id="an_22:1">22:1</span> Toe het Élifas, die Temaniet, geantwoord
en gesê:

<span id="an_22:2">22:2</span> Kan 'n man aan God 'n diens bewys? Nee,
aan homself bewys die verstandige 'n diens.

<span id="an_22:3">22:3</span> Het die Almagtige daar belang by dat jy
regverdig is? Of is dit voordeel vir Hom dat jy onberispelik wandel?

<span id="an_22:4">22:4</span> Is dit oor jou Godsvrees dat Hy jou
bestraf, dat Hy met jou na die gereg gaan?

<span id="an_22:5">22:5</span> Is jou boosheid nie groot en jou
ongeregtighede nie sonder einde nie?

<span id="an_22:6">22:6</span> Want jy het pand geneem van jou broers
sonder noodsaak, en die klere van die naaktes het jy uitgetrek.

<span id="an_22:7">22:7</span> Aan die vermoeide het jy geen water gegee
om te drink nie, en aan die hongerige het jy die brood onthou.

<span id="an_22:8">22:8</span> Maar aan die man van geweld--aan hom
behoort die land; en die aansienlike--hy moet daarin woon!

<span id="an_22:9">22:9</span> Weduwees het jy met leë hande weggestuur,
en die arms van die wese is verbrysel.

<span id="an_22:10">22:10</span> Daarom is daar vangnette rondom jou en
maak die vrees jou skielik skrik.

<span id="an_22:11">22:11</span> Of sien jy die duisternis nie en die
oorvloed van waters wat jou bedek?

<span id="an_22:12">22:12</span> Is God nie hemelhoog nie? En aanskou
hoe hoog die hoogste sterre staan.

<span id="an_22:13">22:13</span> Maar jy sê: Wat weet God? Kan Hy deur
donkerheid heen strafgerig hou?

<span id="an_22:14">22:14</span> Wolke is 'n bedekking vir Hom, sodat Hy
nie sien nie; en oor die hemelgewelf wandel Hy.

<span id="an_22:15">22:15</span> Wil jy die pad van die ou tyd hou, wat
die kwaaddoeners bewandel het,

<span id="an_22:16">22:16</span> wat gegryp is voor die tyd, wie se
grondslag uitgegiet is soos 'n stroom,

<span id="an_22:17">22:17</span> wat tot God gesê het: Bly ver van ons
af! en: Wat kan die Almagtige ons aandoen?

<span id="an_22:18">22:18</span> En tog het Hy hulle huise gevul met wat
goed is. (Maar die gesindheid van die goddelose is ver van my!)

<span id="an_22:19">22:19</span> Die regverdiges sien dit en is bly, en
die onskuldige spot met hulle en sê:

<span id="an_22:20">22:20</span> Waarlik, ons teëstander is verdelg; en
wat hulle laat oorbly het, het die vuur verteer.

<span id="an_22:21">22:21</span> Sluit tog vriendskap met Hom, sodat jy
vrede kan hê; daardeur sal goeie dinge oor jou kom.

<span id="an_22:22">22:22</span> Neem tog uit sy mond onderrig aan, en
lê sy woorde weg in jou hart.

<span id="an_22:23">22:23</span> As jy tot die Almagtige terugkeer, sal
jy gebou word; as jy die onreg verwyder uit jou tent.

<span id="an_22:24">22:24</span> En gooi die gouderts in die stof en
tussen die rotse van die spruite die goud van Ofir.

<span id="an_22:25">22:25</span> Dan sal die Almagtige jou gouderts wees
en stawe silwer vir jou.

<span id="an_22:26">22:26</span> Want dan sal jy in die Almagtige jou
verlustig en jou aangesig tot God ophef.

<span id="an_22:27">22:27</span> Jy sal tot Hom bid, en Hy sal jou
verhoor; en jy sal jou geloftes betaal.

<span id="an_22:28">22:28</span> Besluit jy iets, dan kom dit tot stand;
en oor jou weë skyn 'n lig.

<span id="an_22:29">22:29</span> As dié afdraand loop, dan sê jy:
Boontoe! En hom wat neerslagtig is, verlos Hy.

<span id="an_22:30">22:30</span> Hy red selfs hom wat nie onskuldig is
nie: ja, hy word gered deur die reinheid van jou hande.

<span id="an_23:1">23:1</span> Maar Job het geantwoord en gesê:

<span id="an_23:2">23:2</span> Nog altyd geld my geklaag as
wederstrewigheid; my hand lê swaar op my gesug.

<span id="an_23:3">23:3</span> Ag, as ek maar geweet het waar ek Hom kon
vind, maar kon kom tot by sy woning!

<span id="an_23:4">23:4</span> Dan sou ek die regsaak voor sy aangesig
uiteensit en my mond met bewyse vul;

<span id="an_23:5">23:5</span> ek sou verneem die woorde wat Hy my sou
antwoord, en verstaan wat Hy aan my sou sê.

<span id="an_23:6">23:6</span> Sou Hy met oormag teen my stry? Nee, maar
Hy sou ag op my gee.

<span id="an_23:7">23:7</span> Dan sou daar 'n opregte met Hom staan en
pleit, en ek sou vir ewig van my regter vrykom.

<span id="an_23:8">23:8</span> Kyk, ek gaan na die ooste, en Hy is nie
daar nie; en na die weste, maar ek bemerk Hom nie.

<span id="an_23:9">23:9</span> As Hy in die noorde werk, aanskou ek Hom
nie; buig Hy af na die suide, dan sien ek Hom nie.

<span id="an_23:10">23:10</span> Want Hy weet hoe my wandel is; as Hy my
toets, sal ek soos goud te voorskyn kom.

<span id="an_23:11">23:11</span> Aan sy voetstap het my voet vasgehou;
sy weg het ek bewaar sonder om uit te draai.

<span id="an_23:12">23:12</span> Van die gebod van sy lippe het ek nie
afgewyk nie; die woorde van sy mond het ek bewaar meer as my eie wet.

<span id="an_23:13">23:13</span> Maar Hy bly onveranderlik Een--wie sal
Hom dan teëhou? En wat sy siel begeer, dit doen Hy.

<span id="an_23:14">23:14</span> Want Hy sal volbring wat oor my besluit
is, en baie sulke dinge is daar by Hom.

<span id="an_23:15">23:15</span> Daarom is ek verskrik voor sy aangesig;
as ek daarop ag gee, vrees ek vir Hom.

<span id="an_23:16">23:16</span> En God het my hart week gemaak, en die
Almagtige het my verskrik.

<span id="an_23:17">23:17</span> Want ek vergaan nie vanweë die
duisternis of vanweë my eie aangesig wat deur donkerheid oordek is nie.

<span id="an_24:1">24:1</span> Waarom het die Almagtige vir Hom geen
geregstye voorbehou nie, en sien die wat Hom ken, nie sy geregsdae nie?

<span id="an_24:2">24:2</span> Grenslyne verlê hulle; 'n trop vee roof
hulle en laat dit wei.

<span id="an_24:3">24:3</span> Die esel van die wese dryf hulle weg, die
bees van die weduwee neem hulle as pand.

<span id="an_24:4">24:4</span> Hulle stoot die behoeftiges van die pad
af; die ellendiges van die land kruip almal saam weg.

<span id="an_24:5">24:5</span> Kyk, soos wilde-esels in die woestyn trek
hulle uit na hul werk, terwyl hulle soek na voedsel; die wildernis lewer
brood vir hulle, vir die kinders.

<span id="an_24:6">24:6</span> Op die veld gaan hulle voer haal, en in
die wingerd van die goddelose hou hulle na-oes.

<span id="an_24:7">24:7</span> Naak bring hulle die nag deur, sonder
klere, en hulle het geen bedekking teen die koue nie.

<span id="an_24:8">24:8</span> Van die stortbui van die berge word hulle
nat; en by gebrek aan skuiling druk hulle hul teen die rotse vas.

<span id="an_24:9">24:9</span> Hulle ruk die weeskind van die bors af;
en wat die arme aan het, verpand hulle.

<span id="an_24:10">24:10</span> Naak gaan hulle heen, sonder klere; en
terwyl hulle honger het, dra hulle gerwe aan.

<span id="an_24:11">24:11</span> Tussen die mure van dié mense pars
hulle olie, trap die parskuipe terwyl hulle versmag van dors.

<span id="an_24:12">24:12</span> Uit die stad kerm die manne, en die
siel van die gewondes roep om hulp; tog gee God geen ag op die
ongerymdheid daarvan nie.

<span id="an_24:13">24:13</span> Sulke mense behoort by die vyande van
die lig: hulle ken nie die weë daarvan nie en bly nie op die paaie
daarvan nie.

<span id="an_24:14">24:14</span> Teen dagbreek staan die moordenaar op,
hy maak die arme en behoeftige dood, en in die nag is hy soos die dief.

<span id="an_24:15">24:15</span> En die oog van die owerspeler neem die
skemeraand waar en sê: Geen oog kan my sien nie; en hy sit 'n sluier
voor sy gesig.

<span id="an_24:16">24:16</span> In die duisternis breek hulle in die
huise in; bedags sluit hulle hul op; hulle ken nie die lig nie.

<span id="an_24:17">24:17</span> Want vir hulle saam is die stikdonker
'n môrestond, want hulle ken die verskrikkinge van die stikdonker.

<span id="an_24:18">24:18</span> Gou dryf hul voort op die oppervlakte
van die water; hulle stuk grond word vervloek in die land; hulle begeef
hul nie meer op pad na die wingerde nie.

<span id="an_24:19">24:19</span> Droogte, ook hitte, roof die sneeuwater
weg--so die doderyk die wat gesondig het.

<span id="an_24:20">24:20</span> Die moederskoot vergeet hom; die wurms
eet smaaklik aan hom; aan hom word nie meer gedink nie: so word dan die
onreg gebreek soos 'n stuk hout--

<span id="an_24:21">24:21</span> hy wat die onvrugbare plunder wat nie
baar nie, en aan die weduwee geen weldaad bewys nie.

<span id="an_24:22">24:22</span> Tog laat Hy deur sy krag die magtiges
lank lewe; hy wat al van sy lewe nie seker was nie, staan weer op.

<span id="an_24:23">24:23</span> God gee hom veiligheid, en hy steun
daarop; en sy oë is op hulle weë.

<span id="an_24:24">24:24</span> Hulle het hul verhef--'n kort rukkie,
dan is hulle daar nie meer nie; en hulle word verneder; soos almal
sterwe hulle; en soos die boonste van 'n halm word hulle afgesny.

<span id="an_24:25">24:25</span> En is dit nou nie so nie, wie sal my
van 'n leuen beskuldig en my rede tot niet maak?

<span id="an_25:1">25:1</span> Toe het Bildad, die Suhiet, geantwoord en
gesê:

<span id="an_25:2">25:2</span> Heerskappy en verskrikking is by Hom wat
vrede maak in sy hoogtes.

<span id="an_25:3">25:3</span> Is daar 'n getal vir sy leërskare? En oor
wie rys sy lig nie op nie?

<span id="an_25:4">25:4</span> Hoe sou dan 'n mens regverdig wees by
God? En hoe sou hy rein wees wat uit 'n vrou gebore is?

<span id="an_25:5">25:5</span> Kyk, selfs die maan--hy skyn nie helder
nie; en die sterre is nie rein in sy oë nie.

<span id="an_25:6">25:6</span> Hoeveel minder die mens, 'n maaier; en
die mensekind, 'n wurm.

<span id="an_26:1">26:1</span> Maar Job het geantwoord en gesê:

<span id="an_26:2">26:2</span> Hoe goed het jy die onmagtige bygestaan,
die kragtelose arm gehelp!

<span id="an_26:3">26:3</span> Hoe mooi het jy die onwyse raad gegee en
beleid in oorvloed bekend gemaak!

<span id="an_26:4">26:4</span> Aan wie het jy woorde te kenne gegee, en
wie se gees het uit jou uitgegaan?

<span id="an_26:5">26:5</span> Die skimme is beangs onder die waters en
onder die bewoners daarvan.

<span id="an_26:6">26:6</span> Naak lê die doderyk voor Hom, en die plek
van vertering het geen bedekking nie--

<span id="an_26:7">26:7</span> voor Hom wat die noorde uitspan oor die
chaos, wat die aarde ophang oor 'n niks;

<span id="an_26:8">26:8</span> wat die waters saambind in sy wolke
sonder dat die wolkgevaarte daaronder skeur;

<span id="an_26:9">26:9</span> wat die gesig van die troon toehou
deurdat Hy sy wolk daaroor uitsprei.

<span id="an_26:10">26:10</span> Hy het 'n kring afgetrek oor die
watervlakte tot waar lig in duisternis eindig.

<span id="an_26:11">26:11</span> Die pilare van die hemel wankel en
staan verstom weens sy dreiging.

<span id="an_26:12">26:12</span> Deur sy krag bring Hy die see in
beroering, en deur sy verstand verpletter Hy Rahab.

<span id="an_26:13">26:13</span> Deur sy asem word die hemel helder; sy
hand het die vinnige slang deurboor.

<span id="an_26:14">26:14</span> Kyk, dit is maar die uitlopers van sy
weë, en wat 'n fluisterwoord hoor ons maar van Hom! Wie sou dan die
donder van sy magtige dade verstaan?

<span id="an_27:1">27:1</span> En Job het verder sy spreuk aangehef en
gesê:

<span id="an_27:2">27:2</span> So waar as God leef wat my my reg ontneem
het, en die Almagtige wat my siel bitterheid aangedoen het--

<span id="an_27:3">27:3</span> want my asem is nog heeltemal in my, en
die lewensasem van God is in my neus--

<span id="an_27:4">27:4</span> my lippe spreek geen onreg nie, en my
tong verkondig geen bedrog nie!

<span id="an_27:5">27:5</span> Dit is ver van my dat ek julle gelyk sou
gee; totdat ek die asem uitblaas, sal ek my onskuld nie prysgee nie.

<span id="an_27:6">27:6</span> Aan my geregtigheid hou ek vas en laat
dit nie los nie; my hart veroordeel geeneen van my dae nie.

<span id="an_27:7">27:7</span> My vyand moet dus verskyn as goddelose en
my teëstander as kwaaddoener.

<span id="an_27:8">27:8</span> Want wat is die verwagting van die
goddelose as Hy afsny--as God sy siel wegneem?

<span id="an_27:9">27:9</span> Sal God sy geroep hoor as benoudheid oor
hom kom?

<span id="an_27:10">27:10</span> Of sal hy hom kan verlustig in die
Almagtige, God altyd kan aanroep?

<span id="an_27:11">27:11</span> Ek sal julle onderrig aangaande die
hand van God; wat by die Almagtige is, sal ek nie verberg nie.

<span id="an_27:12">27:12</span> Kyk, julle het dit almal self aanskou,
en waarom koester julle dan 'n ydele hoop?

<span id="an_27:13">27:13</span> Dít is die deel van die goddelose mens
by God en die erfdeel van die tiranne wat hulle van die Almagtige
ontvang:

<span id="an_27:14">27:14</span> as sy kinders baie word, is dit vir die
swaard; en sy spruite word nie versadig met brood nie.

<span id="an_27:15">27:15</span> Die wat van hom oorbly, word deur die
pes begrawe, en sy weduwees ween nie.

<span id="an_27:16">27:16</span> As hy silwer ophoop soos stof en klere
aanskaf soos modder--

<span id="an_27:17">27:17</span> hy skaf aan, maar die regverdige trek
dit aan; en die onskuldige verdeel die silwer.

<span id="an_27:18">27:18</span> Hy het sy huis gebou soos 'n mot en
soos 'n skerm wat die oppasser maak.

<span id="an_27:19">27:19</span> Ryk gaan hy lê, maar hy doen dit nie
weer nie; hy maak sy oë oop en--is nie meer nie.

<span id="an_27:20">27:20</span> Verskrikkinge oorval hom soos
waterstrome; in die nag voer 'n stormwind hom weg.

<span id="an_27:21">27:21</span> Die oostewind tel hom op, en daar gaan
hy; en dit storm hom weg uit sy plek.

<span id="an_27:22">27:22</span> En God werp op hom af sonder
verskoning, vir sy hand moet hy haastig vlug.

<span id="an_27:23">27:23</span> Hulle klap oor hom in hul hande en spot
hom weg uit sy plek.

<span id="an_28:1">28:1</span> Want vir die silwer is daar 'n plek waar
dit uitkom, en 'n plek vir die goud wat hulle uitwas.

<span id="an_28:2">28:2</span> Yster word uit die grond gehaal, en koper
word uit klip gegiet.

<span id="an_28:3">28:3</span> 'n Einde maak die mens aan die
duisternis, en tot die uiterste grens deursoek hy die klip van
donkerheid en doodskaduwee.

<span id="an_28:4">28:4</span> Hy breek 'n mynskag, wég van hom wat bo
woon; hulle wat vergeet is deur die voet daarbo, hulle hang ver van
mense af, hulle swaai heen en weer.

<span id="an_28:5">28:5</span> Die aarde--daar kom brood uit voort, maar
daaronder word dit omgewoel soos deur vuur.

<span id="an_28:6">28:6</span> Die klippe daarvan is die plek van
saffiere, en dit bevat stoffies van goud.

<span id="an_28:7">28:7</span> 'n Pad wat die roofvoël nie ken nie, en
die oog van die valk het dit nie gespeur nie;

<span id="an_28:8">28:8</span> waar die trotse roofdiere nie op trap
nie, waar die leeu nie oor stap nie.

<span id="an_28:9">28:9</span> Hy slaan sy hand aan die klipharde rots,
hy woel die berge van die wortel af om.

<span id="an_28:10">28:10</span> In die rotse breek hy gange uit, en sy
oog sien allerhande kosbare dinge.

<span id="an_28:11">28:11</span> Hy stop waterare toe, dat hulle nie
drup nie; en wat verborge was, bring hy aan die lig.

<span id="an_28:12">28:12</span> Maar die wysheid--waar word dit gevind?
En waar is die plek van verstand?

<span id="an_28:13">28:13</span> Die mens ken nie die waarde daarvan
nie, en dit word in die land van die lewende nie gevind nie.

<span id="an_28:14">28:14</span> Die wêreldvloed sê: In my is dit nie;
en die see sê: By my is dit nie.

<span id="an_28:15">28:15</span> Fyn goud kan daarvoor nie gegee word
nie, en geen silwer as koopprys daarvan afgeweeg word nie.

<span id="an_28:16">28:16</span> Die goud van Ofir weeg daar nie teen op
nie, ook nie die kosbare onikssteen en saffier nie.

<span id="an_28:17">28:17</span> Goud en glas kan daarmee nie vergelyk
word nie, en vir goue voorwerpe ruil 'n mens dit nie.

<span id="an_28:18">28:18</span> Korale en kristal kan nie genoem word
nie, en die besit van wysheid is meer werd as korale.

<span id="an_28:19">28:19</span> Die topaas van Kus kan daarmee nie
vergelyk word nie, suiwer goud word daarteen nie opgeweeg nie.

<span id="an_28:20">28:20</span> Die wysheid dan--waar kom dit vandaan?
En waar is die plek van die verstand?

<span id="an_28:21">28:21</span> Ja, dit is verborge vir die oë van
alles wat leef, en weggesteek vir die voëls van die hemel.

<span id="an_28:22">28:22</span> Die plek van vertering en die dood sê:
Met ons ore het ons die gerug daarvan gehoor.

<span id="an_28:23">28:23</span> God weet die weg daarheen, en Hy ken
die woonplek daarvan.

<span id="an_28:24">28:24</span> Want Hy sien tot by die eindes van die
aarde; alles wat onder die hemel is, aanskou Hy.

<span id="an_28:25">28:25</span> Toe Hy vir die wind die gewig bepaal en
die waters met die maat afgemeet het,

<span id="an_28:26">28:26</span> toe Hy vir die reën 'n wet gestel het
en 'n weg vir die onweerstraal,

<span id="an_28:27">28:27</span> toe het Hy die wysheid gesien en dit
verkondig; Hy het dit opgestel en dit ook deurvors.

<span id="an_28:28">28:28</span> Maar aan die mens het Hy gesê: Kyk, die
vrees van die HERE is wysheid; en om van die kwaad af te wyk, is
verstand.

<span id="an_29:1">29:1</span> En Job het verder sy spreuk aangehef en
gesê:

<span id="an_29:2">29:2</span> Ag, was ek maar soos in die vorige
maande, soos in die dae toe God my bewaar het;

<span id="an_29:3">29:3</span> toe sy lamp bo my hoof geskyn het, ek by
sy lig die duisternis deurwandel het;

<span id="an_29:4">29:4</span> soos ek was in my herfsdae toe die
verborgenheid van God oor my tent was;

<span id="an_29:5">29:5</span> toe die Almagtige nog by my was, my
kinders rondom my;

<span id="an_29:6">29:6</span> toe my voetstappe gewas is in dikmelk en
die rots by my strome van olie uitgegiet het.

<span id="an_29:7">29:7</span> Toe ek uitgegaan het na die poort, op na
die stad toe, op die markplein my sitplek reggemaak het,

<span id="an_29:8">29:8</span> het die seuns weggekruip as hulle my
sien, en grysaards het hulle opgerig en bly staan.

<span id="an_29:9">29:9</span> Vorste het hulle woorde ingehou en die
hand op hul mond gelê.

<span id="an_29:10">29:10</span> Die stem van edeles is teruggehou, en
hulle tong het gekleef aan hul verhemelte.

<span id="an_29:11">29:11</span> Want het 'n oor net gehoor, dan prys
dit my gelukkig; en het 'n oog net gesien, dan gee dit vir my getuienis.

<span id="an_29:12">29:12</span> Want ek het die ellendige gered wat om
hulp geroep het, en die wees en hom wat geen helper het nie.

<span id="an_29:13">29:13</span> Die seën van hom wat klaar was om onder
te gaan, het op my gekom; en die hart van die weduwee het ek laat jubel.

<span id="an_29:14">29:14</span> Die geregtigheid was my kleed, en ek sy
kleed; my reg was soos 'n mantel en 'n tulband.

<span id="an_29:15">29:15</span> Oë was ek vir die blinde, en voete vir
die lamme was ek.

<span id="an_29:16">29:16</span> 'n Vader was ek vir die behoeftiges; en
die regsaak van hom wat ek nie geken het nie, het ek ondersoek.

<span id="an_29:17">29:17</span> En ek het die tande van die kwaaddoener
stukkend gebreek en die buit uit sy gebit geslinger.

<span id="an_29:18">29:18</span> So het ek dan gedink: By my nes sal ek
die asem uitblaas, en soos die feniks my dae vermenigvuldig.

<span id="an_29:19">29:19</span> My wortel staan oop na die water toe,
en dou vernag op my tak.

<span id="an_29:20">29:20</span> My eer is altyd nuut by my, en my boog
bly jonk in my hand.

<span id="an_29:21">29:21</span> Na my het hulle geluister vol
verwagting, en hulle het stil my raad aangehoor.

<span id="an_29:22">29:22</span> Ná my woorde het hulle nie weer
gespreek nie, en my rede het op hulle gedrup.

<span id="an_29:23">29:23</span> En hulle het op my gewag soos op reën,
en hulle mond wyd oopgemaak soos vir lentereëns.

<span id="an_29:24">29:24</span> Ek het hulle toegelag as hulle
moedeloos was, en hulle kon die lig van my gesig nie verdonker nie.

<span id="an_29:25">29:25</span> Het ek die weg na hulle toe gekies, dan
sit ek as voorman en woon soos 'n koning onder die skare, soos een wat
treuriges vertroos.

<span id="an_30:1">30:1</span> En nou lag hulle wat jonger is as ek, my
uit--mense wie se vaders ek te min geag het om by my herdershonde te
sit.

<span id="an_30:2">30:2</span> Wat sou die krag van hulle hande my ook
baat? Die frisse lewenskrag het by hulle verlore gegaan.

<span id="an_30:3">30:3</span> Hulle is uitgeput deur gebrek en honger,
hulle wat die dor land afknaag in die donkerheid van woestheid en
verwoesting;

<span id="an_30:4">30:4</span> hulle wat die soutkruid afpluk by die
bossies, en die besemboswortel is hulle brood.

<span id="an_30:5">30:5</span> Uit die samelewing word hulle weggejaag;
die mense skreeu oor hulle soos oor 'n dief.

<span id="an_30:6">30:6</span> In die afgryslike klowe moet hulle woon,
in gate in die grond en in rotse.

<span id="an_30:7">30:7</span> Tussen die bossies skreeu hulle, onder
brandnekels kruip hulle bymekaar--

<span id="an_30:8">30:8</span> dwase, ja, eerlose mense wat met 'n sweep
uit die land geslaan word.

<span id="an_30:9">30:9</span> En nou het ek hulle spotlied geword en
die onderwerp van hulle gepraat.

<span id="an_30:10">30:10</span> Hulle het 'n afsku van my, staan op 'n
afstand van my af en ontsien nie om my in die gesig te spuug nie.

<span id="an_30:11">30:11</span> Want Hy het my boogsnaar losgemaak en
my verneder; so het hulle dan teenoor my die teuel laat skiet.

<span id="an_30:12">30:12</span> Aan die regterhand staan die gespuis
op; hulle stoot my voete weg en gooi hul onheilspaaie teen my op.

<span id="an_30:13">30:13</span> My pad verniel hulle, hulle help om my
te laat val sonder dat hulle self 'n helper het.

<span id="an_30:14">30:14</span> Soos deur 'n wye bres kom hulle; te
midde van die puinhope kom hulle aanrol.

<span id="an_30:15">30:15</span> Verskrikkinge is teen my gerig; hulle
vervolg my hoogheid soos die wind, en soos 'n wolk het my geluk
verbygegaan.

<span id="an_30:16">30:16</span> Daarom stort my siel hom nou uit in my;
dae van ellende hou my vas.

<span id="an_30:17">30:17</span> Die nag deurboor my gebeente, en dit
val van my af; en my knaende pyne rus nooit nie.

<span id="an_30:18">30:18</span> Deur goddelike oormag is my kleed
ontredder; soos die kraag van my lyfrok omspan dit my.

<span id="an_30:19">30:19</span> Hy het my in die modder gewerp, en ek
het soos stof en as geword.

<span id="an_30:20">30:20</span> Ek roep U aan om hulp, maar U antwoord
my nie; ek staan daar, en U staar my aan.

<span id="an_30:21">30:21</span> U is jeens my verander in 'n
onbarmhartige; deur die sterkte van u hand behandel U my as vyand.

<span id="an_30:22">30:22</span> U hef my op die wind, laat my daarop
ry; en U laat my vergaan in stormgedruis.

<span id="an_30:23">30:23</span> Want ek weet: U wil my na die dood toe
bring en na die huis waar al wat lewe, saamkom.

<span id="an_30:24">30:24</span> Maar sal iemand by die ineenstorting
nie nog die hand uitsteek of by sy ondergang om dié rede om hulp roep
nie?

<span id="an_30:25">30:25</span> Of het ek nie geween oor hom wat harde
dae het nie? Was my siel nie bekommerd oor die behoeftige nie?

<span id="an_30:26">30:26</span> Want ek het op die goeie gehoop, en
onheil het gekom; en ek het gewag op lig, en donkerheid het gekom.

<span id="an_30:27">30:27</span> My ingewande kook sonder ophou; dae van
ellende het my teëgekom.

<span id="an_30:28">30:28</span> Ek gaan daarheen in die rou, sonder
son; ek staan op in die vergadering, ek roep om hulp.

<span id="an_30:29">30:29</span> Ek het 'n broer geword vir die jakkalse
en 'n vriend vir die volstruise.

<span id="an_30:30">30:30</span> My vel het swart geword en val van my
af, en my gebeente gloei van hitte.

<span id="an_30:31">30:31</span> So het dan my siter 'n rouklag geword
en my fluit 'n stem van die wat ween.

<span id="an_31:1">31:1</span> Ek het 'n verbond gesluit met my oë: hoe
sou ek dan ag gegee het op 'n jonkvrou?

<span id="an_31:2">31:2</span> Wat tog is die lot wat God daarbo beskik,
en die erfdeel van die Almagtige uit die hoogtes--

<span id="an_31:3">31:3</span> is dit nie ondergang vir die kwaaddoener
en ongeluk vir die werkers van ongeregtigheid nie?

<span id="an_31:4">31:4</span> Sien Hy nie my weë nie, en tel Hy nie al
my voetstappe nie?

<span id="an_31:5">31:5</span> As ek met leuens omgegaan het en my voet
gehardloop het na bedrog:

<span id="an_31:6">31:6</span> laat Hy my dan weeg op 'n regte
weegskaal, sodat God my onskuld kan weet!

<span id="an_31:7">31:7</span> As my gang afgewyk het van die weg en my
hart agter my oë aangegaan het en aan my hande 'n vlek gekleef het--

<span id="an_31:8">31:8</span> laat my dan saai en iemand anders eet, en
laat my uitspruitsels ontwortel word.

<span id="an_31:9">31:9</span> As my hart verlok was oor 'n vrou, en ek
geloer het by die deur van my naaste--

<span id="an_31:10">31:10</span> laat dan my vrou vir iemand anders maal
en ander hulle oor haar buig.

<span id="an_31:11">31:11</span> Want dit is 'n skandelike daad, en dit
is 'n strafbare misdaad.

<span id="an_31:12">31:12</span> Ja, dit is 'n vuur wat tot by die plek
van vertering toe vreet en al my opbrings sou ontwortel.

<span id="an_31:13">31:13</span> As ek gering geag het die reg van my
slaaf of van my slavin toe hulle 'n geskil met my gehad het--

<span id="an_31:14">31:14</span> wat sou ek dan doen as God opstaan? En
wat Hom antwoord as Hy ondersoek doen?

<span id="an_31:15">31:15</span> Het Hy wat my in die moederskoot gemaak
het, hom nie gemaak nie? En het Een ons nie in die geboorte toeberei
nie?

<span id="an_31:16">31:16</span> As ek die armes 'n versoek geweier het
en die oë van die weduwee laat versmag het

<span id="an_31:17">31:17</span> en my stukkie brood alleen geëet het
sonder om die wees daarvan te laat saameet;

<span id="an_31:18">31:18</span> (veelmeer het hy van my jeug af by my
grootgeword soos by 'n vader, en van my moeder se skoot af het ek haar
gelei!)

<span id="an_31:19">31:19</span> as ek iemand sien omkom het sonder
klere en dat daar geen bedekking vir die behoeftige was nie;

<span id="an_31:20">31:20</span> as sy lendene my nie geseën en hy hom
nie warm gemaak het van die skeersel van my lammers nie;

<span id="an_31:21">31:21</span> as ek my hand teen 'n wees beweeg het,
omdat ek in die poort vir my hulp gesien het--

<span id="an_31:22">31:22</span> laat dan my skouer uit sy gewrig val en
my arm van sy pyp afgebreek word.

<span id="an_31:23">31:23</span> Want die ondergang wat God bewerk, was
'n skrik vir my; en weens sy hoogheid was ek onmagtig.

<span id="an_31:24">31:24</span> As ek op goud my hoop gestel het en vir
die fyn goud gesê het: My vertroue!

<span id="an_31:25">31:25</span> As ek bly gewees het, omdat my vermoë
groot was en my hand baie verwerf het;

<span id="an_31:26">31:26</span> as ek die sonlig aangesien het wanneer
dit helder skyn en die maan wat so pragtig daarheen gaan,

<span id="an_31:27">31:27</span> en my hart heimlik verlei is, en ek met
my hand hulle 'n kus toegewerp het--

<span id="an_31:28">31:28</span> ook dit sou 'n strafbare misdaad wees,
want ek sou God daarbo verloën het.

<span id="an_31:29">31:29</span> As ek bly was oor die ongeluk van my
hater en uitgejubel het toe onheil hom getref het;

<span id="an_31:30">31:30</span> (ja, ek het my verhemelte nie toegelaat
om te sondig nie, om deur 'n vloek sy lewe te vorder nie!)

<span id="an_31:31">31:31</span> as die mense in my tent nie gesê het:
Wie kan iemand vind wat van sy vleesspys nie versadig is nie?

<span id="an_31:32">31:32</span> (die vreemdeling het nie buitekant
vernag nie; my deure het ek oopgemaak na die pad toe!)

<span id="an_31:33">31:33</span> as ek, soos Adam, my oortredinge bedek
het deur my ongeregtigheid in my boesem weg te steek,

<span id="an_31:34">31:34</span> omdat ek bang was vir die groot menigte
en die veragting van die geslagte my laat skrik het, sodat ek my stil
gehou, die deur nie uitgegaan het nie!

<span id="an_31:35">31:35</span> Ag, as iemand my maar wou aanhoor! Kyk
hier my handtekening (laat die Almagtige my antwoord!) en die skrif wat
my teëparty geskrywe het!

<span id="an_31:36">31:36</span> Waarlik, op my skouer sou ek dit dra;
ek sou dit my ombind as 'n krans.

<span id="an_31:37">31:37</span> Die getal van my voetstappe sou ek Hom
te kenne gee; as 'n vors sou ek na Hom toe aankom.

<span id="an_31:38">31:38</span> As my saailand my aanklaag en sy vore
almal saam ween;

<span id="an_31:39">31:39</span> as ek sy opbrings geëet het sonder
betaling en die lewe van sy eienaars uitgeblaas het--

<span id="an_31:40">31:40</span> laat dan distels in plaas van koring
uitspruit en onkruid in plaas van gars. Hier eindig die woorde van Job.

<span id="an_32:1">32:1</span> Toe het dié drie manne opgehou om Job te
antwoord, omdat hy in sy eie oë regverdig was.

<span id="an_32:2">32:2</span> En die toorn van Elíhu, die seun van
Barágeël, die Busiet, uit die geslag van Ram, het ontvlam; teen Job het
sy toorn ontvlam, omdat hy homself regverdig beskou het voor God.

<span id="an_32:3">32:3</span> Sy toorn het ook ontvlam teen sy drie
vriende, omdat hulle geen antwoord gevind het nie en Job veroordeel het.

<span id="an_32:4">32:4</span> Maar Elíhu het op Job gewag met sy
woorde, omdat hulle ouer was as hy.

<span id="an_32:5">32:5</span> Maar toe Elíhu sien dat daar geen
antwoord was in die mond van die drie manne nie, het sy toorn ontvlam.

<span id="an_32:6">32:6</span> En Elíhu, die seun van Barágeël, die
Busiet, het begin en gesê: Ek is jonk, en u is hoogbejaard; daarom was
ek beskroomd en het gevrees om my kennis aan u mee te deel.

<span id="an_32:7">32:7</span> Ek het gesê: Laat die dae spreek en die
veelheid van jare wysheid te kenne gee.

<span id="an_32:8">32:8</span> Maar dit is die Gees in die mens en die
asem van die Almagtige wat hulle verstandig maak.

<span id="an_32:9">32:9</span> Nie die bejaardes is wys nie, en nie die
oues verstaan wat reg is nie.

<span id="an_32:10">32:10</span> Daarom sê ek: Luister na my; ek wil ook
my kennis meedeel.

<span id="an_32:11">32:11</span> Kyk, ek het gewag op u woorde; ek wou
luister na verstandige taal van u, totdat u die regte woorde uitgevind
het.

<span id="an_32:12">32:12</span> En ek het op u ag gegee; maar kyk: daar
was niemand wat Job weerlê het nie, niemand van u wat sy woorde
beantwoord het nie.

<span id="an_32:13">32:13</span> Sê maar net nie: Ons het wysheid
aangetref, God alleen kan hom verslaan, geen mens nie.

<span id="an_32:14">32:14</span> Teen my tog het hy geen woorde
ingebring nie; en met u redeneringe sal ek hom nie beantwoord nie.

<span id="an_32:15">32:15</span> Hulle staan verslae; hulle antwoord nie
meer nie; die woorde laat hulle in die steek.

<span id="an_32:16">32:16</span> Sal ek dan wag, omdat hulle nie spreek
nie, omdat hulle daar staan sonder antwoord?

<span id="an_32:17">32:17</span> Ek wil ook my deel antwoord; ek wil ook
my kennis meedeel.

<span id="an_32:18">32:18</span> Want ek is vol woorde; die gees in my
binneste dring my.

<span id="an_32:19">32:19</span> Kyk, my binneste is soos wyn wat geen
opening het nie, soos nuwe leersakke wil dit bars.

<span id="an_32:20">32:20</span> Ek wil spreek om lug te kry, my lippe
oopmaak en antwoord gee.

<span id="an_32:21">32:21</span> Ek wil nie partydig wees nie; en 'n
mens vlei, sal ek nie.

<span id="an_32:22">32:22</span> Want ek verstaan nie om te vlei nie;
gou sou my Maker my wegneem!

<span id="an_33:1">33:1</span> Maar hoor tog, o Job, na my rede, en
luister na al my woorde.

<span id="an_33:2">33:2</span> Kyk, ek het my mond oopgemaak; my tong
spreek in my verhemelte.

<span id="an_33:3">33:3</span> My woorde kom uit die opregtheid van my
hart, en wat my lippe weet, spreek hulle suiwer uit.

<span id="an_33:4">33:4</span> Die Gees van God het my geskape, en die
asem van die Almagtige maak my lewend.

<span id="an_33:5">33:5</span> As u kan, antwoord my; maak klaar teen
my; staan gereed!

<span id="an_33:6">33:6</span> Kyk, teenoor God staan ek in dieselfde
verhouding as u: van klei is ek ook afgeknyp.

<span id="an_33:7">33:7</span> Kyk, vrees vir my hoef u nie te beangstig
nie, en my las sal op u nie swaar wees nie.

<span id="an_33:8">33:8</span> Sekerlik, u het voor my ore gesê, ek het
die geluid van die woorde gehoor:

<span id="an_33:9">33:9</span> Rein is ek, sonder oortreding; suiwer is
ek, en daar is geen skuld by my nie.

<span id="an_33:10">33:10</span> Kyk, Hy soek aanleidinge vir vyandskap
teen my; Hy hou my vir 'n vyand van Hom.

<span id="an_33:11">33:11</span> Hy sit my voete in die blok; Hy bewaak
al my paaie.

<span id="an_33:12">33:12</span> Kyk, daarin het u nie reg nie (antwoord
ek u), want groter is God as 'n mens.

<span id="an_33:13">33:13</span> Waarom het u teen Hom getwis, dat Hy op
al die woorde van 'n mens nie antwoord nie?

<span id="an_33:14">33:14</span> Want God spreek op een, ja, op twee
maniere; maar die mens let daar nie op nie.

<span id="an_33:15">33:15</span> In die droom, in 'n naggesig, as diepe
slaap op die mense val, tydens sluimeringe op die bed,

<span id="an_33:16">33:16</span> dan open Hy die oor van die mense, en
Hy druk die seël op die waarskuwing aan hulle;

<span id="an_33:17">33:17</span> om die mens terug te hou van sy
onderneming en trotsheid vir die man te verberg;

<span id="an_33:18">33:18</span> sodat Hy sy siel kan red uit die kuil;
en sy lewe, dat dit nie omkom deur die spies nie.

<span id="an_33:19">33:19</span> Ook word hy getugtig met smart op sy
bed en aanhoudende stryd in sy gebeente,

<span id="an_33:20">33:20</span> sodat sy lewe hom laat walg van brood
en sy siel van lieflingspys.

<span id="an_33:21">33:21</span> Sy vlees verdwyn, weg uit die gesig; en
sy gebeente, wat onsigbaar was, steek uit.

<span id="an_33:22">33:22</span> Ja, sy siel kom nader by die kuil en sy
lewe by die dodende magte.

<span id="an_33:23">33:23</span> Is daar dan vir hom 'n gesant, 'n tolk,
een uit duisend, om die mens sy plig te kenne te gee;

<span id="an_33:24">33:24</span> en is Hy hom genadig en sê: Verlos hom,
dat hy in die kuil nie afdaal nie: Ek het 'n losprys gevind--

<span id="an_33:25">33:25</span> dan word sy vlees fris van jeugdige
krag, hy keer terug na die dae van sy jonkheid.

<span id="an_33:26">33:26</span> Hy bid tot God, en Hy het 'n welbehae
in hom, sodat hy sy aangesig sien met gejuig: so vergeld Hy dan aan die
mens sy geregtigheid.

<span id="an_33:27">33:27</span> Hy sing voor die mense en sê: Ek het
gesondig en verdraai wat reg is, maar dit is my nie na verdienste
vergeld nie.

<span id="an_33:28">33:28</span> Hy het my siel verlos, dat dit nie in
die kuil ingegaan het nie, en my lewe mag hom verlustig in die lig.

<span id="an_33:29">33:29</span> Kyk, dit alles doen God, twee keer, ja,
drie keer met 'n mens

<span id="an_33:30">33:30</span> om sy siel terug te bring van die kuil,
sodat hy bestraal word met die lig van die lewe.

<span id="an_33:31">33:31</span> Let op, o Job! Luister na my; swyg, en
ék sal spreek.

<span id="an_33:32">33:32</span> As u woorde het, antwoord my; spreek,
want ek wil u graag gelyk gee.

<span id="an_33:33">33:33</span> So nie, luister ú dan na my; swyg, en
ek sal u wysheid leer.

<span id="an_34:1">34:1</span> Verder het Elíhu aangehef en gesê:

<span id="an_34:2">34:2</span> Hoor my woorde, o wyse manne! En luister
na my, u wat kennis het!

<span id="an_34:3">34:3</span> Want die oor toets woorde soos die
verhemelte die spys proe.

<span id="an_34:4">34:4</span> Laat ons vir onsself uitmaak wat reg is,
en onder mekaar uitvind wat goed is.

<span id="an_34:5">34:5</span> Want Job het gesê: Ek is regverdig, en
God het my my reg ontneem.

<span id="an_34:6">34:6</span> Ondanks my reg staan ek as leuenaar;
ongeneeslik is my pylwond, en dit sonder oortreding!

<span id="an_34:7">34:7</span> Waar is 'n man soos Job wat godslastering
drink soos water?

<span id="an_34:8">34:8</span> Wat in die geselskap loop van die werkers
van ongeregtigheid en wandel saam met goddelose mense?

<span id="an_34:9">34:9</span> Want hy het gesê: Dit baat 'n man niks
dat hy 'n welgevalle aan God het nie.

<span id="an_34:10">34:10</span> Daarom, manne van verstand, luister na
my: Ver is God van goddeloosheid en die Almagtige van onreg!

<span id="an_34:11">34:11</span> Veelmeer vergeld Hy die mens na sy
werk, en volgens 'n man se wandel laat Hy hom ondervind.

<span id="an_34:12">34:12</span> Ja waarlik, God handel nie onregverdig
nie, en die Almagtige verdraai nie die reg nie.

<span id="an_34:13">34:13</span> Wie het aan Hom die aarde toevertrou,
en wie het die hele wêreld gegrond?

<span id="an_34:14">34:14</span> As Hy op Homself ag sou gee, sy Gees en
sy asem na Hom sou terugtrek,

<span id="an_34:15">34:15</span> dan sou alle vlees tesame die asem
uitblaas en die mens sou tot stof terugkeer.

<span id="an_34:16">34:16</span> As daar dan verstand by u is, hoor dit;
luister na die stem van my woorde.

<span id="an_34:17">34:17</span> Kan ook een wat die reg haat, heers? Of
durf u die Regverdige, die Geweldige, veroordeel?

<span id="an_34:18">34:18</span> Durf iemand aan 'n koning sê: Jou
deugniet! Aan die edeles: Jou goddelose!

<span id="an_34:19">34:19</span> Hoeveel minder aan Hom wat die vorste
nie voortrek nie en op die vername nie meer ag gee as op die arme nie;
want hulle almal is die werk van sy hande.

<span id="an_34:20">34:20</span> In 'n oomblik sterf hulle, en in die
middel van die nag word 'n volk in beroering gebring en hulle gaan
onder, en die magtige word weggedryf--nie deur 'n hand nie.

<span id="an_34:21">34:21</span> Want sy oë is op die weë van die mens,
en Hy sien al sy voetstappe.

<span id="an_34:22">34:22</span> Daar is geen duisternis en daar is geen
diepe donkerheid waarin die werkers van ongeregtigheid hulle kan
wegsteek nie.

<span id="an_34:23">34:23</span> Want Hy hoef nie lank op 'n mens ag te
gee, dat hy voor God in die gereg sou gaan nie.

<span id="an_34:24">34:24</span> Hy verpletter die geweldiges sonder
ondersoek en sit ander in hulle plek.

<span id="an_34:25">34:25</span> So ken Hy dan hulle werke en werp hulle
omver in die nag, sodat hulle verbrysel word.

<span id="an_34:26">34:26</span> Hy straf hulle soos goddelose op die
plek waar almal dit sien,

<span id="an_34:27">34:27</span> omdat hulle van Hom afgewyk en op
geeneen van sy weë ag gegee het nie--

<span id="an_34:28">34:28</span> om die geroep van die arme na Hom te
laat kom, en dat Hy die geroep van die ellendiges sou hoor.

<span id="an_34:29">34:29</span> En gee Hy rus, wie durf Hom dan
veroordeel? En verberg Hy die aangesig, wie kan Hom dan aanskou? --of
dit al 'n nasie betref of 'n mens, almal saam;

<span id="an_34:30">34:30</span> sodat die goddelose mense nie sal
regeer, sodat hulle geen strikke vir die volk sal wees nie.

<span id="an_34:31">34:31</span> Want sê iemand wel tot Gód: Ek boet
sonder dat ek sleg handel;

<span id="an_34:32">34:32</span> wat ek nie insien nie, leer U my dit;
ás ek onreg gedoen het, ek sal dit nie meer doen nie--

<span id="an_34:33">34:33</span> moet Hy volgens u mening tog vergelding
doen? U is mos ontevrede, sodat ú moet sê wat beter is, en nie ek nie!
Wat u dan weet--spreek dit uit!

<span id="an_34:34">34:34</span> Manne van verstand sal vir my sê, en 'n
wyse man wat my aanhoor:

<span id="an_34:35">34:35</span> Job spreek sonder kennis, en sy woorde
is sonder verstand.

<span id="an_34:36">34:36</span> Ag, mag Job getoets word tot die einde
toe weens die antwoorde in die trant van kwaaddoeners.

<span id="an_34:37">34:37</span> Want hy voeg 'n oortreding by sy sonde;
onder ons spreek hy smadelik en vermenigvuldig sy woorde teen God.

<span id="an_35:1">35:1</span> Verder het Elíhu aangehef en gesê:

<span id="an_35:2">35:2</span> Hou u dit vir reg, noem u dit: my
geregtigheid voor God,

<span id="an_35:3">35:3</span> dat u vra wat dit u baat? Wat help dit my
meer as wanneer ek sou sondig?

<span id="an_35:4">35:4</span> Ék sal u antwoord gee en aan u vriende
saam met u.

<span id="an_35:5">35:5</span> Kyk op na die hemel en sien, en aanskou
die wolke wat hoog bo u is.

<span id="an_35:6">35:6</span> As u sondig, watter skade is dit vir Hom?
En is u oortredinge baie, wat kan u Hom daarmee aandoen?

<span id="an_35:7">35:7</span> As u regverdig is, wat gee u aan Hom? Of
wat kan Hy uit u hand aanneem?

<span id="an_35:8">35:8</span> U goddeloosheid raak net 'n mens soos u,
en u geregtigheid 'n mensekind.

<span id="an_35:9">35:9</span> Vanweë die menigte van verdrukkinge
skreeu hulle; hulle roep om hulp oor die geweld van die grotes.

<span id="an_35:10">35:10</span> Maar niemand sê nie: Waar is God, my
Maker, wat lofsange gee in die nag,

<span id="an_35:11">35:11</span> wat ons meer leer as aan die diere van
die aarde en ons wyser maak as die voëls van die hemel?

<span id="an_35:12">35:12</span> Dan roep hulle, maar Hy antwoord nie,
vanweë die trotsheid van die kwaaddoeners.

<span id="an_35:13">35:13</span> Sekerlik, na nietige klagte luister God
nie, en die Almagtige slaan daar geen ag op nie.

<span id="an_35:14">35:14</span> Hoeveel minder as u sê u sien Hom nie!
Die regsaak is voor Hom: wag dan op Hom.

<span id="an_35:15">35:15</span> Maar nou, omdat sy toorn nie straf nie,
en Hy nie grootliks ag gee op oormoed nie,

<span id="an_35:16">35:16</span> maak Job sy mond wyd oop in nietige
gepraat, vermenigvuldig hy woorde sonder kennis.

<span id="an_36:1">36:1</span> En Elíhu het voortgegaan en gesê:

<span id="an_36:2">36:2</span> Wag 'n bietjie op my, en ek sal u inlig;
want daar is nog genoeg te sê tot eer van God.

<span id="an_36:3">36:3</span> Ek sal my kennis van ver af ophaal en aan
my Skepper reg verskaf.

<span id="an_36:4">36:4</span> Want waarlik, my woorde is geen leuens
nie; een wat volkome is in kennis, is by u.

<span id="an_36:5">36:5</span> Kyk, God is geweldig, nogtans ag Hy niks
gering nie--geweldig deur krag van verstand.

<span id="an_36:6">36:6</span> Hy laat die goddelose nie lewe nie, maar
aan die ellendiges verskaf Hy reg.

<span id="an_36:7">36:7</span> Hy trek sy oë nie af van die regverdige
nie, maar by konings op die troon laat Hy hulle sit vir altyd, sodat
hulle verhoog is.

<span id="an_36:8">36:8</span> Maar as hulle in kettings geklink is,
gevang word in bande van ellende,

<span id="an_36:9">36:9</span> dan gee Hy aan hulle hul dade te kenne en
hul oortredinge, dat hul gedrag hoogmoedig was;

<span id="an_36:10">36:10</span> dan open Hy hulle oor vir die tugtiging
en sê dat hulle moet terugkeer van ongeregtigheid.

<span id="an_36:11">36:11</span> As hulle luister en Hom dien, dan bring
hulle hul dae deur in voorspoed en hul jare in aangenaamheid.

<span id="an_36:12">36:12</span> Maar as hulle nie luister nie, dan kom
hulle om deur die spies, en hulle blaas die asem uit sonder kennis.

<span id="an_36:13">36:13</span> Maar die goddelose van hart koester
nyd; hulle roep nie om hulp as Hy hulle bind nie.

<span id="an_36:14">36:14</span> So sterwe dan hulle siel in die jeug en
hulle lewe soos dié van skandseuns.

<span id="an_36:15">36:15</span> Hy red die ellendige deur sy ellende en
open hulle oor deur verdrukking.

<span id="an_36:16">36:16</span> So lok Hy u dan ook uit die mond van
die nood na 'n onbeperkte ruimte en na die behaaglikheid van u tafel wat
vol is van vetspys.

<span id="an_36:17">36:17</span> Maar u is vol van die oordeel oor die
goddelose: oordeel en strafgerig sal u aangryp.

<span id="an_36:18">36:18</span> Want pas op dat woede u nie verlok by
die bestraffing en die grootheid van die losprys u nie verlei nie.

<span id="an_36:19">36:19</span> Sal Hy u geroep om hulp voorbring waar
daar geen nood is nie, en alle moontlike kragsinspanning van u?

<span id="an_36:20">36:20</span> Smag nie na die oordeelsnag wat volke
wegneem uit hulle plek nie.

<span id="an_36:21">36:21</span> Neem u in ag, wend u nie tot
ongeregtigheid nie; want dit verkies u liewer as ellende.

<span id="an_36:22">36:22</span> Kyk, God handel verhewe in sy krag; wie
is 'n leermeester soos Hy?

<span id="an_36:23">36:23</span> Wie het Hom sy weg voorgeskrywe? En wie
het gesê: U het onreg gedoen?

<span id="an_36:24">36:24</span> Dink daaraan dat u sy werk moet
verheerlik waar die mense van sing.

<span id="an_36:25">36:25</span> Al die mense sien dit met welgevalle
aan, die sterfling aanskou dit van ver.

<span id="an_36:26">36:26</span> Kyk, God is groot en onbegryplik vir
ons; die getal van sy jare is onnaspeurlik.

<span id="an_36:27">36:27</span> Want Hy trek waterdruppels af; hulle
sif neer by sy mistige weer as reën

<span id="an_36:28">36:28</span> wat die wolke laat neerstroom, laat
afdrup op baie mense.

<span id="an_36:29">36:29</span> Ja, kan iemand die uitspreiding van die
wolke verstaan, die gekraak van sy hut?

<span id="an_36:30">36:30</span> Kyk, Hy sprei sy lig oor Hom uit, en
die dieptes van die see oordek Hy.

<span id="an_36:31">36:31</span> Want daarmee oordeel Hy die volke, gee
Hy voedsel in oorvloed.

<span id="an_36:32">36:32</span> Altwee sy hande oordek Hy met weerlig
en gee daaraan bevel teen die aanvaller.

<span id="an_36:33">36:33</span> Sy donderstem kondig Hom aan, die vee
selfs dat Hy optrek.

<span id="an_37:1">37:1</span> Ja, hiervoor beef my hart en spring op
uit sy plek.

<span id="an_37:2">37:2</span> Luister, luister na die gedruis van sy
stem en die dreuning wat uit sy mond uitgaan.

<span id="an_37:3">37:3</span> Onder die ganse hemel laat Hy dit los en
sy lig oor die eindes van die aarde.

<span id="an_37:4">37:4</span> Daarna brul sy stem, Hy donder met sy
stem vol majesteit en hou die bliksems nie terug as sy stem gehoor word
nie.

<span id="an_37:5">37:5</span> God donder wonderbaar met sy stem; Hy
doen groot dinge wat vir ons onbegryplik is.

<span id="an_37:6">37:6</span> Want Hy gebied die sneeu: Val op die
aarde! Ook die stortreën, ja, sy geweldige stortreëns.

<span id="an_37:7">37:7</span> Hy verseël die hand van elke mens in die
winter, sodat tot kennis kan kom al die mense wat Hy gemaak het.

<span id="an_37:8">37:8</span> Dan gaan die wilde diere in skuilhoeke en
bly in hulle lêplekke.

<span id="an_37:9">37:9</span> Uit sy kamer kom die stormwind, en deur
die wolkverstrooiers koue.

<span id="an_37:10">37:10</span> Deur die asem van God word ys gegee, en
die wye waters lê vas in die engte.

<span id="an_37:11">37:11</span> Ja, met volheid van water belas Hy die
wolke, en Hy strooi ver en wyd sy ligtende wolk;

<span id="an_37:12">37:12</span> en dit skiet oral rond volgens sy
bestel, sodat hulle alles doen wat Hy hulle beveel oor die wye
wêreldrond:

<span id="an_37:13">37:13</span> óf tot 'n tugroede, óf tot nut van sy
aarde, óf tot weldadigheid laat Hy dit sy doel vind.

<span id="an_37:14">37:14</span> Luister hierna, o Job! Staan stil en
gee ag op die wonders van God.

<span id="an_37:15">37:15</span> Begryp u hoe God hulle bevel gee en die
lig van sy wolk laat flikker?

<span id="an_37:16">37:16</span> Begryp u iets van die gesweef van die
wolke, van die wonders van die Volmaakte in kennis?

<span id="an_37:17">37:17</span> U, wie se klere warm word as die aarde
stil is vanweë die suidewind--

<span id="an_37:18">37:18</span> kan u saam met Hom die hemel uitbrei
wat vas is soos 'n gegote spieël?

<span id="an_37:19">37:19</span> Onderrig ons wat ons aan Hom moet sê:
ons kan niks voorbring vanweë die duisternis nie.

<span id="an_37:20">37:20</span> Moet dit Hom vertel word dat ek wil
spreek? Of het iemand ooit gesê dat hy vernietig wil word?

<span id="an_37:21">37:21</span> En nou, 'n mens kan die lig nie aansien
wat helder is in die hemel as die wind verbygegaan en dit skoongemaak
het nie.

<span id="an_37:22">37:22</span> Uit die Noorde kom goud te voorskyn,
maar oor God is daar ontsagwekkende majesteit.

<span id="an_37:23">37:23</span> Die Almagtige--ons vind Hom nie; Hy is
groot van krag, maar die reg en die volheid van geregtigheid krenk Hy
nie.

<span id="an_37:24">37:24</span> Daarom vrees die mense Hom; almal wat
eiewys is, sien Hy nie aan nie.

<span id="an_38:1">38:1</span> Daarna het die HERE Job uit 'n storm
geantwoord en gesê:

<span id="an_38:2">38:2</span> Wie maak die raadsbesluit daar tot
duisternis met woorde sonder kennis?

<span id="an_38:3">38:3</span> Gord dan soos 'n man jou heupe--dan sal
Ek jou ondervra, en onderrig jy My.

<span id="an_38:4">38:4</span> Waar was jy toe Ek die aarde gegrond het?
Gee te kenne as jy insig het.

<span id="an_38:5">38:5</span> Wie het sy afmetinge bepaal? --jy weet
dit mos! Of wie het daaroor die meetsnoer gespan?

<span id="an_38:6">38:6</span> Waar is sy fondamentklippe op ingesink?
Of wie het sy hoeksteen gelê?

<span id="an_38:7">38:7</span> Toe die môresterre saam gejubel en al die
seuns van God gejuig het?

<span id="an_38:8">38:8</span> En wie het die see met deure afgesluit
toe dit uitgebreek, uit die moederskoot voortgekom het?

<span id="an_38:9">38:9</span> Toe Ek die wolk tot sy kleding gemaak het
en die donkerheid tot sy windsel.

<span id="an_38:10">38:10</span> Toe Ek my grens daarvoor uitgebreek en
grendel en deure gemaak het;

<span id="an_38:11">38:11</span> en gesê het: Tot hiertoe mag jy kom en
nie verder nie; en hier word 'n grens gestel vir jou trotse golwe.

<span id="an_38:12">38:12</span> Het jy, solank as jy lewe, die môre
ontbied, die dageraad sy plek aangewys,

<span id="an_38:13">38:13</span> om die some van die aarde aan te gryp,
sodat die goddelose daarvan afgeskud word?

<span id="an_38:14">38:14</span> Dit neem nuwe vorme aan soos die klei
onder 'n seël; en die dinge kry gestalte soos 'n kleed.

<span id="an_38:15">38:15</span> En aan die goddelose word hulle lig
ontneem, en die hoë arm word verbreek.

<span id="an_38:16">38:16</span> Het jy gekom tot by die bronne van die
see? En het jy rondgewandel in die binneste diepte van die wêreldvloed?

<span id="an_38:17">38:17</span> Is die poorte van die dood vir jou
ontbloot? En het jy die poorte van die doodskaduwee gesien?

<span id="an_38:18">38:18</span> Omvat jou begrip die breedtes van die
aarde? Gee te kenne as jy dit alles weet.

<span id="an_38:19">38:19</span> Waar is tog die weg na die woning van
die lig? En die duisternis--waar is tog sy plek,

<span id="an_38:20">38:20</span> sodat jy dit kan bring, elkeen na sy
gebied en kan verstaan die paaie na hulle huis?

<span id="an_38:21">38:21</span> Jy weet dit seker wel, want jy is toe
gebore! En die getal van jou dae is groot!

<span id="an_38:22">38:22</span> Het jy gekom by die skatkamers van die
sneeu? En het jy die skatkamers van die hael gesien,

<span id="an_38:23">38:23</span> wat Ek opgespaar het vir die tyd van
benoudheid, vir die dag van stryd en oorlog?

<span id="an_38:24">38:24</span> Waar is tog die weg na die plek waar
die lig gedeel word, die oostewind hom uitsprei oor die aarde?

<span id="an_38:25">38:25</span> Wie het 'n kanaal gesplyt vir die
stortvloed en 'n pad vir die onweerstraal;

<span id="an_38:26">38:26</span> om te laat reën op 'n land waar geen
mens is nie, op 'n woestyn waar niemand woon nie;

<span id="an_38:27">38:27</span> om woestheid en verwoesting te versadig
en op die groeiplek jong gras te laat uitspruit?

<span id="an_38:28">38:28</span> Het die reën 'n vader? Of wie verwek
die doudruppels?

<span id="an_38:29">38:29</span> Uit wie se moederskoot kom die ys te
voorskyn? En die ryp van die hemel--wie baar dit?

<span id="an_38:30">38:30</span> Die waters word hard soos 'n klip, en
die oppervlakte van die watervloed sluit aanmekaar.

<span id="an_38:31">38:31</span> Kan jy die bande van die Sewe-ster
knoop? Of die toue van die Oríon losmaak?

<span id="an_38:32">38:32</span> Kan jy die Diereriem uitbring op sy
tyd? En die Beer met sy kleintjies lei?

<span id="an_38:33">38:33</span> Ken jy die wette van die hemel? Of kan
jy sy heerskappy oor die aarde bestel?

<span id="an_38:34">38:34</span> Kan jy jou stem na die wolke verhef,
sodat 'n oorvloed van water jou oordek?

<span id="an_38:35">38:35</span> Kan jy die bliksems uitstuur, sodat
hulle heengaan en vir jou sê: Hier is ons!

<span id="an_38:36">38:36</span> Wie het wysheid neergelê in die wolke?
Of wie het verstand gegee aan die wolkgevaarte?

<span id="an_38:37">38:37</span> Wie kan die wolke met wysheid tel? En
die watersakke van die hemel--wie giet hulle leeg

<span id="an_38:38">38:38</span> wanneer die stof saamvloei tot 'n stuk
gietwerk en die kluite aanmekaar klewe?

<span id="an_39:1">39:1</span> Kan jy prooi jag vir die leeuin? Of die
honger van die jong leeus stil maak

<span id="an_39:2">39:2</span> as hulle neerbuig in die lêplekke, klaar
sit in die skuilplek om te loer?

<span id="an_39:3">39:3</span> Wie berei vir die kraai sy spys as sy
kleintjies roep tot God, ronddwaal by gebrek aan voedsel?

<span id="an_39:4">39:4</span> Weet jy die tyd as die steenbokke lam?
Neem jy dit waar as die takbokooie voortbring?

<span id="an_39:5">39:5</span> Tel jy die maande wat hulle dragtig is?
En weet jy die tyd dat hulle lam?

<span id="an_39:6">39:6</span> Hulle buig hul krom, bring hulle
kleintjies voort--weg is hulle weë!

<span id="an_39:7">39:7</span> Hulle kleintjies word sterk, word groot
in die veld, loop weg en kom na hulle nie terug nie.

<span id="an_39:8">39:8</span> Wie het die wilde-esel so vry laat loop?
En wie het die bande van die woestyn-esel losgemaak?

<span id="an_39:9">39:9</span> Vir hom het Ek die wildernis sy huis
gemaak en die brak land sy woonplek.

<span id="an_39:10">39:10</span> Hy lag oor die gewoel van die stad; die
geskreeu van die drywer hoor hy nie.

<span id="an_39:11">39:11</span> Die omgewing van die berge is sy
weiveld; en al wat groen is, soek hy uit.

<span id="an_39:12">39:12</span> Sal die buffel gewillig wees om jou te
dien? Of sal hy vernag by jou krip?

<span id="an_39:13">39:13</span> Kan jy die buffel aan die ploegvoor
bind met sy trektou? Of sal hy die laagtes agter jou eg?

<span id="an_39:14">39:14</span> Sal jy op hom vertrou, omdat sy krag
groot is? En aan hom jou arbeid oorlaat?

<span id="an_39:15">39:15</span> Kan jy op hom reken, dat hy jou
gesaaide sal inbring en bymekaarmaak op jou dorsvloer?

<span id="an_39:16">39:16</span> Die vlerk van die volstruis klap
vrolik. Is dit 'n sagaardige vleuel en veer?

<span id="an_39:17">39:17</span> Want sy laat haar eiers op die grond lê
en hou hulle warm op die grond;

<span id="an_39:18">39:18</span> en vergeet dat 'n voet dit kan stukkend
druk en die wilde diere van die veld dit kan vertrap.

<span id="an_39:19">39:19</span> Hard behandel sy haar kleintjies asof
dit nie hare is nie; is haar moeite tevergeefs--sy is nie bekommerd nie.

<span id="an_39:20">39:20</span> Want God het haar die wysheid ontsê en
haar geen deel gegee aan die verstand nie.

<span id="an_39:21">39:21</span> Wanneer sy haarself in die hoogte klap,
lag sy oor die perd en sy ruiter.

<span id="an_39:22">39:22</span> Gee jy aan die perd sterkte? Beklee jy
sy nek met maanhare?

<span id="an_39:23">39:23</span> Laat jy hom spring soos die sprinkaan?
Sy trotse gesnuif is 'n verskrikking.

<span id="an_39:24">39:24</span> Hy grawe in die laagte en is vrolik in
sy krag; hy trek uit, die stryd tegemoet.

<span id="an_39:25">39:25</span> Hy lag oor die vrees en word nie
verskrik nie en draai nie om vir die swaard nie.

<span id="an_39:26">39:26</span> Op hom rammel die pylkoker, die
flikkerende spies en lans.

<span id="an_39:27">39:27</span> Onstuimig en wild verslind hy die grond
en staan nie stil as die basuin klink nie.

<span id="an_39:28">39:28</span> By elke basuinstoot sê hy: Heag! En van
ver ruik hy die oorlog, die donderroep van die leërowerstes en die
oorlogsgeskreeu.

<span id="an_39:29">39:29</span> Sweef die valk opwaarts deur jou
verstand en sprei sy vlerke uit na die suide toe?

<span id="an_39:30">39:30</span> Of vlieg die adelaar hoog op jou bevel
en bou hy hoog sy nes?

<span id="an_39:31">39:31</span> Op die rots woon hy en vernag hy, op
die rotspunt en bergvesting.

<span id="an_39:32">39:32</span> Daarvandaan loer hy op voedsel, sy oë
kyk in die verte.

<span id="an_39:33">39:33</span> Ook slurp sy kleintjies bloed, en waar
gesneuweldes lê, daar is hy.

<span id="an_39:34">39:34</span> En die HERE het Job geantwoord en gesê:

<span id="an_39:35">39:35</span> Wil die berisper met die Almagtige
twis? Laat hy wat God teregwys, hierop antwoord!

<span id="an_39:36">39:36</span> Toe het Job die HERE geantwoord en
gesê:

<span id="an_39:37">39:37</span> Kyk, ek is te gering. Wat kan ek U
antwoord? Ek lê my hand op my mond.

<span id="an_39:38">39:38</span> Een maal het ek gespreek, maar sal nie
meer antwoord nie; ja, twee maal, maar ek sal nie voortgaan nie.

<span id="an_40:1">40:1</span> En die HERE het Job uit 'n storm
geantwoord en gesê:

<span id="an_40:2">40:2</span> Gord tog jou heupe soos 'n man; Ek sal
jou ondervra en onderrig jy My.

<span id="an_40:3">40:3</span> Wil jy werklik my reg verbreek, My
veroordeel, dat jy gelyk kan hê?

<span id="an_40:4">40:4</span> Het jy dan 'n arm soos God? En kan jy
donder met die stem soos Hy?

<span id="an_40:5">40:5</span> Versier jou tog met heerlikheid en
hoogheid, en beklee jou met majesteit en glorie!

<span id="an_40:6">40:6</span> Giet jou toorn in strome uit; en kyk na
alles wat hoog is, en verneder dit.

<span id="an_40:7">40:7</span> Kyk na alles wat hoog is, onderwerp dit;
en werp die goddelose neer daar waar hulle staan.

<span id="an_40:8">40:8</span> Begrawe hulle almal saam in die stof;
sluit hulle aangesigte in 'n verborge plek weg.

<span id="an_40:9">40:9</span> Dan sal ook Ek jou loof, omdat jou
regterhand jou die oorwinning gee.

<span id="an_40:10">40:10</span> Kyk, daar is die seekoei wat Ek gemaak
het saam met jou. Gras eet hy soos 'n bees.

<span id="an_40:11">40:11</span> Kyk tog, sy krag is in sy kruis, en sy
sterkte in die spiere van sy buik.

<span id="an_40:12">40:12</span> Hy hou sy stert reguit soos 'n seder;
die senings van sy dye is inmekaar gevleg.

<span id="an_40:13">40:13</span> Sy gebeente is pype van koper, sy bene
soos stawe van yster.

<span id="an_40:14">40:14</span> Hy is die eersteling van die weë van
God; Hy wat hom gemaak het, het hom sy swaard verskaf.

<span id="an_40:15">40:15</span> Want die berge lewer vir hom voer, en
al die wilde diere van die veld speel daar.

<span id="an_40:16">40:16</span> Onder lotusbome lê hy, in 'n skuilplek
van riete en moeras.

<span id="an_40:17">40:17</span> Lotusbome oordek hom as sy skaduwee,
die rivierwilgers omring hom.

<span id="an_40:18">40:18</span> As die rivier swel--hy word nie
verskrik nie; hy voel gerus, ook al bruis 'n Jordaan teen sy mond.

<span id="an_40:19">40:19</span> Sal 'n mens hom gryp terwyl hy jou
aankyk, met vangtoue sy neus deurboor?

<span id="an_40:20">40:20</span> Kan jy die krokodil met 'n hoek
uittrek? En met 'n tou sy tong afdruk?

<span id="an_40:21">40:21</span> Kan jy 'n tou van biesies in sy neus
sit? En sy kakebeen met 'n haak deurboor?

<span id="an_40:22">40:22</span> Sal hy jou baie smeek? Of met jou
spreek in sagte woorde?

<span id="an_40:23">40:23</span> Sal hy 'n verbond met jou sluit, dat jy
hom vir altyd as slaaf aanneem?

<span id="an_40:24">40:24</span> Sal jy met hom soos met 'n voëltjie
speel? En hom vasbind vir jou meisiekinders?

<span id="an_40:25">40:25</span> Sal die viskopers met hom handel drywe,
hom verdeel onder die koopmans?

<span id="an_40:26">40:26</span> Kan jy sy vel vol skerp ysters steek,
en met 'n vissersharpoen sy kop?

<span id="an_40:27">40:27</span> Sit jou hand op hom; dink aan die
geveg; jy sal dit nie weer doen nie.

<span id="an_40:28">40:28</span> Kyk, elke hoop kom bedroë uit: sal 'n
mens nie reeds by die sien van hom neerslaan nie?

<span id="an_41:1">41:1</span> Niemand is so vermetel, dat hy hom durf
terg nie; wie is hy dan wat voor My sou standhou?

<span id="an_41:2">41:2</span> Wie het eerste aan My gegee, dat Ek hom
moet vergelde? Wat onder die ganse hemel is, is myne.

<span id="an_41:3">41:3</span> Ek wil nie swyg oor sy lede en hoe dit
staan met sy kragsvolheid en die skoonheid van sy uitrusting nie.

<span id="an_41:4">41:4</span> Wie het die boonste van sy pantser
opgelig? In sy dubbele gebit--wie kan daarin deurdring?

<span id="an_41:5">41:5</span> Die deure van sy gesig--wie het dit
geopen? Rondom sy tande is verskrikking.

<span id="an_41:6">41:6</span> 'n Voorwerp van trots is die groewe van
die skilde, verseël met 'n vaste seël.

<span id="an_41:7">41:7</span> Die een is so naby die ander, dat die
wind daar nie tussenin kan kom nie.

<span id="an_41:8">41:8</span> Hulle kleef aanmekaar, hou aanmekaar vas,
onafskeibaar.

<span id="an_41:9">41:9</span> Sy genies laat lig skitter, en sy oë is
soos die ooglede van die dageraad.

<span id="an_41:10">41:10</span> Uit sy mond kom fakkels, spat vuurvonke
uit.

<span id="an_41:11">41:11</span> Uit sy neusgate kom rook, soos uit 'n
kokende pot met biesiesvuur daarby.

<span id="an_41:12">41:12</span> Sy asem laat kole ontvlam, en 'n vlam
gaan uit sy mond.

<span id="an_41:13">41:13</span> In sy nek woon sterkte, en voor hom uit
spring ontsteltenis.

<span id="an_41:14">41:14</span> Die klompe van sy vleis is vas
aanmekaar, aan hom vasgegiet, onbeweeglik.

<span id="an_41:15">41:15</span> Sy hart is hard soos 'n klip, ja, hard
soos die onderste meulsteen.

<span id="an_41:16">41:16</span> As hy hom oplig, word die magtiges
bang; van verbystering raak hulle buite hulself.

<span id="an_41:17">41:17</span> Raak iemand hom met die swaard--dit hou
nie stand nie; geen spies, lans of assegaai nie.

<span id="an_41:18">41:18</span> Yster is vir hom soos strooi; koper
soos hout wat vergaan het.

<span id="an_41:19">41:19</span> Die pyl laat hom nie vlug nie;
slingerstene word vir hom soos stoppels.

<span id="an_41:20">41:20</span> Knopkieries is vir hom soos stoppels,
en hy lag oor die gesuis van die lans.

<span id="an_41:21">41:21</span> Onderaan hom is spits skerwe: hy sprei
'n ware dorsslee uit op die modder.

<span id="an_41:22">41:22</span> Hy laat die diepte kook soos 'n pot;
die waterplas maak by soos 'n kokende salfpot.

<span id="an_41:23">41:23</span> Agter hom verlig hy die pad: 'n mens
sou die watervloed aansien vir grys hare.

<span id="an_41:24">41:24</span> Sy gelyke is daar op die aarde nie, die
skepsel sonder vrees.

<span id="an_41:25">41:25</span> Hy kyk alles aan wat hoog is; hy is
koning oor al die trotse roofdiere.

<span id="an_42:1">42:1</span> Toe het Job die HERE geantwoord en gesê:

<span id="an_42:2">42:2</span> Ek weet dat U alles kan doen en geen plan
vir U onuitvoerbaar is nie.

<span id="an_42:3">42:3</span> Wie verberg die raadsbesluit daar sonder
kennis? So het ek dan gespreek sonder om te verstaan, dinge te
wonderbaar vir my, wat ek nie begryp nie.

<span id="an_42:4">42:4</span> Hoor tog, en ék sal spreek; ek sal U
ondervra en onderrig U my!

<span id="an_42:5">42:5</span> Volgens hoorsê het ek van U gehoor; maar
nou het my oog U gesien.

<span id="an_42:6">42:6</span> Daarom herroep ek en het berou in stof en
as.

<span id="an_42:7">42:7</span> En nadat die HERE Job toegespreek het met
hierdie woorde, sê die HERE aan Élifas, die Temaniet: My toorn het
ontvlam teen jou en jou twee vriende; want julle het nie reg van My
gespreek soos my kneg Job nie.

<span id="an_42:8">42:8</span> Neem dan nou vir julle sewe bulle en sewe
ramme, en gaan na my kneg Job en bring 'n brandoffer vir julle, en laat
my kneg Job vir julle bid; want hom alleen sal Ek in guns aanneem, sodat
Ek aan julle nie die dwaasheid laat vergelde nie; want julle het nie reg
van My gespreek soos my kneg Job nie.

<span id="an_42:9">42:9</span> Toe het Élifas, die Temaniet, en Bildad,
die Suhiet, en Sofar, die Naämatiet, heengegaan en gedoen soos die HERE
aan hulle gesê het; en die HERE het Job in guns aangeneem.

<span id="an_42:10">42:10</span> En die HERE het die lot van Job
verander toe hy vir sy vriende gebid het; en die HERE het Job se
besittings vermeerder tot dubbel soveel as voorheen.

<span id="an_42:11">42:11</span> Ook het al sy broers en al sy susters
en al sy bekendes van vroeër na hom gekom en met hom saam brood geëet in
sy huis; en hulle het met hom medelyde gehad en hom vertroos oor al die
onheil wat die HERE oor hom gebring het. En hulle het hom elkeen 'n
geldstuk gegee en elkeen 'n goue ring.

<span id="an_42:12">42:12</span> En die HERE het die einde van Job meer
geseën as sy begin; en hy het veertien duisend stuks kleinvee en ses
duisend kamele en duisend paar beeste en duisend eselinne gehad.

<span id="an_42:13">42:13</span> Daarby het hy sewe seuns en drie
dogters gehad.

<span id="an_42:14">42:14</span> En hy het die eerste genoem Jemíma en
die tweede Kesía en die derde Kerenhappug.

<span id="an_42:15">42:15</span> En in die hele land is geen vroue
gevind so mooi soos die dogters van Job nie; en hulle vader het hulle 'n
erfdeel gegee onder hulle broers.

<span id="an_42:16">42:16</span> En Job het daarna honderd en veertig
jaar lank gelewe; en hy het sy kinders en kindskinders gesien, vier
geslagte.

<span id="an_42:17">42:17</span> En Job het gesterwe, oud en afgeleef.

------------------------------------------------------------------------

[Next: Psalms](psa)
