[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](col)  [Next](th2) 

------------------------------------------------------------------------

### Afrikaans Bible: 1 Thessalonians

<span id="an_1:1">1:1</span> Paulus en Silvánus en Timótheüs aan die
gemeente van die Thessalonicense wat in God die Vader en die Here Jesus
Christus is: Genade vir julle en vrede van God onse Vader en die Here
Jesus Christus!

<span id="an_1:2">1:2</span> Ons dank God altyd oor julle almal as ons
aan julle dink in ons gebede

<span id="an_1:3">1:3</span> en onophoudelik in gedagte hou die werk van
julle geloof en die arbeid van julle liefde en die lydsaamheid van julle
hoop op onse Here Jesus Christus, voor onse God en Vader,

<span id="an_1:4">1:4</span> omdat ons weet van julle verkiesing,
broeders wat deur God bemin word.

<span id="an_1:5">1:5</span> Want ons evangelie het tot julle nie gekom
in woord alleen nie, maar ook in krag en in die Heilige Gees en in volle
versekerdheid, soos julle weet hoedanig ons onder julle om julle ontwil
gewees het.

<span id="an_1:6">1:6</span> En julle het navolgers van ons geword en
van die Here deurdat julle die woord in baie verdrukking ontvang het met
die blydskap van die Heilige Gees,

<span id="an_1:7">1:7</span> sodat julle voorbeelde geword het vir al
die gelowiges in Macedónië en Acháje.

<span id="an_1:8">1:8</span> Want van julle uit het die woord van die
Here weerklink nie alleen in Macedónië en Acháje nie, maar ook op elke
plek het julle geloof in God uitgegaan, sodat ons nie nodig het om daar
iets van te sê nie.

<span id="an_1:9">1:9</span> Want hulle vertel self aangaande ons watter
ingang ons by julle gehad het en hoe julle jul van die afgode bekeer het
tot God, om die lewende en waaragtige God te dien

<span id="an_1:10">1:10</span> en sy Seun uit die hemele te verwag, wat
Hy uit die dode opgewek het, Jesus wat ons van die toekomstige toorn
verlos.

<span id="an_2:1">2:1</span> Julle weet tog self, broeders, dat ons
ingang by julle nie tevergeefs was nie;

<span id="an_2:2">2:2</span> maar alhoewel ons vantevore, soos julle
weet, in Filíppi gely het en mishandel is, het ons in onse God
vrymoedigheid gehad om aan julle die evangelie van God te verkondig
onder veel stryd.

<span id="an_2:3">2:3</span> Want ons vermaning was nie uit dwaling of
uit onsuiwerheid of uit bedrog nie;

<span id="an_2:4">2:4</span> maar soos ons deur God waardig geag is dat
die evangelie aan ons toevertrou sou word, so spreek ons, nie om mense
te behaag nie, maar God wat ons harte beproef.

<span id="an_2:5">2:5</span> Want ons het, soos julle weet, ons nooit
met vleitaal opgehou of met bedekte hebsug nie. God is getuie.

<span id="an_2:6">2:6</span> Ook het ons nie eer van mense, òf van julle
òf van ander gesoek nie, al kon ons as apostels van Christus met gesag
optree.

<span id="an_2:7">2:7</span> Maar ons was vriendelik onder julle soos 'n
pleegmoeder haar kinders koester.

<span id="an_2:8">2:8</span> Terwyl ons so na julle verlang het, was dit
ons aangenaam om aan julle nie alleen die evangelie van God mee te deel
nie, maar ook ons eie lewe, omdat julle vir ons dierbaar geword het.

<span id="an_2:9">2:9</span> Julle onthou tog, broeders, ons arbeid en
inspanning; want terwyl ons nag en dag gewerk het om niemand van julle
te beswaar nie, het ons die evangelie van God aan julle verkondig.

<span id="an_2:10">2:10</span> Julle is getuies, en God, hoe heilig en
regverdig en onberispelik ons ons gedra het teenoor julle wat glo,

<span id="an_2:11">2:11</span> hoe ons, soos julle weet, net soos 'n
vader sy kinders, elkeen van julle vermaan en bemoedig het

<span id="an_2:12">2:12</span> en betuig het dat julle waardiglik moet
wandel voor God wat julle tot sy koninkryk en heerlikheid roep.

<span id="an_2:13">2:13</span> Daarom dank ons God ook sonder ophou dat,
toe julle die woord van God ontvang het wat deur ons verkondig is, julle
dit aangeneem het nie as die woord van mense nie, maar, soos dit waarlik
is, as die woord van God wat ook werk in julle wat glo.

<span id="an_2:14">2:14</span> Want julle, broeders, het navolgers
geword van die gemeentes van God wat in Christus Jesus is in Judéa,
omdat julle ook dieselfde dinge gely het van julle eie stamgenote net
soos hulle van die Jode,

<span id="an_2:15">2:15</span> wat ook die Here Jesus en hulle eie
profete gedood en ons vervolg het en God nie behaag nie en teen alle
mense gekant is,

<span id="an_2:16">2:16</span> deurdat hulle ons verhinder om tot die
heidene te spreek dat hulle gered kan word, sodat hulle die maat van
hulle sondes gedurig vol kan maak. Maar die toorn het oor hulle gekom
tot die einde toe.

<span id="an_2:17">2:17</span> Maar nadat ons, broeders, 'n kort tydjie
van julle geskeie was--in persoon, nie met die hart nie--het ons met
groot verlange ons des te meer beywer om julle aangesig te sien.

<span id="an_2:18">2:18</span> Daarom wou ons na julle toe kom, ek
Paulus, meer as een maal; maar die Satan het ons verhinder.

<span id="an_2:19">2:19</span> Want wie anders as julle is ons hoop of
blydskap of kroon van roem in die teenwoordigheid van onse Here Jesus
Christus by sy wederkoms?

<span id="an_2:20">2:20</span> Want julle is ons eer en blydskap.

<span id="an_3:1">3:1</span> Daarom, toe ons dit nie langer kon uithou
nie, het ons besluit om in Athéne alleen agter te bly;

<span id="an_3:2">3:2</span> en ons het Timótheüs, ons broeder en
dienaar van God en ons medewerker in die evangelie van Christus, gestuur
om julle te versterk en julle te bemoedig in julle geloof,

<span id="an_3:3">3:3</span> sodat niemand verontrus mag word onder
hierdie verdrukkinge nie; want julle weet self dat ons hiervoor bestemd
is.

<span id="an_3:4">3:4</span> Want ook toe ons by julle was, het ons
julle vooruit gesê dat ons verdruk sou word, soos dit ook gebeur het en
soos julle weet.

<span id="an_3:5">3:5</span> Daarom, toe ek dit nie langer kon uithou
nie, het ek ook gestuur om julle geloof te wete te kom, of die versoeker
julle nie miskien versoek het en ons arbeid tevergeefs sou wees nie.

<span id="an_3:6">3:6</span> Maar nou dat Timótheüs net van julle af by
ons aangekom het en ons die goeie tyding van julle geloof en liefde
gebring het, en dat julle altyd 'n goeie herinnering aan ons behou en
verlang om ons te sien, net soos ons ook vir julle--

<span id="an_3:7">3:7</span> daarom, broeders, is ons in al ons
verdrukking en nood vertroos oor julle deur jul geloof.

<span id="an_3:8">3:8</span> Want nou leef ons, as julle vasstaan in die
Here.

<span id="an_3:9">3:9</span> Want watter dank kan ons God vergelde oor
julle vir al die blydskap waarmee ons om julle ontwil ons verbly voor
onse God,

<span id="an_3:10">3:10</span> terwyl ons nag en dag baie ernstig bid om
julle aangesig te sien en te voltooi wat aan julle geloof ontbreek?

<span id="an_3:11">3:11</span> Maar mag onse God en Vader self en onse
Here Jesus Christus ons weg na julle toe rig;

<span id="an_3:12">3:12</span> en mag die Here julle ryk en oorvloedig
maak in liefde vir mekaar en vir almal, soos ons ook teenoor julle is,

<span id="an_3:13">3:13</span> sodat Hy julle harte kan versterk om
onberispelik te wees in heiligheid voor onse God en Vader by die
wederkoms van onse Here Jesus Christus met al sy heiliges.

<span id="an_4:1">4:1</span> Verder dan, broeders, vra en vermaan ons
julle in die Here Jesus dat julle, soos julle van ons geleer het hoe
julle moet wandel en God behaag, nog oorvloediger mag wees.

<span id="an_4:2">4:2</span> Want julle weet watter bevele ons julle
deur die Here Jesus gegee het.

<span id="an_4:3">4:3</span> Want dit is die wil van God: julle
heiligmaking; dat julle jul moet onthou van die hoerery;

<span id="an_4:4">4:4</span> dat elkeen van julle moet weet om sy eie
vrou te verkry in heiligheid en eer,

<span id="an_4:5">4:5</span> nie in hartstogtelike begeerlikheid soos
die heidene wat God nie ken nie;

<span id="an_4:6">4:6</span> dat niemand sy broeder in hierdie saak moet
bedrieg en benadeel nie, omdat die Here 'n wreker is oor al hierdie
dinge, soos ons aan julle ook vantevore gesê en betuig het.

<span id="an_4:7">4:7</span> Want God het ons nie tot onreinheid geroep
nie, maar tot heiligmaking.

<span id="an_4:8">4:8</span> Daarom, hy wat dit verwerp, verwerp nie 'n
mens nie, maar God wat ook sy Heilige Gees aan ons gegee het.

<span id="an_4:9">4:9</span> Oor die broederliefde het julle nie nodig
dat ons julle skrywe nie, want julle is self deur God geleer om mekaar
lief te hê;

<span id="an_4:10">4:10</span> en julle doen dit ook aan al die broeders
in die hele Macedónië; maar ons vermaan julle, broeders, om oorvloediger
te wees

<span id="an_4:11">4:11</span> en julle eer daarin te stel om rustig te
lewe en julle eie sake te behartig en met julle eie hande te werk, soos
ons julle beveel het,

<span id="an_4:12">4:12</span> sodat julle welvoeglik kan wandel teenoor
die wat buite is, en aan niks behoefte mag hê nie.

<span id="an_4:13">4:13</span> Maar, broeders, ek wil nie hê dat julle
onkundig moet wees met betrekking tot die ontslapenes nie, sodat julle
nie treur soos die ander wat geen hoop het nie.

<span id="an_4:14">4:14</span> Want as ons glo dat Jesus gesterwe en
opgestaan het, dan sal God ook so die wat in Jesus ontslaap het, saam
met Hom bring.

<span id="an_4:15">4:15</span> Want dit sê ons vir julle deur die woord
van die Here, dat ons wat in die lewe oorbly tot by die wederkoms van
die Here, die ontslapenes hoegenaamd nie sal vóór wees nie.

<span id="an_4:16">4:16</span> Want die Here self sal van die hemel
neerdaal met 'n geroep, met die stem van 'n aartsengel en met geklank
van die basuin van God; en die wat in Christus gesterf het, sal eerste
opstaan.

<span id="an_4:17">4:17</span> Daarna sal ons wat in die lewe oorbly,
saam met hulle in wolke weggevoer word die Here tegemoet in die lug; en
so sal ons altyd by die Here wees.

<span id="an_4:18">4:18</span> Bemoedig mekaar dan met hierdie woorde.

<span id="an_5:1">5:1</span> Maar oor die tye en geleenthede, broeders,
het julle nie nodig dat aan julle geskryf word nie;

<span id="an_5:2">5:2</span> want julle weet self baie goed dat die dag
van die Here kom net soos 'n dief in die nag.

<span id="an_5:3">5:3</span> Want wanneer hulle sê: Vrede en
veiligheid--dan oorval 'n skielike verderf hulle soos die barensnood 'n
swanger vrou, en hulle sal sekerlik nie ontvlug nie.

<span id="an_5:4">5:4</span> Maar julle, broeders, is nie in duisternis,
dat die dag julle soos 'n dief sou oorval nie.

<span id="an_5:5">5:5</span> Julle is almal kinders van die lig en
kinders van die dag; ons is nie van die nag of die duisternis nie.

<span id="an_5:6">5:6</span> Laat ons dan nie slaap soos die ander nie,
maar laat ons waak en nugter wees.

<span id="an_5:7">5:7</span> Want die wat slaap, slaap in die nag; en
die wat dronk word, is in die nag dronk.

<span id="an_5:8">5:8</span> Maar laat ons wat van die dag is, nugter
wees, met die borswapen van geloof en liefde aan, en as helm die hoop op
die saligheid.

<span id="an_5:9">5:9</span> Want God het ons nie bestem tot toorn nie,
maar om die saligheid te verkry deur onse Here Jesus Christus

<span id="an_5:10">5:10</span> wat vir ons gesterf het, sodat ons, of
ons waak en of ons slaap, saam met Hom kan lewe.

<span id="an_5:11">5:11</span> Daarom, bemoedig mekaar en bou die een
die ander op, soos julle ook doen.

<span id="an_5:12">5:12</span> Maar ons vra julle, broeders, erken die
wat onder julle arbei en julle voorgangers in die Here is en julle
vermaan;

<span id="an_5:13">5:13</span> en bewys hulle in liefde die hoogste
agting ter wille van hulle werk. Hou vrede onder mekaar.

<span id="an_5:14">5:14</span> En ons versoek julle, broeders, vermaan
die onordelikes, bemoedig die kleinmoediges, ondersteun die swakkes,
wees lankmoedig teenoor almal.

<span id="an_5:15">5:15</span> Sorg dat niemand 'n ander kwaad vir kwaad
vergeld nie; maar jaag altyd ná wat goed is, teenoor mekaar sowel as
teenoor almal.

<span id="an_5:16">5:16</span> Wees altyddeur bly.

<span id="an_5:17">5:17</span> Bid sonder ophou.

<span id="an_5:18">5:18</span> Wees in alles dankbaar, want dit is die
wil van God in Christus Jesus oor julle.

<span id="an_5:19">5:19</span> Blus die Gees nie uit nie.

<span id="an_5:20">5:20</span> Verag die profesieë nie.

<span id="an_5:21">5:21</span> Beproef alle dinge; behou die goeie.

<span id="an_5:22">5:22</span> Onthou julle van elke vorm van kwaad.

<span id="an_5:23">5:23</span> En mag Hy, die God van die vrede, julle
volkome heilig maak, en mag julle gees en siel en liggaam geheel en al
onberispelik bewaar word by die wederkoms van onse Here Jesus Christus!

<span id="an_5:24">5:24</span> Hy wat julle roep, is getrou; Hy sal dit
ook doen.

<span id="an_5:25">5:25</span> Broeders, bid vir ons.

<span id="an_5:26">5:26</span> Groet die broeders almal met 'n heilige
kus.

<span id="an_5:27">5:27</span> Ek besweer julle by die Here dat hierdie
brief aan al die heilige broeders voorgelees word.

<span id="an_5:28">5:28</span> Die genade van onse Here Jesus Christus
sy met julle! Amen.

------------------------------------------------------------------------

[Next: 2 Thessalonians](th2)
