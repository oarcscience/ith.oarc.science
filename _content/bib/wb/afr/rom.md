[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](act)  [Next](co1) 

------------------------------------------------------------------------

### Afrikaans Bible: Romans

<span id="an_1:1">1:1</span> Paulus, 'n dienskneg van Jesus Christus, 'n
geroepe apostel, afgesonder tot die evangelie van God--

<span id="an_1:2">1:2</span> wat Hy tevore beloof het deur sy profete in
die heilige Skrifte,

<span id="an_1:3">1:3</span> aangaande sy Seun wat gebore is na die
vlees uit die geslag van Dawid

<span id="an_1:4">1:4</span> en na die Gees van heiligheid met krag
verklaar is as die Seun van God deur die opstanding uit die dode, Jesus
Christus, onse Here,

<span id="an_1:5">1:5</span> deur wie ons genade en die apostelskap
ontvang het om geloofsgehoorsaamheid te verkry onder al die heidene ter
wille van sy Naam,

<span id="an_1:6">1:6</span> onder wie julle ook is, geroepenes van
Jesus Christus

<span id="an_1:7">1:7</span> aan al die geliefdes van God, geroepe
heiliges wat in Rome is: Genade vir julle en vrede van God onse Vader en
die Here Jesus Christus!

<span id="an_1:8">1:8</span> In die eerste plek dank ek my God deur
Jesus Christus oor julle almal dat julle geloof verkondig word in die
hele wêreld.

<span id="an_1:9">1:9</span> Want God wat ek in my gees dien in die
evangelie van sy Seun, is my getuie hoe ek onophoudelik aan julle dink

<span id="an_1:10">1:10</span> en altyd in my gebede smeek of ek tog nou
eindelik 'n goeie geleentheid sal vind deur die wil van God om na julle
te kom;

<span id="an_1:11">1:11</span> want ek verlang om julle te sien, om
julle een of ander geestelike genadegawe mee te deel, sodat julle
versterk kan word;

<span id="an_1:12">1:12</span> dit is, dat ek saam bemoedig kan word
onder julle deur die gemeenskaplike geloof, van julle sowel as van my.

<span id="an_1:13">1:13</span> Maar, broeders, ek wil julle nie daarvan
onkundig laat dat ek my dikwels voorgeneem het om na julle te kom nie en
ek is tot nog toe verhinder sodat ek ook onder julle een of ander vrug
kan insamel net soos onder die ander heidene.

<span id="an_1:14">1:14</span> Teenoor Grieke sowel as nie Grieke,
teenoor wyse sowel as onverstandige mense is ek 'n skuldenaar.

<span id="an_1:15">1:15</span> Vandaar die verlange van my kant om ook
aan julle wat in Rome is, die evangelie te verkondig.

<span id="an_1:16">1:16</span> Want ek skaam my nie oor die evangelie
van Christus nie, want dit is 'n krag van God tot redding vir elkeen wat
glo, eerste vir die Jood en ook vir die Griek.

<span id="an_1:17">1:17</span> Want die geregtigheid van God word daarin
geopenbaar uit geloof tot geloof, soos geskrywe is: Maar die regverdige
sal uit die geloof lewe.

<span id="an_1:18">1:18</span> Want die toorn van God word van die hemel
af geopenbaar oor al die goddeloosheid en ongeregtigheid van die mense
wat in ongeregtigheid die waarheid onderdruk,

<span id="an_1:19">1:19</span> omdat wat van God geken kan word, in
hulle openbaar is, want God het dit aan hulle geopenbaar.

<span id="an_1:20">1:20</span> Want sy onsigbare dinge kan van die
skepping van die wêreld af in sy werke verstaan en duidelik gesien word,
naamlik sy ewige krag en goddelikheid, sodat hulle geen verontskuldiging
het nie;

<span id="an_1:21">1:21</span> omdat hulle, alhoewel hulle God geken
het, Hom nie as God verheerlik of gedank het nie; maar hulle het dwaas
geword in hul oorlegginge, en hul onverstandige hart is verduister.

<span id="an_1:22">1:22</span> Terwyl hulle voorgee dat hulle wys is,
het hulle dwaas geword

<span id="an_1:23">1:23</span> en die heerlikheid van die onverganklike
God verander in die gelykvormigheid van die beeld van 'n verganklike
mens en van voëls en viervoetige en kruipende diere.

<span id="an_1:24">1:24</span> Daarom het God hulle ook in die
begeerlikhede van hulle harte oorgegee aan onreinheid, om hulle liggame
onder mekaar te onteer

<span id="an_1:25">1:25</span> hulle wat die waarheid van God verruil
het vir die leuen en die skepsel vereer en gedien het bo die Skepper wat
geprys moet word tot in ewigheid. Amen.

<span id="an_1:26">1:26</span> Daarom het God hulle oorgegee aan
skandelike hartstogte, want hulle vroue het die natuurlike verkeer
verander in dié wat teen die natuur is;

<span id="an_1:27">1:27</span> en net so het ook die manne die
natuurlike verkeer met die vrou laat vaar en in hulle wellus teenoor
mekaar ontbrand: manne het met manne skandelikheid bedrywe en in
hulleself die noodwendige vergelding van hulle dwaling ontvang.

<span id="an_1:28">1:28</span> En omdat hulle dit nie die moeite werd
geag het om God in erkentenis te hou nie, het God hulle oorgegee aan 'n
slegte gesindheid, om te doen wat nie betaam nie:

<span id="an_1:29">1:29</span> hulle is vervul met allerhande
ongeregtigheid, hoerery, boosheid, hebsug, ondeug; vol nydigheid, moord,
twis, bedrog, kwaadaardigheid;

<span id="an_1:30">1:30</span> nuusdraers, kwaadsprekers, haters van
God, geweldenaars, trotsaards, grootpraters, uitvinders van slegte
dinge, ongehoorsaam aan die ouers;

<span id="an_1:31">1:31</span> onverstandig, ontrou, sonder natuurlike
liefde, onversoenlik, onbarmhartig,

<span id="an_1:32">1:32</span> mense wat al ken hulle die verordening
van God goed, dat die wat sulke dinge doen, die dood verdien dié dinge
nie alleen self doen nie, maar ook hulle goedkeuring skenk aan die wat
dit doen.

<span id="an_2:1">2:1</span> Daarom is jy, o mens wat oordeel, wie jy
ook mag wees, sonder verontskuldiging; want waarin jy 'n ander oordeel,
veroordeel jy jouself; want jy wat oordeel, doen dieselfde dinge.

<span id="an_2:2">2:2</span> En ons weet dat die oordeel van God na
waarheid is oor die wat sulke dinge doen.

<span id="an_2:3">2:3</span> En meen jy, o mens wat hulle oordeel wat
sulke dinge doen, en dit self doen, dat jy die oordeel van God sal
ontvlug?

<span id="an_2:4">2:4</span> Of verag jy die rykdom van sy
goedertierenheid en verdraagsaamheid en lankmoedigheid, omdat jy nie
besef dat die goedertierenheid van God jou tot bekering wil lei nie?

<span id="an_2:5">2:5</span> Maar ooreenkomstig jou verhardheid en
onbekeerlike hart vergader jy vir jou toorn as 'n skat in die dag van
die toorn en die openbaring van die regverdige oordeel van God

<span id="an_2:6">2:6</span> wat elkeen sal vergeld na sy werke:

<span id="an_2:7">2:7</span> aan die wat deur volharding in goeie werke
heerlikheid, eer en onverganklikheid soek die ewige lewe;

<span id="an_2:8">2:8</span> maar aan die wat eiesinnig en aan die
waarheid ongehoorsaam, maar aan die ongeregtigheid gehoorsaam is
grimmigheid en toorn;

<span id="an_2:9">2:9</span> verdrukking en benoudheid oor die siel van
elke mens wat kwaad doen, oor die Jood eerste en ook oor die Griek;

<span id="an_2:10">2:10</span> maar heerlikheid en eer en vrede vir
elkeen wat goed doen, vir die Jood eerste en ook vir die Griek.

<span id="an_2:11">2:11</span> Want daar is geen aanneming van die
persoon by God nie.

<span id="an_2:12">2:12</span> Want almal wat sonder wet gesondig het,
sal ook sonder wet verlore gaan; en almal wat onder die wet gesondig
het, sal deur die wet geoordeel word;

<span id="an_2:13">2:13</span> omdat nie die hoorders van die wet by God
regverdig is nie, maar die daders van die wet geregverdig sal word.

<span id="an_2:14">2:14</span> Want wanneer die heidene, wat geen wet
het nie, van nature die dinge van die wet doen, is hulle vir hulleself
'n wet, al het hulle geen wet nie;

<span id="an_2:15">2:15</span> omdat hulle toon dat die werk van die wet
in hulle harte geskrywe staan, terwyl hulle gewete saam getuienis gee en
die gedagtes mekaar onderling beskuldig of ook verontskuldig,

<span id="an_2:16">2:16</span> in die dag wanneer God die verborge dinge
van die mense deur Jesus Christus sal oordeel, volgens my evangelie.

<span id="an_2:17">2:17</span> Kyk, jy dra die naam van Jood en steun op
die wet en beroem jou op God,

<span id="an_2:18">2:18</span> en jy ken sy wil en onderskei die dinge
waar dit op aankom, omdat jy uit die wet onderrig word,

<span id="an_2:19">2:19</span> en jy is oortuig dat jy 'n leidsman is
van blindes, 'n lig vir die wat in duisternis is,

<span id="an_2:20">2:20</span> 'n opvoeder van onverstandiges, 'n
leermeester van onervarenes, omdat jy die beliggaming van die kennis en
die waarheid in die wet het

<span id="an_2:21">2:21</span> jy dan, wat 'n ander leer, leer jy
jouself nie? Jy wat preek dat 'n mens nie mag steel nie, steel jy?

<span id="an_2:22">2:22</span> Jy wat sê dat 'n mens nie owerspel mag
pleeg nie, pleeg jy owerspel? Jy wat 'n afsku van die afgode het, pleeg
jy tempelroof?

<span id="an_2:23">2:23</span> Jy wat jou op die wet beroem, onteer jy
God deur die oortreding van die wet?

<span id="an_2:24">2:24</span> Want, soos geskrywe is, die Naam van God
word om julle ontwil onder die heidene gelaster.

<span id="an_2:25">2:25</span> Want die besnydenis is wel nuttig as jy
die wet onderhou; maar as jy 'n oortreder van die wet is, het jou
besnydenis onbesnedenheid geword.

<span id="an_2:26">2:26</span> As die onbesnedene dan die verordeninge
van die wet onderhou, sal sy onbesnedenheid dan nie as besnydenis
gereken word nie?

<span id="an_2:27">2:27</span> En sal hy wat van nature onbesnede is en
die wet volbring, jou nie oordeel wat ondanks letter en besnydenis 'n
oortreder van die wet is nie?

<span id="an_2:28">2:28</span> Want nie hy is 'n Jood wat dit in die
openbaar is nie, en nie dít is besnydenis wat dit in die openbaar in die
vlees is nie;

<span id="an_2:29">2:29</span> maar hy is 'n Jood wat dit in die
verborgene is, en besnydenis is dié van die hart, in die gees, nie na
die letter nie. Sy lof is nie uit mense nie, maar uit God.

<span id="an_3:1">3:1</span> Wat is dan die voordeel van die Jood? Of
wat is die nut van die besnydenis?

<span id="an_3:2">3:2</span> Groot, in alle opsigte: ten eerste tog
seker dat aan hulle die woorde van God toevertrou is.

<span id="an_3:3">3:3</span> Want wat maak dit as sommige ontrou geword
het? Sal hulle ontrou miskien die getrouheid van God vernietig?

<span id="an_3:4">3:4</span> Nee, stellig nie! Maar God moet waaragtig
wees en elke mens leuenagtig, soos geskrywe is: Sodat U geregverdig kan
word in u woorde en oorwin as U gerig hou.

<span id="an_3:5">3:5</span> Maar as ons ongeregtigheid die geregtigheid
van God bewys, wat sal ons sê? Is God wat die toorn oor ons bring, dan
nie onregverdig nie? Ek spreek menslikerwys.

<span id="an_3:6">3:6</span> Nee, stellig nie! Want hoe sal God anders
die wêreld oordeel?

<span id="an_3:7">3:7</span> Maar as die waarheid van God deur my leuen
oorvloediger geword het tot sy heerlikheid, waarom word ek dan nog as
sondaar geoordeel?

<span id="an_3:8">3:8</span> En moet ons nie liewer sê nie, soos ons
belaster word en soos sommige beweer dat ons sê: Laat ons kwaad doen,
sodat die goeie daaruit kan voortkom? Hulle veroordeling is regverdig.

<span id="an_3:9">3:9</span> Wat dan? Het ons enige voorrang? Hoegenaamd
nie! Want ons het tevore al Jode sowel as Grieke beskuldig dat hulle
almal onder die sonde is,

<span id="an_3:10">3:10</span> soos geskrywe is: Daar is niemand
regverdig nie, selfs nie een nie.

<span id="an_3:11">3:11</span> Daar is niemand wat verstandig is nie,
daar is niemand wat God soek nie.

<span id="an_3:12">3:12</span> Hulle het almal afgewyk, saam het hulle
ontaard. Daar is niemand wat goed doen nie, daar is selfs nie een nie.

<span id="an_3:13">3:13</span> Hulle keel is 'n oop graf, met hul tonge
pleeg hulle bedrog, die gif van adders is onder hulle lippe.

<span id="an_3:14">3:14</span> Hulle mond is vol vervloeking en
bitterheid.

<span id="an_3:15">3:15</span> Haastig is hulle voete om bloed te
vergiet.

<span id="an_3:16">3:16</span> Verwoesting en ellende is in hulle paaie,

<span id="an_3:17">3:17</span> en die weg van vrede ken hulle nie.

<span id="an_3:18">3:18</span> Daar is geen vrees van God voor hulle oë
nie.

<span id="an_3:19">3:19</span> Nou weet ons dat alles wat die wet sê, hy
dit sê vir die wat onder die wet is, sodat elke mond gestop en die hele
wêreld voor God doemwaardig kan wees;

<span id="an_3:20">3:20</span> aangesien uit die werke van die wet geen
vlees voor Hom geregverdig sal word nie, want deur die wet is die kennis
van sonde.

<span id="an_3:21">3:21</span> Maar nou is die geregtigheid van God
geopenbaar sonder die wet, terwyl die wet en die profete daarvan getuig,

<span id="an_3:22">3:22</span> die geregtigheid naamlik van God deur die
geloof in Jesus Christus vir almal en oor almal wat glo, want daar is
geen onderskeid nie;

<span id="an_3:23">3:23</span> want almal het gesondig en dit ontbreek
hulle aan die heerlikheid van God,

<span id="an_3:24">3:24</span> en hulle word deur sy genade sonder
verdienste geregverdig deur die verlossing wat in Christus Jesus is.

<span id="an_3:25">3:25</span> Hom het God voorgestel in sy bloed as 'n
versoening deur die geloof, om sy geregtigheid te bewys deurdat Hy die
sondes ongestraf laat bly het wat tevore gedoen is onder die
verdraagsaamheid van God

<span id="an_3:26">3:26</span> om sy geregtigheid te toon in die
teenwoordige tyd, sodat Hy self regverdig kan wees en regverdig maak wie
uit die geloof in Jesus is.

<span id="an_3:27">3:27</span> Waar is dan die roem? Dit is uitgesluit.
Deur watter wet? Van die werke? Nee, maar deur die wet van die geloof.

<span id="an_3:28">3:28</span> Ons neem dus aan dat die mens geregverdig
word deur die geloof sonder die werke van die wet.

<span id="an_3:29">3:29</span> Of behoort God net aan die Jode, en nie
ook aan die heidene nie? Ja, ook aan die heidene,

<span id="an_3:30">3:30</span> aangesien dit inderdaad een God is wat
die besnedenes sal regverdig uit die geloof en die onbesnedenes deur die
geloof.

<span id="an_3:31">3:31</span> Maak ons dan die wet tot niet deur die
geloof? Nee, stellig nie! Inteendeel, ons bevestig die wet.

<span id="an_4:1">4:1</span> Wat sal ons dan sê, het Abraham, ons vader
na die vlees, verkry?

<span id="an_4:2">4:2</span> Want as Abraham uit die werke geregverdig
is, het hy iets om op te roem, maar nie teenoor God nie.

<span id="an_4:3">4:3</span> Want wat sê die Skrif? Abraham het in God
geglo, en dit is hom tot geregtigheid gereken.

<span id="an_4:4">4:4</span> Maar aan hom wat werk, word die loon nie na
guns toegereken nie, maar na verdienste;

<span id="an_4:5">4:5</span> aan hom egter wat nie werk nie, maar glo in
Hom wat die goddelose regverdig, word sy geloof tot geregtigheid
gereken.

<span id="an_4:6">4:6</span> Soos Dawid ook die mens salig spreek aan
wie God geregtigheid toereken sonder werke:

<span id="an_4:7">4:7</span> Welgeluksalig is hulle wie se
ongeregtighede vergewe en wie se sondes bedek is.

<span id="an_4:8">4:8</span> Welgeluksalig is die man aan wie die Here
die sonde nie toereken nie.

<span id="an_4:9">4:9</span> Hierdie saligspreking dan, sien dit op die
besnedenes of ook op die onbesnedenes? Want ons sê: Aan Abraham is die
geloof tot geregtigheid gereken.

<span id="an_4:10">4:10</span> Hoe is dit dan toegereken toe hy besnede
of onbesnede was? Nie as besnedene nie, maar as onbesnedene.

<span id="an_4:11">4:11</span> En hy het die teken van die besnydenis
ontvang as 'n seël van die geregtigheid van die geloof toe hy nog nie
besny was nie; dat hy die vader sou wees van almal wat glo terwyl hulle
onbesnede is, sodat ook aan hulle die geregtigheid toegereken sou word;

<span id="an_4:12">4:12</span> en ook 'n vader van die besnydenis vir
die wat nie alleen uit die besnydenis is nie, maar ook wandel in die
voetstappe van die geloof van ons vader Abraham toe hy onbesnede was.

<span id="an_4:13">4:13</span> Want die belofte dat hy erfgenaam van die
wêreld sou wees, het Abraham of sy nageslag nie deur die wet verkry nie,
maar deur die geregtigheid van die geloof.

<span id="an_4:14">4:14</span> Want as hulle wat uit die wet is,
erfgename is, dan het die geloof waardeloos geword en die belofte tot
niet geraak.

<span id="an_4:15">4:15</span> Want die wet werk toorn; maar waar geen
wet is nie, daar is ook geen oortreding nie.

<span id="an_4:16">4:16</span> Daarom is dit uit die geloof, sodat dit
volgens genade kan wees en die belofte kan vasstaan vir die hele
nageslag; nie alleen vir die wat uit die wet is nie, maar ook vir die
wat uit die geloof van Abraham is, die vader van ons almal

<span id="an_4:17">4:17</span> soos geskrywe is: Ek het jou 'n vader van
baie nasies gemaak voor die aangesig van God in wie hy geglo het, wat
die dode lewend maak en die dinge wat nie bestaan nie, roep asof hulle
bestaan.

<span id="an_4:18">4:18</span> Hy het teen hoop op hoop geglo dat hy
vader sou word van baie volke volgens wat gesê was: So sal jou nageslag
wees.

<span id="an_4:19">4:19</span> En sonder om te verswak in die geloof het
hy, al was hy omtrent honderd jaar oud, nie gelet op sy eie liggaam wat
alreeds verstorwe was, en op die verstorwe toestand van die moederskoot
van Sara nie.

<span id="an_4:20">4:20</span> En hy het nie deur ongeloof aan die
belofte van God getwyfel nie, maar hy is versterk deur die geloof en het
aan God die eer gegee

<span id="an_4:21">4:21</span> en was ten volle oortuig dat Hy ook die
mag het om te doen wat Hy beloof het.

<span id="an_4:22">4:22</span> Daarom is dit hom ook tot geregtigheid
gereken.

<span id="an_4:23">4:23</span> Maar dit is nie alleen om sy ontwil
geskrywe dat dit hom toegereken is nie,

<span id="an_4:24">4:24</span> maar ook om ons ontwil aan wie dit
toegereken sal word, ons wat glo in Hom wat Jesus, onse Here, uit die
dode opgewek het,

<span id="an_4:25">4:25</span> wat oorgelewer is ter wille van ons
misdade en opgewek is ter wille van ons regverdigmaking.

<span id="an_5:1">5:1</span> Omdat ons dan uit die geloof geregverdig
is, het ons vrede by God deur onse Here Jesus Christus;

<span id="an_5:2">5:2</span> deur wie ons ook deur die geloof die
toegang verkry het tot hierdie genade waarin ons staan; en ons roem in
die hoop op die heerlikheid van God.

<span id="an_5:3">5:3</span> En nie alleen dit nie, maar ons roem ook in
die verdrukkinge, omdat ons weet dat die verdrukking lydsaamheid werk,

<span id="an_5:4">5:4</span> en die lydsaamheid beproefdheid en die
beproefdheid hoop;

<span id="an_5:5">5:5</span> en die hoop beskaam nie, omdat die liefde
van God in ons harte uitgestort is deur die Heilige Gees wat aan ons
gegee is.

<span id="an_5:6">5:6</span> Want toe ons nog swak was, het Christus op
die regte tyd vir die goddelose gesterwe.

<span id="an_5:7">5:7</span> Want nouliks sal iemand vir 'n regverdige
sterwe vir 'n goeie mens sal iemand miskien nog die moed hê om te sterwe

<span id="an_5:8">5:8</span> maar God bewys sy liefde tot ons daarin dat
Christus vir ons gesterf het toe ons nog sondaars was.

<span id="an_5:9">5:9</span> Veel meer dan sal ons, nou dat ons
geregverdig is in sy bloed, deur Hom gered word van die toorn.

<span id="an_5:10">5:10</span> Want as ons, terwyl ons nog vyande was,
met God versoen is deur die dood van sy Seun, veel meer sal ons deur sy
lewe gered word nou dat ons versoen is.

<span id="an_5:11">5:11</span> En nie alleen dit nie, maar ons roem ook
in God deur onse Here Jesus Christus, deur wie ons nou die versoening
verkry het.

<span id="an_5:12">5:12</span> Daarom, soos deur een mens die sonde in
die wêreld ingekom het en deur die sonde die dood, en so die dood tot
alle mense deurgedring het, omdat almal gesondig het

<span id="an_5:13">5:13</span> want vóór die wet was daar al sonde in
die wêreld; maar sonde word nie toegereken as daar geen wet is nie.

<span id="an_5:14">5:14</span> Tog het die dood geheers van Adam af tot
op Moses, ook oor hulle wat nie gesondig het in die gelykheid van die
oortreding van Adam nie, wat 'n voorbeeld is van Hom wat sou kom.

<span id="an_5:15">5:15</span> Maar dit is met die misdaad nie soos met
die genadegawe nie; want as deur die misdaad van die één baie gesterf
het, veel meer het die genade van God en die gawe deur die genade van
die een mens, Jesus Christus, vir baie oorvloedig geword.

<span id="an_5:16">5:16</span> En nie soos deur één wat gesondig het, is
die gawe nie; want die oordeel was uit één tot veroordeling, maar die
genadegawe is uit baie misdade tot vryspraak.

<span id="an_5:17">5:17</span> Want as ten gevolge van die misdaad van
die één die dood geheers het deur die één, veel meer sal hulle wat die
oorvloed van die genade en van die gawe van die geregtigheid ontvang, in
die lewe heers deur die Één, Jesus Christus.

<span id="an_5:18">5:18</span> Daarom dan, net soos dit deur een misdaad
vir alle mense tot veroordeling gekom het, so ook is dit deur een daad
van geregtigheid vir alle mense tot regverdigmaking van die lewe.

<span id="an_5:19">5:19</span> Want soos deur die ongehoorsaamheid van
die een mens baie tot sondaars gestel is, so sal ook deur die
gehoorsaamheid van die Één baie tot regverdiges gestel word.

<span id="an_5:20">5:20</span> Maar die wet het daar bygekom, sodat die
misdaad meer sou word; en waar die sonde meer geword het, het die genade
nog meer oorvloedig geword;

<span id="an_5:21">5:21</span> sodat, soos die sonde geheers het in die
dood, so ook die genade kan heers deur die geregtigheid tot die ewige
lewe deur Jesus Christus, onse Here.

<span id="an_6:1">6:1</span> Wat sal ons dan sê? Sal ons in die sonde
bly, dat die genade meer kan word?

<span id="an_6:2">6:2</span> Nee, stellig nie! Ons wat die sonde
afgesterf het, hoe kan ons nog daarin lewe?

<span id="an_6:3">6:3</span> Of weet julle nie dat ons almal wat in
Christus Jesus gedoop is, in sy dood gedoop is nie?

<span id="an_6:4">6:4</span> Ons is dus saam met Hom begrawe deur die
doop in die dood, sodat net soos Christus uit die dode opgewek is deur
die heerlikheid van die Vader, ons ook so in 'n nuwe lewe kan wandel.

<span id="an_6:5">6:5</span> Want as ons met Hom saamgegroei het deur
die gelykvormigheid aan sy dood, sal ons dit tog ook wees deur dié aan
sy opstanding;

<span id="an_6:6">6:6</span> aangesien ons dit weet dat ons oue mens
saam gekruisig is, sodat die liggaam van die sonde tot niet gemaak sou
word en ons nie meer die sonde sou dien nie.

<span id="an_6:7">6:7</span> Want hy wat gesterf het, is geregverdig van
die sonde.

<span id="an_6:8">6:8</span> As ons dan saam met Christus gesterf het,
glo ons dat ons ook saam met Hom sal lewe,

<span id="an_6:9">6:9</span> omdat ons weet dat Christus, nadat Hy
opgewek is uit die dode, nie meer sterf nie. Die dood heers oor Hom nie
meer nie.

<span id="an_6:10">6:10</span> Want die dood wat Hy gesterf het, het Hy
vir die sonde eens en vir altyd gesterwe; maar die lewe wat Hy leef,
leef Hy vir God.

<span id="an_6:11">6:11</span> So moet julle ook reken dat julle wel vir
die sonde dood is, maar lewend is vir God in Christus Jesus, onse Here.

<span id="an_6:12">6:12</span> Laat die sonde dan in julle sterflike
liggaam nie heers dat julle aan sy begeerlikhede gehoorsaam sou wees
nie.

<span id="an_6:13">6:13</span> En moenie julle lede stel tot beskikking
van die sonde as werktuie van ongeregtigheid nie, maar stel julleself
tot beskikking van God as mense wat uit die dode lewend geword het, en
julle lede as werktuie van geregtigheid in die diens van God.

<span id="an_6:14">6:14</span> Want die sonde sal oor julle nie heers
nie; want julle is nie onder die wet nie, maar onder die genade.

<span id="an_6:15">6:15</span> Wat dan? Sal ons sonde doen, omdat ons
nie onder die wet is nie maar onder die genade? Nee, stellig nie!

<span id="an_6:16">6:16</span> Weet julle nie dat aan wie julle julself
as diensknegte tot beskikking stel om hom gehoorsaam te wees, julle
diensknegte is van hom aan wie julle gehoorsaam is nie òf van die sonde
tot die dood, òf van die gehoorsaamheid tot geregtigheid?

<span id="an_6:17">6:17</span> Maar ons dank God dat julle wel
diensknegte van die sonde was, maar van harte gehoorsaam geword het aan
die voorbeeld van die leer wat aan julle oorgelewer is,

<span id="an_6:18">6:18</span> en, vrygemaak van die sonde, het julle
diensbaar geword aan die geregtigheid.

<span id="an_6:19">6:19</span> Ek spreek menslikerwys ter wille van die
swakheid van julle vlees; want net soos julle jul lede diensbaar gestel
het aan die onreinheid en wetteloosheid om wetteloos te wees, so moet
julle nou jul lede diensbaar stel aan die geregtigheid tot heiligmaking.

<span id="an_6:20">6:20</span> Want toe julle diensknegte was van die
sonde, was julle vry van die geregtigheid.

<span id="an_6:21">6:21</span> Watter vrug dan het julle toe gehad van
die dinge waaroor julle jul nou skaam? Want die uiteinde daarvan is die
dood.

<span id="an_6:22">6:22</span> Maar nou dat julle vrygemaak is van die
sonde en diensbaar geword het aan God, het julle jul vrug tot
heiligmaking en uiteindelik die ewige lewe.

<span id="an_6:23">6:23</span> Want die loon van die sonde is die dood,
maar die genadegawe van God is die ewige lewe in Christus Jesus, onse
Here.

<span id="an_7:1">7:1</span> Of weet julle nie, broeders want ek spreek
met mense wat die wet ken dat die wet oor die mens heers so lank as hy
lewe nie?

<span id="an_7:2">7:2</span> Want die getroude vrou is deur die wet aan
die lewende man gebonde; maar as die man sterwe, is sy ontslae van die
wet van die man.

<span id="an_7:3">7:3</span> Daarom dan, as sy 'n ander man s'n word
terwyl haar man lewe, sal sy 'n egbreekster genoem word; maar as die man
sterwe, is sy vry van die wet, sodat sy nie 'n egbreekster is as sy 'n
ander man s'n word nie.

<span id="an_7:4">7:4</span> So, my broeders, is julle dan ook ten
opsigte van die wet dood deur die liggaam van Christus, om aan 'n ander
te behoort, naamlik aan Hom wat uit die dode opgewek is, sodat ons tot
eer van God vrugte kan dra.

<span id="an_7:5">7:5</span> Want toe ons in die vlees was, het die
sondige hartstogte wat deur die wet kom, in ons lede gewerk om vir die
dood vrugte te dra.

<span id="an_7:6">7:6</span> Maar nou is ons ontslae van die wet
waardeur ons gebonde was, aangesien ons dit afgesterf het, sodat ons
dien in die nuwigheid van die Gees en nie in die oudheid van die letter
nie.

<span id="an_7:7">7:7</span> Wat sal ons dan sê? Is die wet sonde? Nee,
stellig nie! Inteendeel, ek sou die sonde nie anders as deur die wet
geken het nie; want ek sou ook die begeerlikheid nie geken het nie as
die wet nie gesê het: Jy mag nie begeer nie.

<span id="an_7:8">7:8</span> Maar die sonde het aanleiding gevind deur
die gebod en in my allerhande begeerlikheid gewerk; want sonder die wet
is die sonde dood.

<span id="an_7:9">7:9</span> En sonder die wet het ek vroeër gelewe,
maar toe die gebod kom, het die sonde weer opgelewe en ek het gesterwe.

<span id="an_7:10">7:10</span> En die gebod wat die lewe moes wees, dié
het vir my geblyk die dood te wees.

<span id="an_7:11">7:11</span> Want die sonde het aanleiding gevind deur
die gebod en my verlei en daardeur gedood.

<span id="an_7:12">7:12</span> Dus is die wet heilig en die gebod is
heilig en regverdig en goed.

<span id="an_7:13">7:13</span> Het die goeie dan vir my die dood geword?
Nee, stellig nie! Maar wel die sonde, dat dit kon blyk sonde te wees,
omdat dit deur die goeie vir my die dood bewerk, sodat die sonde deur
die gebod uitermate sondig kon word.

<span id="an_7:14">7:14</span> Want ons weet dat die wet geestelik is,
maar ek is vleeslik, verkoop onder die sonde.

<span id="an_7:15">7:15</span> Want wat ek doen, weet ek nie; want wat
ek wil, dit doen ek nie, maar wat ek haat, dit doen ek.

<span id="an_7:16">7:16</span> En as ek doen wat ek nie wil nie, dan
stem ek die wet toe dat dit goed is.

<span id="an_7:17">7:17</span> Maar nou is dit nie meer ek wat dit doen
nie, maar die sonde wat in my woon.

<span id="an_7:18">7:18</span> Want ek weet dat in my, dit wil sê in my
vlees, niks goeds woon nie; want om te wil, is by my aanwesig, maar om
goed te doen, dit vind ek nie.

<span id="an_7:19">7:19</span> Want die goeie wat ek wil, doen ek nie,
maar die kwaad wat ek nie wil nie, dit doen ek.

<span id="an_7:20">7:20</span> Maar as ek doen wat ek nie wil nie, dan
doen ek dit nie meer nie, maar die sonde wat in my woon.

<span id="an_7:21">7:21</span> Ek vind dus hierdie wet: as ek die goeie
wil doen, is die kwaad by my aanwesig.

<span id="an_7:22">7:22</span> Want ek verlustig my in die wet van God
na die innerlike mens;

<span id="an_7:23">7:23</span> maar ek sien 'n ander wet in my lede wat
stryd voer teen die wet van my gemoed en my gevange neem onder die wet
van die sonde wat in my lede is.

<span id="an_7:24">7:24</span> Ek, ellendige mens! Wie sal my verlos van
die liggaam van hierdie dood?

<span id="an_7:25">7:25</span> Ek dank God deur Jesus Christus, onse
Here!

<span id="an_7:26">7:26</span> So dien ek self dan wel met die gemoed
die wet van God, maar met die vlees die wet van die sonde.

<span id="an_8:1">8:1</span> Daar is dan nou geen veroordeling vir die
wat in Christus Jesus is nie, vir die wat nie na die vlees wandel nie,
maar na die Gees.

<span id="an_8:2">8:2</span> Want die wet van die Gees van die lewe in
Christus Jesus het my vrygemaak van die wet van die sonde en die dood.

<span id="an_8:3">8:3</span> Want God het wat vir die wet onmoontlik
was, omdat dit kragteloos was deur die vlees deur sy eie Seun in die
gelykheid van die sondige vlees te stuur, en dit ter wille van die
sonde, die sonde veroordeel in die vlees,

<span id="an_8:4">8:4</span> sodat die reg van die wet vervul kon word
in ons wat nie na die vlees wandel nie, maar na die Gees.

<span id="an_8:5">8:5</span> Want die wat vleeslik is, bedink vleeslike
dinge, maar die wat geestelik is, geestelike dinge.

<span id="an_8:6">8:6</span> Want wat die vlees bedink, is die dood,
maar wat die Gees bedink, is lewe en vrede,

<span id="an_8:7">8:7</span> omdat wat die vlees bedink, vyandskap teen
God is; want dit onderwerp hom nie aan die wet van God nie, want dit kan
ook nie.

<span id="an_8:8">8:8</span> En die wat in die vlees is, kan God nie
behaag nie;

<span id="an_8:9">8:9</span> julle is egter nie in die vlees nie, maar
in die Gees, as naamlik die Gees van God in julle woon. Maar as iemand
die Gees van Christus nie het nie, dié behoort nie aan Hom nie.

<span id="an_8:10">8:10</span> Maar as Christus in julle is, dan is die
liggaam dood vanweë die sonde, maar die gees is lewe vanweë die
geregtigheid.

<span id="an_8:11">8:11</span> En as die Gees van Hom wat Jesus uit die
dode opgewek het, in julle woon, dan sal Hy wat Christus uit die dode
opgewek het, ook julle sterflike liggame lewend maak deur sy Gees wat in
julle woon.

<span id="an_8:12">8:12</span> Daarom dan, broeders, is ons skuldenaars,
nie aan die vlees om na die vlees te lewe nie;

<span id="an_8:13">8:13</span> want as julle na die vlees lewe, sal
julle sterwe, maar as julle deur die Gees die werke van die liggaam
doodmaak, sal julle lewe.

<span id="an_8:14">8:14</span> Want almal wat deur die Gees van God
gelei word, dié is kinders van God.

<span id="an_8:15">8:15</span> Want julle het nie ontvang 'n gees van
slawerny om weer te vrees nie, maar julle het ontvang die Gees van
aanneming tot kinders, deur wie ons roep: Abba, Vader!

<span id="an_8:16">8:16</span> Die Gees self getuig saam met ons gees
dat ons kinders van God is;

<span id="an_8:17">8:17</span> en as ons kinders is, dan ook erfgename,
erfgename van God en mede erfgename van Christus, as ons naamlik saam
met Hom ly, sodat ons ook saam met Hom verheerlik kan word.

<span id="an_8:18">8:18</span> Want ek reken dat die lyding van die
teenwoordige tyd nie opweeg teen die heerlikheid wat aan ons geopenbaar
sal word nie.

<span id="an_8:19">8:19</span> Want die skepping wag met reikhalsende
verlange op die openbaarmaking van die kinders van God.

<span id="an_8:20">8:20</span> Want die skepping is aan die nietigheid
onderworpe nie gewillig nie, maar ter wille van hom wat dit onderwerp
het

<span id="an_8:21">8:21</span> in die hoop dat ook die skepping self
vrygemaak sal word van die slawerny van die verganklikheid tot die
vryheid van die heerlikheid van die kinders van God.

<span id="an_8:22">8:22</span> Want ons weet dat die hele skepping
tesame sug en tesame in barensnood is tot nou toe.

<span id="an_8:23">8:23</span> En nie alleen dit nie, maar ons self ook
wat die eerstelinge van die Gees het, ons sug ook in onsself in
afwagting van die aanneming tot kinders, naamlik die verlossing van ons
liggaam.

<span id="an_8:24">8:24</span> Want ons is gered in hoop; maar die hoop
wat gesien word, is geen hoop nie; want wat iemand sien, waarom hoop hy
dit nog?

<span id="an_8:25">8:25</span> Maar as ons hoop wat ons nie sien nie,
dan wag ons daarop met volharding.

<span id="an_8:26">8:26</span> En net so kom ook die Gees ons swakhede
te hulp, want ons weet nie reg wat ons moet bid nie, maar die Gees self
tree vir ons in met onuitspreeklike sugtinge.

<span id="an_8:27">8:27</span> En Hy wat die harte deursoek, weet wat
die bedoeling van die Gees is, omdat Hy ooreenkomstig die wil van God
vir die heiliges intree.

<span id="an_8:28">8:28</span> En ons weet dat vir hulle wat God
liefhet, alles ten goede meewerk, vir hulle wat na sy voorneme geroep
is.

<span id="an_8:29">8:29</span> Want die wat Hy vantevore geken het, dié
het Hy ook vantevore verordineer om gelykvormig te wees aan die beeld
van sy Seun, sodat Hy die eersgeborene kan wees onder baie broeders;

<span id="an_8:30">8:30</span> en die wat Hy vantevore verordineer het,
dié het Hy ook geroep; en die wat Hy geroep het, dié het Hy ook
geregverdig; en die wat Hy geregverdig het, dié het Hy ook verheerlik.

<span id="an_8:31">8:31</span> Wat sal ons dan van hierdie dinge sê? As
God vír ons is, wie kan teen ons wees?

<span id="an_8:32">8:32</span> Hy wat selfs sy eie Seun nie gespaar het
nie, maar Hom vir ons almal oorgegee het, hoe sal Hy nie saam met Hom
ons ook alles genadiglik skenk nie?

<span id="an_8:33">8:33</span> Wie sal beskuldiging inbring teen die
uitverkorenes van God? God is dit wat regverdig maak.

<span id="an_8:34">8:34</span> Wie is dit wat veroordeel? Christus is
dit wat gesterf het, ja, meer nog, wat ook opgewek is, wat ook aan die
regterhand van God is, wat ook vir ons intree.

<span id="an_8:35">8:35</span> Wie sal ons skei van die liefde van
Christus verdrukking of benoudheid of vervolging of honger of naaktheid
of gevaar of swaard?

<span id="an_8:36">8:36</span> Soos geskrywe is: Om U ontwil word ons
die hele dag gedood, ons is gereken as slagskape.

<span id="an_8:37">8:37</span> Maar in al hierdie dinge is ons meer as
oorwinnaars deur Hom wat ons liefgehad het.

<span id="an_8:38">8:38</span> Want ek is versekerd dat geen dood of
lewe of engele of owerhede of magte of teenwoordige of toekomende dinge

<span id="an_8:39">8:39</span> of hoogte of diepte of enige ander
skepsel ons sal kan skei van die liefde van God wat daar in Christus
Jesus, onse Here, is nie.

<span id="an_9:1">9:1</span> Ek spreek die waarheid in Christus, ek lieg
nie my gewete getuig saam met my in die Heilige Gees

<span id="an_9:2">9:2</span> dat dit vir my 'n groot droefheid is en 'n
onophoudelike smart vir my hart.

<span id="an_9:3">9:3</span> Want ek sou self kon wens om ter wille van
my broers, my stamgenote na die vlees, 'n vervloeking te wees, wég van
Christus af.

<span id="an_9:4">9:4</span> Hulle is Israeliete aan wie die aanneming
tot kinders behoort en die heerlikheid en die verbonde en die wetgewing
en die erediens en die beloftes;

<span id="an_9:5">9:5</span> aan wie die vaders behoort en uit wie die
Christus is na die vlees Hy wat oor alles is, God, lofwaardig tot in
ewigheid! Amen.

<span id="an_9:6">9:6</span> Maar ek sê dit nie asof die woord van God
verval het nie; want hulle is nie almal Israel wat uit Israel is nie.

<span id="an_9:7">9:7</span> Ook nie omdat hulle Abraham se nageslag is,
is hulle almal kinders nie; maar: in Isak sal jou nageslag genoem word.

<span id="an_9:8">9:8</span> Dit wil sê, nie hulle is kinders van God
wat die kinders van die vlees is nie, maar die kinders van die belofte
word gereken as die nageslag.

<span id="an_9:9">9:9</span> Want dit is die woord van die belofte:
Omtrent hierdie tyd sal Ek kom, en Sara sal 'n seun hê.

<span id="an_9:10">9:10</span> En nie alleen dit nie, maar ook Rebekka
was swanger uit een, naamlik Isak, ons vader.

<span id="an_9:11">9:11</span> Want toe die kinders nog nie gebore was
en nog geen goed of kwaad gedoen het nie dat die voorneme van God
volgens die verkiesing kon bly staan, nie uit die werke nie, maar uit
Hom wat roep

<span id="an_9:12">9:12</span> is vir haar gesê: Die oudste sal die
jongste dien.

<span id="an_9:13">9:13</span> Soos geskrywe is: Jakob het Ek liefgehad
en Esau het Ek gehaat.

<span id="an_9:14">9:14</span> Wat sal ons dan sê? Is daar miskien onreg
by God? Nee, stellig nie!

<span id="an_9:15">9:15</span> Want aan Moses sê Hy: Ek sal barmhartig
wees oor wie Ek barmhartig wil wees en My ontferm oor wie Ek My wil
ontferm.

<span id="an_9:16">9:16</span> So hang dit dan nie af van die een wat
wil of van die een wat loop nie, maar van God wat barmhartig is.

<span id="an_9:17">9:17</span> Want die Skrif sê aan Farao: Juis
hiervoor het Ek jou laat optree, dat Ek in jou my krag kan toon en dat
my Naam verkondig kan word op die hele aarde.

<span id="an_9:18">9:18</span> So is Hy dan barmhartig oor wie Hy wil en
Hy verhard wie Hy wil.

<span id="an_9:19">9:19</span> Jy sal dan vir my sê: Waarom verwyt Hy
dan nog, want wie het sy wil weerstaan?

<span id="an_9:20">9:20</span> Maar tog, o mens, wie is jy wat teen God
antwoord? Die maaksel kan tog nie vir die maker sê: Waarom het u my so
gemaak nie?

<span id="an_9:21">9:21</span> Of het die pottebakker nie mag oor die
klei, om uit dieselfde klomp die een voorwerp tot eer en die ander tot
oneer te maak nie?

<span id="an_9:22">9:22</span> En as God, al wil Hy sy toorn bewys en sy
mag bekend maak, tog met groot lankmoedigheid die voorwerpe van toorn
wat vir die verderf toeberei is, verdra het,

<span id="an_9:23">9:23</span> juis om bekend te maak die rykdom van sy
heerlikheid oor die voorwerpe van barmhartigheid wat Hy voorberei het
tot heerlikheid,

<span id="an_9:24">9:24</span> ons naamlik wat Hy geroep het, nie alleen
uit die Jode nie, maar ook uit die heidene?

<span id="an_9:25">9:25</span> Soos Hy ook in Hoséa sê: Ek sal die wat
nie my volk is nie, my volk noem; en haar wat nie bemin is nie, beminde;

<span id="an_9:26">9:26</span> en in die plek waar aan hulle gesê is:
Julle is nie my volk nie! daar sal hulle genoem word kinders van die
lewende God.

<span id="an_9:27">9:27</span> En Jesaja roep oor Israel uit: Al is die
getal van die kinders van Israel soos die sand van die see, net die
oorblyfsel sal gered word;

<span id="an_9:28">9:28</span> want Hy volbring 'n saak en verkort dit
in geregtigheid, omdat die Here 'n saak wat verkort is, op die aarde sal
doen.

<span id="an_9:29">9:29</span> En soos Jesaja tevore gesê het: As die
Here van die leërskare vir ons nie 'n nageslag oorgelaat het nie, soos
Sodom sou ons geword het en aan Gomorra gelyk gewees het.

<span id="an_9:30">9:30</span> Wat sal ons dan sê? Dat die heidene, wat
die geregtigheid nie nagejaag het nie, die geregtigheid verkry het,
naamlik die geregtigheid wat uit die geloof is;

<span id="an_9:31">9:31</span> terwyl Israel, wat die wet van die
geregtigheid nagejaag het, die wet van die geregtigheid nie bereik het
nie.

<span id="an_9:32">9:32</span> Waarom? Omdat dit nie uit die geloof was
nie, maar net asof dit uit die werke van die wet was; want hulle het hul
gestamp teen die steen van aanstoot.

<span id="an_9:33">9:33</span> Soos geskrywe is: Kyk, Ek lê in Sion 'n
steen van aanstoot en 'n rots van struikeling; en elkeen wat in Hom glo,
sal nie beskaam word nie.

<span id="an_10:1">10:1</span> Broeders, die verlange van my hart en die
gebed wat ek tot God vir Israel doen, is tot hulle redding.

<span id="an_10:2">10:2</span> Want ek getuig van hulle dat hulle 'n
ywer vir God het, maar sonder kennis.

<span id="an_10:3">10:3</span> Want omdat hulle die geregtigheid van God
nie ken nie en hulle eie geregtigheid probeer oprig, het hulle hul aan
die geregtigheid van God nie onderwerp nie.

<span id="an_10:4">10:4</span> Want Christus is die einde van die wet
tot geregtigheid vir elkeen wat glo.

<span id="an_10:5">10:5</span> Want Moses beskrywe die geregtigheid wat
uit die wet is: Die mens wat hierdie dinge doen, sal daardeur lewe.

<span id="an_10:6">10:6</span> Maar die geregtigheid wat uit die geloof
is, sê dit: Moenie in jou hart sê nie: Wie sal in die hemel opvaar,
naamlik om Christus af te bring;

<span id="an_10:7">10:7</span> of: Wie sal in die afgrond neerdaal,
naamlik om Christus uit die dode op te bring?

<span id="an_10:8">10:8</span> Maar wat sê dit? Naby jou is die woord,
in jou mond en in jou hart. Dit is die woord van die geloof wat ons
verkondig:

<span id="an_10:9">10:9</span> As jy met jou mond die Here Jesus bely en
met jou hart glo dat God Hom uit die dode opgewek het, sal jy gered
word;

<span id="an_10:10">10:10</span> want met die hart glo ons tot
geregtigheid en met die mond bely ons tot redding.

<span id="an_10:11">10:11</span> Want die Skrif sê: Elkeen wat in Hom
glo, sal nie beskaam word nie.

<span id="an_10:12">10:12</span> Want daar is geen onderskeid tussen
Jood en Griek nie; dieselfde Here tog is Here van almal en is ryk oor
almal wat Hom aanroep.

<span id="an_10:13">10:13</span> Want: Elkeen wat die Naam van die Here
aanroep, sal gered word.

<span id="an_10:14">10:14</span> Hoe kan hulle Hom dan aanroep in wie
hulle nie geglo het nie? En hoe kan hulle in Hom glo van wie hulle nie
gehoor het nie? En hoe kan hulle hoor sonder een wat preek?

<span id="an_10:15">10:15</span> En hoe kan hulle preek as hulle nie
gestuur word nie? Soos geskrywe is: Hoe lieflik is die voete van die wat
die evangelie van vrede verkondig, van die wat die evangelie van die
goeie verkondig!

<span id="an_10:16">10:16</span> Maar hulle was nie almal gehoorsaam aan
die evangelie nie; want Jesaja het gesê: Here, wie het ons prediking
geglo?

<span id="an_10:17">10:17</span> Die geloof is dus uit die gehoor, en
die gehoor is deur die woord van God.

<span id="an_10:18">10:18</span> Maar ek sê: Het hulle miskien nie
gehoor nie? Ja, seker! Oor die hele aarde het hulle stem uitgegaan en
tot by die eindes van die wêreld hulle woorde.

<span id="an_10:19">10:19</span> Maar ek vra: Het Israel dit miskien nie
verstaan nie? Ten eerste sê Moses: Ek sal julle jaloers maak op dié wat
geen volk is nie, en Ek sal julle toorn opwek teen 'n onverstandige
volk.

<span id="an_10:20">10:20</span> En Jesaja durf selfs sê: Ek het My laat
vind deur die wat My nie gesoek het nie; Ek het verskyn aan die wat na
My nie gevra het nie.

<span id="an_10:21">10:21</span> Maar van Israel sê Hy: Die hele dag het
Ek my hande uitgebrei na 'n ongehoorsame en teësprekende volk.

<span id="an_11:1">11:1</span> Ek vra dan: Het God miskien sy volk
verstoot? Nee, stellig nie! Want ek is ook 'n Israeliet uit die nageslag
van Abraham, van die stam van Benjamin.

<span id="an_11:2">11:2</span> God het sy volk wat Hy vantevore geken
het, nie verstoot nie. Of weet julle nie wat die Skrif in die gedeelte
oor Elía sê nie? hoe hy by God optree teen Israel en sê:

<span id="an_11:3">11:3</span> Here, hulle het u profete gedood en u
altare het hulle afgebreek, en ek het alleen oorgebly, en hulle soek my
lewe!

<span id="an_11:4">11:4</span> Maar wat sê die Godspraak aan hom? Ek het
vir Myself sewe duisend manne laat oorbly wat die knie voor Baäl nie
gebuig het nie.

<span id="an_11:5">11:5</span> Net so is daar dan ook in die
teenwoordige tyd 'n oorblyfsel, ooreenkomstig die verkiesing van die
genade.

<span id="an_11:6">11:6</span> En as dit deur genade is, dan is dit nie
meer uit die werke nie; anders is die genade geen genade meer nie. En as
dit uit die werke is, dan is dit nie meer genade nie; anders is die werk
geen werk meer nie.

<span id="an_11:7">11:7</span> Wat dan? Wat Israel soek, dit het hy nie
verkry nie; maar die uitverkorenes het dit verkry en die ander is
verhard.

<span id="an_11:8">11:8</span> Soos geskrywe is: God het hulle gegee 'n
gees van diepe slaap, oë om nie te sien nie en ore om nie te hoor nie,
tot vandag toe.

<span id="an_11:9">11:9</span> En Dawid sê: Laat hulle tafel vir hulle
wees 'n vangnet en 'n strik en 'n struikelblok en 'n vergelding.

<span id="an_11:10">11:10</span> Laat hulle oë duister word om nie te
sien nie, en buig hulle rug vir altyd krom.

<span id="an_11:11">11:11</span> Ek vra dan: Het hulle miskien
gestruikel om te val? Nee, stellig nie! Maar deur hulle val het die
saligheid tot die heidene gekom om hulle jaloers te maak.

<span id="an_11:12">11:12</span> En as hulle val die rykdom van die
wêreld is en hulle tekort die rykdom van die heidene, hoeveel te meer
sal hulle volheid dit nie wees nie!

<span id="an_11:13">11:13</span> Want aan julle heidene sê ek: Vir sover
as ek 'n apostel van die heidene is, verheerlik ek my bediening

<span id="an_11:14">11:14</span> as ek tog maar net my eie volk jaloers
kan maak en sommige uit hulle kan red!

<span id="an_11:15">11:15</span> Want as hulle verwerping die versoening
van die wêreld is, wat sal hulle aanneming anders wees as lewe uit die
dode?

<span id="an_11:16">11:16</span> En as die eerstelinge heilig is, dan
die deeg ook; en as die wortel heilig is, dan die takke ook.

<span id="an_11:17">11:17</span> En as sommige van die takke afgebreek
is, en jy wat 'n wilde olyfboom was, onder hulle ingeënt is en deel
gekry het aan die wortel en die vettigheid van die olyfboom,

<span id="an_11:18">11:18</span> moet dan nie teen die takke roem nie;
en as jy roem dit is nie jy wat die wortel dra nie, maar die wortel vir
jou.

<span id="an_11:19">11:19</span> Jy sal dan sê: Die takke is afgebreek,
sodat ek ingeënt kon word.

<span id="an_11:20">11:20</span> Goed! Deur ongeloof is hulle afgebreek,
maar jy staan deur die geloof. Moenie hoogmoedig wees nie, maar vrees.

<span id="an_11:21">11:21</span> Want as God die natuurlike takke nie
gespaar het nie, sal Hy miskien jou ook nie spaar nie.

<span id="an_11:22">11:22</span> Let dan op die goedertierenheid en die
gestrengheid van God: gestrengheid oor die wat geval het, maar
goedertierenheid oor jou as jy in die goedertierenheid bly; anders sal
jy ook afgekap word.

<span id="an_11:23">11:23</span> Maar ook hulle sal, as hulle nie in die
ongeloof bly nie, ingeënt word; want God is magtig om hulle weer in te
ent.

<span id="an_11:24">11:24</span> Want as jy afgekap is van die olyfboom
wat van nature wild was, en teen die natuur op die mak olyfboom ingeënt
kan word, hoeveel te meer kan hulle dan wat dit van nature is, op hul
eie olyfboom ingeënt word?

<span id="an_11:25">11:25</span> Want ek wil nie hê, broeders, dat julle
hierdie verborgenheid nie moet weet nie, sodat julle nie eiewys mag wees
nie: dat die verharding ten dele oor Israel gekom het totdat die volheid
van die heidene ingegaan het;

<span id="an_11:26">11:26</span> en so sal die hele Israel gered word,
soos geskrywe is: Die Verlosser sal uit Sion kom en sal die
goddelooshede van Jakob afwend;

<span id="an_11:27">11:27</span> en dit is van my kant die verbond met
hulle as Ek hulle sondes wegneem.

<span id="an_11:28">11:28</span> Wat die evangelie betref, is hulle wel
vyande ter wille van julle; maar wat die uitverkiesing betref, bemindes
ter wille van die vaders.

<span id="an_11:29">11:29</span> Want die genadegawes en die roeping van
God is onberoulik.

<span id="an_11:30">11:30</span> Want soos julle ook vroeër aan God
ongehoorsaam was, maar nou barmhartigheid ontvang het deur hulle
ongehoorsaamheid,

<span id="an_11:31">11:31</span> so het hulle ook nou ongehoorsaam
geword deur die barmhartigheid aan julle, sodat hulle ook barmhartigheid
kan ontvang.

<span id="an_11:32">11:32</span> Want God het hulle almal in die
ongehoorsaamheid ingesluit om vir almal barmhartig te kan wees.

<span id="an_11:33">11:33</span> o Diepte van die rykdom en wysheid en
kennis van God! Hoe ondeurgrondelik is sy oordele en onnaspeurlik sy
weë!

<span id="an_11:34">11:34</span> Want wie het die gedagte van die Here
geken, of wie was sy raadsman gewees?

<span id="an_11:35">11:35</span> Of wie het eers iets aan Hom gegee, dat
dit hom vergeld moet word?

<span id="an_11:36">11:36</span> Want uit Hom en deur Hom en tot Hom is
alle dinge. Syne is die heerlikheid tot in ewigheid. Amen.

<span id="an_12:1">12:1</span> Ek vermaan julle dan, broeders, by die
ontferminge van God, dat julle jul liggame stel as 'n lewende, heilige
en aan God welgevallige offer dit is julle redelike godsdiens.

<span id="an_12:2">12:2</span> En word nie aan hierdie wêreld
gelykvormig nie, maar word verander deur die vernuwing van julle gemoed,
sodat julle kan beproef wat die goeie en welgevallige en volmaakte wil
van God is.

<span id="an_12:3">12:3</span> Want deur die genade wat aan my gegee is,
sê ek vir elkeen wat onder julle is, dat hy nie van homself meer moet
dink as wat 'n mens behoort te dink nie; maar dat hy daaraan moet dink
om besadig te wees na die maat van geloof soos God dit aan elkeen
toebedeel het.

<span id="an_12:4">12:4</span> Want soos ons in een liggaam baie lede
het en die lede nie almal dieselfde werking het nie,

<span id="an_12:5">12:5</span> so is ons almal saam een liggaam in
Christus en elkeen afsonderlik lede van mekaar.

<span id="an_12:6">12:6</span> En ons besit genadegawes wat verskil
volgens die genade wat aan ons gegee is:

<span id="an_12:7">12:7</span> is dit profesie, na die maat van die
geloof; of bediening, in die werk van bediening; of wie leer, in die
lering;

<span id="an_12:8">12:8</span> of wie vermaan, in die vermaning; wie
uitdeel, in opregtheid; wie 'n voorganger is, met ywer; wie
barmhartigheid bewys, met blymoedigheid.

<span id="an_12:9">12:9</span> Laat die liefde ongeveins wees; verafsku
wat sleg is; hang die goeie aan;

<span id="an_12:10">12:10</span> wees hartlik teenoor mekaar met
broederlike liefde; die een moet die ander voorgaan in eerbetoning;

<span id="an_12:11">12:11</span> wees nie traag in die ywer nie; wees
vurig van gees; dien die Here;

<span id="an_12:12">12:12</span> verbly julle in die hoop; wees geduldig
in die verdrukking; volhard in die gebed.

<span id="an_12:13">12:13</span> Maak voorsiening in die behoeftes van
die heiliges; streef na gasvryheid;

<span id="an_12:14">12:14</span> seën die wat julle vervolg, seën en
moenie vervloek nie;

<span id="an_12:15">12:15</span> wees bly met die wat bly is, en ween
met die wat ween;

<span id="an_12:16">12:16</span> wees eensgesind onder mekaar; moenie na
hoë dinge streef nie, maar voeg julle by die nederige; moenie eiewys
wees nie;

<span id="an_12:17">12:17</span> vergeld niemand kwaad vir kwaad nie;
bedink wat goed is voor alle mense;

<span id="an_12:18">12:18</span> as dit moontlik is, sover as dit van
julle afhang, leef in vrede met alle mense.

<span id="an_12:19">12:19</span> Moenie julle wreek nie, geliefdes, maar
gee plek vir die toorn; want daar is geskrywe: Aan My kom die wraak toe,
Ek sal vergeld, spreek die Here.

<span id="an_12:20">12:20</span> As jou vyand dan honger het, gee hom
iets om te eet; as hy dors het, gee hom iets om te drink, want sodoende
sal jy op sy hoof vurige kole ophoop.

<span id="an_12:21">12:21</span> Laat jou nie deur die kwaad oorwin nie,
maar oorwin die kwaad deur die goeie.

<span id="an_13:1">13:1</span> Laat elke mens hom onderwerp aan die
magte wat oor hom gestel is, want daar is geen mag behalwe van God nie,
en die wat daar is, is deur God ingestel,

<span id="an_13:2">13:2</span> sodat hy wat hom teen die mag versit, die
instelling van God weerstaan; en die wat dit weerstaan, sal hulle
oordeel ontvang.

<span id="an_13:3">13:3</span> Want die owerhede is geen voorwerp van
vrees by die goeie dade nie, maar by die slegte. Maar wil jy die mag nie
vrees nie, doen wat goed is, en jy sal lof van hom ontvang;

<span id="an_13:4">13:4</span> want hy is 'n dienaar van God, jou ten
goede. Maar as jy kwaad doen, vrees dan; want hy dra die swaard nie
verniet nie, want hy is 'n dienaar van God, 'n wreker om die een wat
kwaad doen, te straf.

<span id="an_13:5">13:5</span> Daarom is dit noodsaaklik om jou te
onderwerp, nie alleen ter wille van die straf nie, maar ter wille van
die gewete.

<span id="an_13:6">13:6</span> Want daarom betaal julle ook belastings;
want hulle is dienaars van God wat juis hiermee voortdurend besig is.

<span id="an_13:7">13:7</span> Betaal dan aan almal wat aan hulle
verskuldig is: belasting aan die wat belasting, tol aan die wat tol,
vrees aan die wat vrees, eer aan die wat eer toekom.

<span id="an_13:8">13:8</span> Wees aan niemand iets skuldig nie,
behalwe om mekaar lief te hê; want hy wat 'n ander liefhet, het die wet
vervul.

<span id="an_13:9">13:9</span> Want dít: Jy mag nie egbreek nie, jy mag
nie doodslaan nie, jy mag nie steel nie, jy mag geen valse getuienis gee
nie, jy mag nie begeer nie, en watter ander gebod ook al, word in
hierdie woord saamgevat: Jy moet jou naaste liefhê soos jouself.

<span id="an_13:10">13:10</span> Die liefde doen die naaste geen kwaad
nie; daarom is die liefde die vervulling van die wet.

<span id="an_13:11">13:11</span> En dit te meer, omdat ons die
tydsomstandighede ken, dat die uur vir ons reeds daar is om uit die
slaap wakker te word; want die saligheid is nou nader by ons as toe ons
gelowig geword het.

<span id="an_13:12">13:12</span> Die nag het ver gevorder en dit is
amper dag. Laat ons dan die werke van die duisternis aflê en die wapens
van die lig aangord.

<span id="an_13:13">13:13</span> Laat ons welvoeglik wandel soos in die
dag, nie in brassery en dronkenskap, nie in ontug en ongebondenheid, nie
in twis en nydigheid nie.

<span id="an_13:14">13:14</span> Maar beklee julle met die Here Jesus
Christus, en maak geen voorsorg vir die vlees om sy begeerlikhede te
bevredig nie.

<span id="an_14:1">14:1</span> En neem hom aan wat swak is in die
geloof, nie om oor sy gevoelens te oordeel nie.

<span id="an_14:2">14:2</span> Die een glo dat 'n mens alles mag eet,
maar hy wat swak is, eet groente.

<span id="an_14:3">14:3</span> Hy wat eet, moet hom wat nie eet, nie
verag nie; en hy wat nie eet, moet hom wat eet, nie oordeel nie, want
God het hom aangeneem.

<span id="an_14:4">14:4</span> Wie is jy wat die huiskneg van 'n ander
oordeel? Hy staan of val met betrekking tot sy eie heer; maar hy sal
staande bly, want God is magtig om hom staande te hou.

<span id="an_14:5">14:5</span> Die een ag die een dag bo die ander, die
ander ag al die dae gelyk. Laat elkeen in sy eie gemoed ten volle
oortuig wees.

<span id="an_14:6">14:6</span> Hy wat die dag waarneem, neem dit waar
tot eer van die Here; en hy wat die dag nie waarneem nie, neem dit nie
waar nie tot eer van die Here; en wie eet, eet tot eer van die Here,
want hy dank God; en wie nie eet nie, eet nie tot eer van die Here, en
hy dank God.

<span id="an_14:7">14:7</span> Want niemand van ons leef vir homself nie
en niemand sterf vir homself nie.

<span id="an_14:8">14:8</span> Want as ons lewe, leef ons tot eer van
die Here; en as ons sterwe, sterf ons tot eer van die Here; of ons dan
lewe en of ons sterwe, ons behoort aan die Here.

<span id="an_14:9">14:9</span> Want hiervoor het Christus ook gesterwe
en opgestaan en weer lewend geword, om oor dode sowel as lewende te
heers.

<span id="an_14:10">14:10</span> Maar jy, waarom oordeel jy jou broeder?
Of jy ook, waarom verag jy jou broeder? Want ons sal almal voor die
regterstoel van Christus gestel word.

<span id="an_14:11">14:11</span> Want daar is geskrywe: So waaragtig as
Ek leef, sê die Here, voor My sal elke knie buig, en elke tong sal God
bely.

<span id="an_14:12">14:12</span> So sal elkeen van ons dan vir homself
aan God rekenskap gee.

<span id="an_14:13">14:13</span> Laat ons dan mekaar nie meer oordeel
nie, maar besluit dít liewer, om nie die broeder 'n hindernis of
struikelblok in die weg te lê nie.

<span id="an_14:14">14:14</span> Ek weet en is oortuig in die Here Jesus
dat niks op sigself onrein is nie, maar hy wat reken dat iets onrein is,
vir hom is dit onrein.

<span id="an_14:15">14:15</span> Maar as jou broeder deur voedsel
gegrief word, dan wandel jy nie meer volgens die liefde nie. Moenie deur
jou voedsel hom te gronde rig vir wie Christus gesterf het nie.

<span id="an_14:16">14:16</span> Laat dan van die goeie wat aan julle
behoort, nie kwaad gespreek word nie.

<span id="an_14:17">14:17</span> Want die koninkryk van God is nie spys
en drank nie, maar geregtigheid en vrede en blydskap in die Heilige
Gees.

<span id="an_14:18">14:18</span> Want hy wat Christus hierin dien, is
aan God welgevallig en by die mense geag.

<span id="an_14:19">14:19</span> Laat ons dan najaag wat tot vrede en
onderlinge stigting dien.

<span id="an_14:20">14:20</span> Moenie ter wille van voedsel die werk
van God afbreek nie. Alles is wel rein, maar dit is verkeerd vir 'n mens
om te eet as dit tot aanstoot is.

<span id="an_14:21">14:21</span> Dit is goed om geen vleis te eet of wyn
te drink of iets te doen waardeur jou broeder aanstoot neem of struikel,
of waarin hy swak is nie.

<span id="an_14:22">14:22</span> Het jy geloof? Behou dit vir jouself
voor die aangesig van God. Gelukkig is hy wat homself nie oordeel in wat
hy vir geoorloof ag nie.

<span id="an_14:23">14:23</span> Maar hy wat twyfel as hy eet, is
veroordeel, omdat dit nie uit die geloof is nie; en alles wat nie uit
die geloof is nie, is sonde.

<span id="an_15:1">15:1</span> En op ons wat sterk is, rus die
verpligting om die swakhede te dra van die wat nie sterk is nie, en nie
onsself te behaag nie.

<span id="an_15:2">15:2</span> Want elkeen van ons moet die naaste
behaag met die oog op wat goed is tot stigting.

<span id="an_15:3">15:3</span> Want ook Christus het Homself nie behaag
nie, maar soos geskrywe is: Die smaadhede van die wat U smaad, het op My
geval.

<span id="an_15:4">15:4</span> Want alles wat tevore geskrywe is, is tot
ons lering tevore geskrywe, sodat ons deur lydsaamheid en bemoediging
van die Skrifte hoop kan hê.

<span id="an_15:5">15:5</span> En mag die God van lydsaamheid en
bemoediging aan julle gee om eensgesind onder mekaar te wees
ooreenkomstig die wil van Christus Jesus,

<span id="an_15:6">15:6</span> sodat julle die God en Vader van onse
Here Jesus Christus eendragtiglik uit een mond kan verheerlik.

<span id="an_15:7">15:7</span> Neem daarom mekaar aan, soos Christus ons
ook aangeneem het, tot heerlikheid van God.

<span id="an_15:8">15:8</span> En ek sê dat Jesus Christus 'n dienaar
geword het van die besnydenis ter wille van die waaragtigheid van God,
om die beloftes aan die vaders te bevestig;

<span id="an_15:9">15:9</span> en dat die heidene ter wille van sy
barmhartigheid God kan verheerlik, soos geskrywe is: Daarom sal ek U
loof onder die nasies en tot eer van u Naam psalmsing.

<span id="an_15:10">15:10</span> En ook sê Hy: Verbly julle, o nasies,
saam met sy volk;

<span id="an_15:11">15:11</span> en ook: Loof die Here, alle nasies, en
prys Hom, alle volke.

<span id="an_15:12">15:12</span> En Jesaja sê ook: Die wortel van Isai
sal daar wees, en Hy wat opstaan om oor die nasies te heers, op Hom sal
die nasies hoop.

<span id="an_15:13">15:13</span> En mag die God van die hoop julle
vervul met alle blydskap en vrede deur die geloof, dat julle oorvloedig
kan wees in die hoop deur die krag van die Heilige Gees!

<span id="an_15:14">15:14</span> Maar ek self ook, my broeders, is
oortuig aangaande julle, dat julle self ook vol van goedheid is, vervuld
met alle kennis, in staat om ook mekaar te vermaan.

<span id="an_15:15">15:15</span> Tog het ek ten dele taamlik gewaag om
aan julle te skrywe, broeders, as een wat julle herinner, kragtens die
genade wat my deur God gegee is

<span id="an_15:16">15:16</span> om 'n dienaar van Jesus Christus onder
die heidene te wees, 'n dienaar van die evangelie van God, sodat die
offer van die heidene welgevallig kan wees, geheilig deur die Heilige
Gees.

<span id="an_15:17">15:17</span> Ek het dan rede om te roem in Christus
Jesus, in die dinge aangaande God.

<span id="an_15:18">15:18</span> Want ek sal nie waag om iets te sê van
dinge wat Christus nie deur my gewerk het nie om die heidene tot
gehoorsaamheid te bring, met woord en daad,

<span id="an_15:19">15:19</span> deur die krag van tekens en wonders,
deur die krag van die Gees van God, sodat ek die evangelieverkondiging
van Christus volbring het van Jerusalem af en rondom tot by Illírikum;

<span id="an_15:20">15:20</span> maar só, dat ek my eer daarin gestel
het om die evangelie te verkondig, nie waar Christus alreeds bekend was
nie om nie op die fondament van 'n ander te bou nie

<span id="an_15:21">15:21</span> maar soos geskrywe is: Hulle aan wie
niks van Hom vertel is nie, sal dit sien; en hulle wat nie gehoor het
nie, sal dit verstaan.

<span id="an_15:22">15:22</span> Daarom is ek ook elke keer verhinder om
na julle te kom.

<span id="an_15:23">15:23</span> Maar nou dat ek geen plek meer het in
hierdie streke nie en al baie jare die begeerte het om na julle te kom,

<span id="an_15:24">15:24</span> sal ek na julle kom wanneer ek na
Spanje reis; want ek hoop om julle op my deurreis te sien en deur julle
daarheen voortgehelp te word, as ek eers 'n tyd lank van julle geniet
het.

<span id="an_15:25">15:25</span> Maar nou reis ek na Jerusalem in diens
van die heiliges.

<span id="an_15:26">15:26</span> Want Macedónië en Acháje het dit
goedgevind om iets by te dra vir die armes onder die heiliges in
Jerusalem.

<span id="an_15:27">15:27</span> Hulle het dit goedgevind, sê ek, en
hulle is ook hul skuldenaars; want as die heidene deel gekry het aan
hulle geestelike voorregte, is hulle ook verskuldig om hulle met
stoflike goedere te dien.

<span id="an_15:28">15:28</span> As ek dit volbring het en vir hulle
hierdie vrug veilig oorgebring het, sal ek by julle langs na Spanje
afreis.

<span id="an_15:29">15:29</span> En ek weet dat as ek na julle kom, ek
met die volle seën van die evangelie van Christus sal kom.

<span id="an_15:30">15:30</span> Maar ek vermaan julle, broeders, by
onse Here Jesus Christus en by die liefde van die Gees, om saam met my
in die gebede te stry vir my by God,

<span id="an_15:31">15:31</span> dat ek verlos mag word van die
ongehoorsame mense in Judéa en dat my diensbetoning aan Jerusalem
aanneemlik mag wees vir die heiliges,

<span id="an_15:32">15:32</span> sodat ek met blydskap deur die wil van
God by julle kan kom en my saam met julle kan verkwik.

<span id="an_15:33">15:33</span> En die God van vrede sy met julle
almal! Amen.

<span id="an_16:1">16:1</span> Ek beveel by julle aan ons suster Fébé,
wat 'n dienares is van die gemeente in Kenchréë,

<span id="an_16:2">16:2</span> dat julle haar ontvang in die Here, soos
dit die heiliges betaam, en haar bystaan in elke saak waarin sy julle
nodig mag hê. Want sy was vir baie 'n beskermster en ook vir my.

<span id="an_16:3">16:3</span> Groet Priscílla en Aquila, my medewerkers
in Christus Jesus,

<span id="an_16:4">16:4</span> wat vir my hulle lewe gewaag het; nie ek
alleen dank hulle nie, maar ook al die gemeentes van die heidene.

<span id="an_16:5">16:5</span> Groet ook die gemeente by hulle aan huis.
Groet Epénetus, my geliefde, wat die eersteling van Acháje is vir
Christus.

<span id="an_16:6">16:6</span> Groet Maria wat baie vir ons gearbei het.

<span id="an_16:7">16:7</span> Groet Andronícus en Júnias, my stamgenote
en my medegevangenes, wat in aansien is onder die apostels en reeds voor
my in Christus gewees het.

<span id="an_16:8">16:8</span> Groet Amplias, my geliefde in die Here.

<span id="an_16:9">16:9</span> Groet Urbánus, ons medewerker in
Christus, en Stáchis, my geliefde.

<span id="an_16:10">16:10</span> Groet Apélles, die beproefde in
Christus. Groet hulle wat van die huis van Aristobúlus is.

<span id="an_16:11">16:11</span> Groet Heródion, my stamgenoot. Groet
hulle wat van die huis van Narcíssus is, die wat in die Here is.

<span id="an_16:12">16:12</span> Groet Triféna en Trifósa, vroue wat in
die Here arbei. Groet Pérsis, die geliefde vrou, wat baie in die Here
gearbei het.

<span id="an_16:13">16:13</span> Groet Rufus, die uitverkorene in die
Here, en sy moeder en myne.

<span id="an_16:14">16:14</span> Groet Asínkritus, Flegon, Hermas,
Pátrobas, Hermes en die broeders wat saam met hulle is.

<span id="an_16:15">16:15</span> Groet Filólogus en Julia, Néreus en sy
suster en Olímpas en al die heiliges wat saam met hulle is.

<span id="an_16:16">16:16</span> Groet mekaar met 'n heilige kus. Die
gemeentes van Christus groet julle.

<span id="an_16:17">16:17</span> En ek vermaan julle, broeders, hou
hulle in die oog wat tweedrag en aanstoot veroorsaak teen die leer wat
julle geleer het, en vermy hulle.

<span id="an_16:18">16:18</span> Want sulke mense dien nie onse Here
Jesus nie, maar hulle eie buik; en hulle verlei deur hul vriendelike en
mooi woorde die harte van die eenvoudiges.

<span id="an_16:19">16:19</span> Want julle gehoorsaamheid het algemeen
bekend geword. Daarom verbly ek my oor julle, en ek wens dat julle wys
mag wees teenoor wat goed is, maar onskuldig teenoor wat sleg is.

<span id="an_16:20">16:20</span> En die God van vrede sal die Satan
spoedig onder julle voete verbrysel. Die genade van onse Here Jesus
Christus sy met julle! Amen.

<span id="an_16:21">16:21</span> Timótheüs, my medewerker, groet julle,
en Lúcius en Jason en Sosípater, my stamgenote.

<span id="an_16:22">16:22</span> Ek, Tértius, wat die brief geskryf het,
groet julle in die Here.

<span id="an_16:22">16:22</span> Ek, Tértius, wat die brief geskryf het,
groet julle in die Here.

<span id="an_16:23">16:23</span> Gajus, my gasheer en ook van die hele
gemeente, groet julle. Erástus, die penningmeester van die stad, en die
broeder Quartus groet julle.

<span id="an_16:24">16:24</span> Die genade van die Here Jesus Christus
sy met julle almal! Amen.

<span id="an_16:25">16:25</span> Aan Hom dan wat magtig is om julle te
versterk volgens my evangelie en die prediking van Jesus Christus,
ooreenkomstig die openbaring van die verborgenheid wat eeue lank verswyg
is,

<span id="an_16:26">16:26</span> maar nou geopenbaar is en deur die
profetiese Skrifte bekend gemaak is onder al die heidene, volgens die
bevel van die ewige God, tot gehoorsaamheid van die geloof

<span id="an_16:27">16:27</span> aan die alleenwyse God, aan Hom die
heerlikheid deur Jesus Christus tot in ewigheid! Amen.

------------------------------------------------------------------------

[Next: 1 Corinthians](co1)
