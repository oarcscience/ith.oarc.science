[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jo3)  [Next](rev) 

------------------------------------------------------------------------

### Romani Bible: Jude

<span id="an_1:1">1:1</span> Kako lil katar o Juda, ek sluga le Jesus
Kristoski, ai o phral le Iakovosko, kodolenge kai si akharde katar O Del
O Dat, kai traiin ande dragostia le Devlesko amaro Dat, ai tume san
garade le Jesus Kristosko.

<span id="an_1:2">1:2</span> E mila, ai e pacha, ai e dragostia te aven
tume dine bi musurako.

<span id="an_1:3">1:3</span> Murhe kuchi vortacha, mangav de kotor
vriama te ramov tumenge ai te mothav tumenge pa skepimos kai si ame
andek than, numa haliarav mai anglal sar sa ke trobul te mothav tumenge,
te na kovlion numa te len zor, saxke te zhan angle ando pachamos kai sas
dino ferdi iek data ka narodo le Devlesko.

<span id="an_1:4">1:4</span> Ke uni bi lashe manush thodepe chordanes
mashkar amaro narodo, ai won rimon e lashi viasta kai mothol pa lashimos
amare Devlesko te garaven pengo traio o bi lasho, ai won chi premin le
Jesus Kristos amare Devles, numa de dumult E Vorba le Devleski phendia e
kris kai avela pe kodola manush.

<span id="an_1:5">1:5</span> Marka ke tume zhanen vunzhe sa kadala
dieli, mangav te mai dav tume goji sar O Del skepisardia le Zhidovon
andai Egypt, numa sar antunchi mudardia kodolen kai chi mangenas te
pachanpe.

<span id="an_1:6">1:6</span> Den tume goji kal angeluria kai nas lenge
dosta e putiera kai sas le dini katar O Del, numa mekle o than kai sas
le dino; O Del garavel le ando baro tuniariko ai phanglia le lantsonsa
kai chi rimon pe zhi ka dies kai avena dine pe kris.

<span id="an_1:7">1:7</span> Ai mai den tume goji ka Sodom ai ka
Gomorrah ai le foruria kai sas pasha lende, le manush andel foruria
kerde sakadia sar le angeluria ke won mangenas but putiera ai nas lenge
dosta won gindinas, le manush pherdo sas nasulimos ai traiinas bi
malades. Kerenas kurvi, ai nashen pala aver manushen kai si streinuria
te keren bezex penge statosa, O Del doshardia le foruria Sodom ai
Gomorrah kai sas pharhadia la iagasa, te sikavel le manushenge so si te
kerdiol lenge, e parha le iadosko chi mai getolpe.

<span id="an_1:8">1:8</span> Kadala manush sakadia keren,dikhen sune kai
ningeren le te keren bezex penge statosa, won chi mangen o zakono le
Devlesko, won den duma zhungales pal dieli le swunto kai si ando cheri.

<span id="an_1:9">1:9</span> Ai kasaviatar diela o angelo kai bushol
Michael chi kerdia, kana marelaspe le bengesa ai xalaspe lesa, kon lela
o stato le Mosesosko, o Michael chi tromailo te marel mui vai te
buzhukuril le benges, ferdi phendia leske, "O Del dela tu pe kris!"

<span id="an_1:10">1:10</span> Numa kadala manush den duma zhungales pa
sa le dieli kai chi zhanen, numa le dieli kai zhanen, sar le zhigeni
chorhe, pala kodola dieli xasaren le won.

<span id="an_1:11">1:11</span> Nasul avela lenge! Ke won linepe pala
drom kai liasas o Cain. Won kerde o nasulimos pala love sar o Balaam, ai
won mule ke buntuisaile sar o Korah.

<span id="an_1:12">1:12</span> Ai kana won si ka tumare skafidia le
Devlekane bunto keren vai keren won e pachiv bi lazhaimasko, ai ferdi
pendar len sama. Won si sar le nuveria kai si ingerde katar le barvalia
ai kai chi den breshind. Won si sar le krenzhi kai chi den chi iek
fruta, vi kana si lengi vriama, krenzhi kai si ankalade andai phuv mule
le.

<span id="an_1:13">1:13</span> Won miazon pel talazuria la mariake kana
si buntuime, ai sikaven pengo nasulimos sar e spuma, won si sar le
chererhaia kai chi zhanen kai zhan, ai O Del garadia lenge pe sa e
vriama iek than kai so mai baro tuniariko sa data.

<span id="an_1:14">1:14</span> Vi lenge si e profesi kai phendia e
Enoch, o eftato andai vitsa le Adamoski phendia, arakhen tume, "O Del si
te avel peske swuntone shavensa ai but miliwonia avena.

<span id="an_1:15">1:15</span> Saxke te del pe kris savorhen, ai te
dosharel sa le bi lashen anda bi lashimos kai kerde, kana xolaile po Del
ai anda sa le zhungale vorbi kai kodola manush bezexale bi lazhaiimasko
phende karing leste."

<span id="an_1:16">1:16</span> Kodola manush shoxar nai lenge mishto ai
sagda vachinpe, won traiin pala pengo ilo; won keren barimata anda pengo
divano, ai lasharen le kolavren saxke te len vari so lendar.

<span id="an_1:17">1:17</span> Numa tume, murhe vortacha, den tume goji,
ka divano kai sas tumenge phendo mai anglal katar le apostluria amare
Devleske O Jesus Kristo.

<span id="an_1:18">1:18</span> Won phende tumenge, "Ke kana pashola e
vriama te avel O Kristo avena manush kai marena mui tumendar, ai traiina
pala penge ginduria le bi lashe."

<span id="an_1:19">1:19</span> Ai won si kai rimon le khangerian, won
ingerde le palal ginduria le bi lashe kai si lenge statos, ai nai le O
Swunto Duxo le Devlesko.

<span id="an_1:20">1:20</span> Numa tume, murhe vortacha, zhan angle ai
keren te mai bariol tumaro Swunto pachamos. Ai rhugin tume la putierasa
kai si ando Swunto Duxo.

<span id="an_1:21">1:21</span> Ai tume akana beshen ande dragostia le
Devleski, zhi kai azhukeren amare Devles O Jesus Kristo ande pesko
lashimos te del tume o traio kai chi mai getolpe.

<span id="an_1:22">1:22</span> Ai trobul te zhutin kodolen kai nai le
baro pachamos.

<span id="an_1:23">1:23</span> Ai skepin avren, na meken le te zhan ande
iag. Ai avren, zhutin le te arakhen le Devles ande tumaro lashimos
karing lende, numa arakhen tume te na aven tume tsirdine ande lenge
bezexa. Numa griatson darish vi lenge tsalia kai si nakhle katar le
nasulimata kai keren le manush le bezexale.

<span id="an_1:24">1:24</span> Si iek kai sai arakhel tume te na peren,
ai kai sai kerel te aven bi doshako angla pesko luvudimos le bare
raduimasa.

<span id="an_1:25">1:25</span> Ka Del ferdi, amaro Skepitori, katar O
Jesus Kristo amaro Devles, te avel o luvudimos, o barimos, e zor, ai e
putiera, mai anglal sar sa le vriama, ai akana, ai sa data! Amen.

------------------------------------------------------------------------

[Next: Revelation](rev)
