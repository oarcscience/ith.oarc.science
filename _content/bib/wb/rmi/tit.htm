<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Romani Bible (NT), full text etext at Intangible Textual Heritage">
<TITLE>Romani Bible (NT): Titus</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="ti2.htm">Previous</A>&nbsp;
<A HREF="plm.htm">Next</A>&nbsp;
</CENTER>
<HR>
</p> <h3 align="center" align="center">Romani Bible: Titus</h3> 
<p><A NAME="an_1:1">1:1</A>&nbsp;Katar o Pavlo, ek sluga le Devlesko, ai ek apostle le Jesus Kristosko. Simas thodino te ingerav o pachamos kodolen kai O Del alosardia, ai te sikavav lenge o chachimos kai si ando pachamos; </p> 
<p><A NAME="an_1:2">1:2</A>&nbsp;saxke te zhanen ke si le o traio kai chi mai getolpe, ke O Del chi xoxavel, wo shinadia amenge kado traio mai anglal sar te avel e lumia; </p> 
<p><A NAME="an_1:3">1:3</A>&nbsp;Wo kerdia te zhanen e chachi vriama pala leske Vorba. O Del, kodo kai ankalavel ame andal bezexa, phendia mange te phenav kado divano.</p> 
<p><A NAME="an_1:4">1:4</A>&nbsp;Tradav tuke kado lil, Titus, murho chacho shav ando pachamos kai si ame andek than: O Del O Dat ai le Devles Jesus Kristo amaro skepitori, te del tu o lashimos ai e pacha.</p> 
<p><A NAME="an_1:5">1:5</A>&nbsp;Me meklem tu ande Crete, saxke e lashares so mai trobul te avel lashardo, ai te thos manushen kai den duma pa Del ande swako foro, ai de tu goji kal dieli kai sichardem tu. </p> 
<p><A NAME="an_1:6">1:6</A>&nbsp;Ek manush kai del duma pa Del trobul te avel ek manush kai nai dosh pe leste; ai trobul te avel o rhom ieka rhomniako, ai leske shave trobul te pachanpe ando Del, ai na te mothon le manush ke bi malades traiin vai ke chi pachan o mui. </p> 
<p><A NAME="an_1:7">1:7</A>&nbsp;Ke o manush kai inkerel e khangeri trobul te kopaiilpe andal dieli le Devleski, no anda kodia trobul te na avel dosha pe leste. Ai chi trobul te avel barimatango, ai chi te xoliavol, ai chi te machol, ai chi te marelpe, ai chi trobul te niril love le chorimasa. </p> 
<p><A NAME="an_1:8">1:8</A>&nbsp;Numa trobul te premil mishto kodolen kai aven leste, ai te avel leske drago o mishtimos. Ai trobul te avel lasho, chacho, ai vuzho, ai te arakhelpe. </p> 
<p><A NAME="an_1:9">1:9</A>&nbsp;Ai trobul te inkerel mishto e chachi Vorba le Devleski sar sas sichardi, ai kadia sai zhutil la kolavren le chache sicharimos, ai vi sai te sikavela lenge shipki ai so chi haliaren.</p> 
<p><A NAME="an_1:10">1:10</A>&nbsp;Ke si but ai mai but mashkar le Zhiduvuria kai dinepe le Devleske, won chi lenpe palai Vorba le Devleski, ai rimon le narodos penge bi malade divanonsa. </p> 
<p><A NAME="an_1:11">1:11</A>&nbsp;Trobul te phanaven lenge muia, ke won rimon bute familian, ai sicharen so chi trobul, te nirin love le chorimasa. </p> 
<p><A NAME="an_1:12">1:12</A>&nbsp;Iek andal Cretan, iek anda lenge profeturia phendia, "Ke le Cretan de sar godi sas, xoxamle sas, ai vi nasul, ai vi dzile, ai khandine kai ferdi te xan, den pe goji." </p> 
<p><A NAME="an_1:13">1:13</A>&nbsp;Ai so phendia kado profeto o cchachimos sas. Anda kodia na dara, phen lenge lenge dosha, saxke te aven le iek lasho pachamos, </p> 
<p><A NAME="an_1:14">1:14</A>&nbsp;ai te na mai lenpe palal paramicha le Zhidovisko, ai palal zakonuria kai kerde le manush kai durile katar o chachimos. </p> 
<p><A NAME="an_1:15">1:15</A>&nbsp;Swako fielo vuzho le manushenge kai si vuzhe; numa kanchi nai vuzho kodolenge kai nai vuzhe ai kai chi pachanpe, ke lenge goji ai lenge ginduria nai vuzhe. </p> 
<p><A NAME="an_1:16">1:16</A>&nbsp;Won mothon ke zhanen le Devles; numa lengo traio sikavel ke chi zhanen les. Won nai lashe (bezexale le), ai chi pachan o mui, ai nashti keren chi iek mishtimos.</p> 
<p><A NAME="an_2:1">2:1</A>&nbsp;Numa tu sichar o chachimos kai si ande Vorba le Devleski. </p> 
<p><A NAME="an_2:2">2:2</A>&nbsp;Phen le phure murshenge te arakhenpe, ai te aven respektime, ai lashe, ai te beshen ando pachamos, ande dragostia, ai te avel les rhavda.</p> 
<p><A NAME="an_2:3">2:3</A>&nbsp;Ai phen vi le phuria zhuvliange te traiin malades, ai te na pupuin, ai te na machon, numa trobul te sicharen so si lasho; </p> 
<p><A NAME="an_2:4">2:4</A>&nbsp;saxke te sicharen le boriorhan te aven lenge drago, lenge rhom, ai lenge glati, </p> 
<p><A NAME="an_2:5">2:5</A>&nbsp;ai te aven lashia, ai vuzhia, ai te len sama mishto katar penge khera, ai te lenpe pala penge rhom, saxke te na mothol khonik nasul pai Vorba le Devleski. </p> 
<p><A NAME="an_2:6">2:6</A>&nbsp;Ai vi mang katar le terne mursh te aven lashe. </p> 
<p><A NAME="an_2:7">2:7</A>&nbsp;Ai vi tu trobul te sikaves ande soste godi o mishtimos, ai vi trobul te aves chachimasa, ai te na keres phirasa kana divines pa Del. </p> 
<p><A NAME="an_2:8">2:8</A>&nbsp;Ai phen vorbi chache, saxke te na mothon ke nai mishto, ai kadia che duzhmaia avela lenge lazhav, ke nashti mothona chi iek nasulimos pa amende. </p> 
<p><A NAME="an_2:9">2:9</A>&nbsp;Ai trobul le slugi te pachan o mui penge gazdango, ai te aven lensa lashe ande soste godi; ai chi trobul te den le atweto palpale zhungales. </p> 
<p><A NAME="an_2:10">2:10</A>&nbsp;Ai chi trobul te choren lendar kanchi, numa trobul te sikaven sagda ke lashe le ai ke pachan o mui, saxke te avel o luvudimos ande soste godi ande Vorba le Devleski amaro skepitori.</p> 
<p><A NAME="an_2:11">2:11</A>&nbsp;Ke O Del sikadia pesko lashimos te skepil pe swako manush. </p> 
<p><A NAME="an_2:12">2:12</A>&nbsp;Ke o lashimos le Devlesko sicharel ame te mekas o traio o chorho, ai le dieli kadala phuviake te traiisaras pe kadia phuv iek traio lasho, vorta, ai te beshas pasha Del. </p> 
<p><A NAME="an_2:13">2:13</A>&nbsp;O lashimos le Devlesko sicharel ame te traiisaras vorta zhi kai avel o dies kai azhukeras. O dies kai sikadiola o luvudimos amare bare Devlesko ai amare skepitoresko o Jesus Kristo. </p> 
<p><A NAME="an_2:14">2:14</A>&nbsp;Wo diape pala amende, saxke te ankalavel ame andal bezexa, ai te kerel anda amende iek narodo vuzho kai si ferdi lesko, ai manush kai mangen te keren o mishtimos.</p> 
<p><A NAME="an_2:15">2:15</A>&nbsp;Sichar sa kodola vorbi bi darako te zhutis le manushen kai ashunen tute, vai te mothos lenge lenge dosha, ai na mek kanikas te rimol tu.</p> 
<p><A NAME="an_3:1">3:1</A>&nbsp;Ai phen savorhenge ke trobul te lenpe palal bare, ai palai zhandari ke trobul te pachan lengo mui ai te keren so godi si mishto. </p> 
<p><A NAME="an_3:2">3:2</A>&nbsp;Ai te na mothon nasulimos pa kanikaste, numa te roden o mishtimos savorhengo, ai te aven lashe ai pachivale sa le manushensa.</p> 
<p><A NAME="an_3:3">3:3</A>&nbsp;Ke iame mai anglal samas dzile, chi pachasas o mui, ai chi zhanasas o chachimos, ai samas phangle katar but dieli kadala lumiake, ai traiisarasas ando nasulimos, ai sas ame ginduria chorhe, ai nas amenge drago khonik ,ai iame samas gratsia le kolavrenge. </p> 
<p><A NAME="an_3:4">3:4</A>&nbsp;Numa kana O Del amaro skepitori sikadia pesko lashimos ai peski dragostia le maushenge, </p> 
<p><A NAME="an_3:5">3:5</A>&nbsp;skepisardia ame. Na ke ame kerdiam buchi te avas vorta le Devlesa, numa ke sas leski mila anda amende ai skepisardia ame, wo dia ame o nevo traio kana O Swunto Duxo avilo te traiil ande amende. </p> 
<p><A NAME="an_3:6">3:6</A>&nbsp;Ke O Del shordia but anda pesko Swunto Duxo pe amende katar O Jesus Kristo amaro skepitori; </p> 
<p><A NAME="an_3:7">3:7</A>&nbsp;saxke pala lesko lashimos, ame sai avel ame o traio kai chi mai getolpe. </p> 
<p><A NAME="an_3:8">3:8</A>&nbsp;Ai phenav tuke iek vorba chachi. Mangav tutar te sichares butivar kadala dieli kai phendem tuke, saxke kodola kai pachanpe ando Del te sichon mishto te keren o mishtimos.</p> 
<p><A NAME="an_3:9">3:9</A>&nbsp;Numa arakh tu te na ker tuke divano pal but vitsi kai sas mai anglal, ai na xa tu, na mar tu pa zakono. Ke intaino kodola dieli. Chi mon kanchi. </p> 
<p><A NAME="an_3:10">3:10</A>&nbsp;Ai te si iek manush kai rimol unen anda tumende, phen leske te arakhelpe, ai te na pachala o mui, mai phen leske iek data. Porme duriol lestar. </p> 
<p><A NAME="an_3:11">3:11</A>&nbsp;Ke kasavestar manush durilo pa drom o vorta, ai leske bezexa sikaven ke durilo.</p> 
<p><A NAME="an_3:12">3:12</A>&nbsp;Kana tradava tuke o Artemas, vai o Tychicus, tu grebisavo te aidi mande ande Nicopolis; ke me mangav te beshav kotse sa o ivend. </p> 
<p><A NAME="an_3:13">3:13</A>&nbsp;Ai ker so godi dashtis ta zhutisar o Zenas o ablakato, ai le Apollos kana zhanatar; ai le sama te avel le so godi trobul le. </p> 
<p><A NAME="an_3:14">3:14</A>&nbsp;Ke vi amaro narodo trobul te sichol te kerel o mishtimos, saxke te zhutil andel dieli kai trobul; ke chi trobul te na keren kanchi ande pengo traio.</p> 
<p><A NAME="an_3:15">3:15</A>&nbsp;Ai sa kodola kai si mansa tradem tuke but bax, zor ai sastimos. Ai iame tradas but bax, zor ai sastimos amare vortakonge kai pachan pe ando Del, o lashimos le Devlesko te avel tumensa savorhensa.</p> 
<p><HR>
<CENTER>
<A HREF="plm.htm">Next: Philemon</A></CENTER>
</BODY>
</HTML>
