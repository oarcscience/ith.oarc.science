<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Romani Bible (NT), full text etext at Intangible Textual Heritage">
<TITLE>Romani Bible (NT): Matthew</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="mar">Next</A>&nbsp;
</CENTER>
<HR>
</p> <h3 align="center" align="center">Romani Bible: Matthew</h3> 
<p><A NAME="an_1:1">1:1</A>&nbsp;Eta so si ramome te zhangliolpe e vitsa le Jesus Kristoski, avilo katar o David kai avilo katar o Abraham.</p> 
<p><A NAME="an_1:2">1:2</A>&nbsp;O Abraham sas o dat le Isaakosko; O Isaak sas o dat le Jakovosko; o Jakov sas o dat le Judasko ai leske phralengo; </p> 
<p><A NAME="an_1:3">1:3</A>&nbsp;O Judah sas o dat le Pharesko ai le Zarahosko (lenge dei sas e Thamar); O Phares sas o dat le Esromosko; O Esrom sas o dat le Aramosko; </p> 
<p><A NAME="an_1:4">1:4</A>&nbsp;O Aram sas o dat le Aminadabosko; O Amindab sas o dat le Naassonosko; O Naasson sas o dat le Salmonosko; </p> 
<p><A NAME="an_1:5">1:5</A>&nbsp;O Salmon sas o dat le Boazosko (E Rachab sas leski dei); O Boaz sas o dat le Obedosko (Ruth sas leski dei); o Obed sas o dat le Jessesko; </p> 
<p><A NAME="an_1:6">1:6</A>&nbsp;O Jesse sas o dat le Davidosko, o amperato;</p> 
<p><A NAME="an_1:7">1:7</A>&nbsp;O David sas o dat le Solomonosko (leski dei sas e rhomni le Uriaseski); O Solomon sas o dat le Roboamosko; O Roboam sas o dat le Abiahosko; O Abia sas o dat le Asahosko; </p> 
<p><A NAME="an_1:8">1:8</A>&nbsp;O Asa sas o dat le Josaphatosko; O Josphat sas o dat le Joramosko; o Joram sas o dat le Oziasosko; </p> 
<p><A NAME="an_1:9">1:9</A>&nbsp;O Ozias sas o dat le Joathamosko; O Joatham sas o dat le Achazosko; O Achaz sas o dat le Ezekiasko; </p> 
<p><A NAME="an_1:10">1:10</A>&nbsp;O Ezekias sas o dat le Manassesko; O Manasses sas o dat le Amonosko; O Amon sas o dat le Josiasko; </p> 
<p><A NAME="an_1:11">1:11</A>&nbsp;O Josias sas o dat le Jechoniasko ai leske phralengo, pe vriama kai ningerde la narodos Israel ande Babylon.</p> 
<p><A NAME="an_1:12">1:12</A>&nbsp;Kana sas ande Babylon, O Jechonias sas o dat le Salathielosko; O Salathiel sas o dat le  Zorobabelosko; </p> 
<p><A NAME="an_1:13">1:13</A>&nbsp;O Zorobabel sas o dat le Abuidosko; O Abiud sas o dat le  Eliakimosko; O Eliamkim sas o dat le Azorosko; </p> 
<p><A NAME="an_1:14">1:14</A>&nbsp;O Azor sas o dat le Zadocobosko; O Zadoc sas o dat le Achimosko; O Achim sas o dat le Eliudosko; </p> 
<p><A NAME="an_1:15">1:15</A>&nbsp;O Eliud sas o dat le Eleazarosko; o Eleazar sas o dat le Matthanosko; O Matthan sas o dat le Jacobosko; </p> 
<p><A NAME="an_1:16">1:16</A>&nbsp;O Jacob sas o dat le Josephosko, o rhom la mariako, kastar arakhadilo biandilo o Jesus, kai akharen 'Kristo'. </p> 
<p><A NAME="an_1:17">1:17</A>&nbsp;Sa le vitsi de katar o Abraham zhi ka o David sas desh u shtar, de katar o David zhi ka e vriama kai sas ningerde ande Babylon sas desh u shtar vitsi, ai kotsar desh u shtar zhi kai arakhadilo o Kristo.</p> 
<p><A NAME="an_1:18">1:18</A>&nbsp;Eta sar arakhadilo o Jesus Kristo. E Maria leski dei sas tomnime ka Josef, numa mai anglal sar te traiin andek than, ashili phari katar e putiera le Swuntone Duxoski. </p> 
<p><A NAME="an_1:19">1:19</A>&nbsp;O Josef lako rhom sas chacho manush, ai chi manglias te kerel lake lazhav; manglia te mekel la chordanes. </p> 
<p><A NAME="an_1:20">1:20</A>&nbsp;Sar gindilaspe pa kodia, iek angelo le Devlesko avisailo leste ando suno, ai phendia leske, 'Josef, shav le Davidosko, Na dara te le la Maria sar chiri rhomni. Ke katar o Swunto Duxo ashili phari. </p> 
<p><A NAME="an_1:21">1:21</A>&nbsp;Arakhadiola lake Shav, ai desa les o anav Jesus, ke wo si kai skepila peska manushen katar lenge bezexa.'</p> 
<p><A NAME="an_1:22">1:22</A>&nbsp;Sa kodia kerdilia te pherdiol so phendiasas o Del katar o profeto. </p> 
<p><A NAME="an_1:23">1:23</A>&nbsp;'E shei e bari ashela phari ai arakhadilia lake iek Shav, ai akharena lesko anav Emmanuel,' (Kodia si 'O Del amensa'). </p> 
<p><A NAME="an_1:24">1:24</A>&nbsp;Kana o Josef wushtilo andai lindri, kerdias so phendias lesko o angelo le Devlesko, ai lias la Maria rhomni. </p> 
<p><A NAME="an_1:25">1:25</A>&nbsp;Numa chi traiisarde andek than zhi kai chi arakhadilo o Shav, ai dia les o anav Jesus.</p> 
<p><A NAME="an_2:1">2:1</A>&nbsp;O Jesus arakhadilo ando Bethlehem ande Judea. Pe kodia vriama o Herod sas o amperato. </p> 
<p><A NAME="an_2:2">2:2</A>&nbsp;Antunchi le manush kai jinenas le chererhaia avile anda Easto, ai aresle ande Jerusalem. Ai phushle, "Kai kodo kai arakhadilo o Amperato le Zhidovongo? Ame dikhliam leski cherarhai ando Easto, ai aviliam te preznais ai te luvudis les."</p> 
<p><A NAME="an_2:3">2:3</A>&nbsp;Kana o amperato Herod ashundya pa kadia, darailo zurales, ai chi le manush kai sas ando Jerusalem lesa. </p> 
<p><A NAME="an_2:4">2:4</A>&nbsp;Chidia andek than sa le bare rasha, ai le manush kai ramon o zakono, ai phushlia le, "Kai trobulas te arakhadilo o Kristo?" Won phende leske, </p> 
<p><A NAME="an_2:5">2:5</A>&nbsp;"Ando Bethlehem ande Judea. Ke kadia si so ramosardia o profeto, </p> 
<p><A NAME="an_2:6">2:6</A>&nbsp;Ai tu Bethlehem, phuv anda Judea, chi san e mai tsigni andal gazdi andai Judea; ke tutar avela iek gazda kai avela o pastuxo murho narodoske Israel.'"</p> 
<p><A NAME="an_2:7">2:7</A>&nbsp;Porme o Herod chordanes akhardia le manushen kai jinenas le chererhaia, ai phushlia lendar e vorta vriama kai sikadili e chererhai. </p> 
<p><A NAME="an_2:8">2:8</A>&nbsp;Wo tradia len ande Bethlehem ai phendia lenge, "Zhan ai roden mishto la glata; ai kana arakhena les, phenena i mange, te zhav vi me te preznaiv ai te luvudiv les."</p> 
<p><A NAME="an_2:9">2:9</A>&nbsp;Kana ashunde ka o amperato, geletar. Ai e chererhai kai dikhlesas ando Easto, zhalas anglal lende, zhi pon aresle po than kai sas e glata. </p> 
<p><A NAME="an_2:10">2:10</A>&nbsp;Kana dikhle e chererhai, raduisaile zurales. </p> 
<p><A NAME="an_2:11">2:11</A>&nbsp;Kana aresle ando kher, dikhle la glata peska dasa e Maria. Thode pe ande changende ai preznaisarde ai luvudisarde les, porme phuterde penge gone, ai dine les podarki: sumnakai, frankincense ai mirrh.</p> 
<p><A NAME="an_2:12">2:12</A>&nbsp;O Del phendia lenge ando suno te na zhan palpale ka Herod; anda kodia gele pa kaver drom te zhan palpale ande pengo them.</p> 
<p><A NAME="an_2:13">2:13</A>&nbsp;Kana geletar le manush kai jinenas le chererhaia, iek angelo le Devlesko avisailo ka Josef ando suno, ai phendia leske, "Wushti opre, le la glata ai leska da, ai zhatar ande Egypt, besh kotse zhi kai phenava tuke te aves palpale, ke o Herod si te rodel la glata te mudarel les." </p> 
<p><A NAME="an_2:14">2:14</A>&nbsp;O Josef wushtilo, lia la glata ai leska da, ai geletar e riate ande Egypt. </p> 
<p><A NAME="an_2:15">2:15</A>&nbsp;Beshle kotse zhi kai mulo o Herod. Te kerdiol so phendiasas o Del katar o profeto. "Akhardem murhe Shaves avri andai Egypt."</p> 
<p><A NAME="an_2:16">2:16</A>&nbsp;Kana o Herod haliardia ke le manush kai jinenas le chererhaia athade les, xolialo zurales. Ai tradia te mudaren sa le shavorhen kai sas ando Bethlehem ai vi avrial kai sas dui bershenge ai mai terne, pala e vriama kai sichilosas katar le manush kai jinen le chrerhaia. </p> 
<p><A NAME="an_2:17">2:17</A>&nbsp;Antunchi pherdilo so phendiasas o profeto Jeremiah. </p> 
<p><A NAME="an_2:18">2:18</A>&nbsp;"Iek glaso ashundilo ande Rama, roimos ai huhuimos. E Rachel rovelas peske shaven; ai chi manglias te pochin la, ke lake glate na mas.</p> 
<p><A NAME="an_2:19">2:19</A>&nbsp;Kana o Herod mulo, ek angelo le Devlesko avisailo ando suno ka Josef ande Egypt, </p> 
<p><A NAME="an_2:20">2:20</A>&nbsp;ai phendia leske, "Wushti opre, le la glata ai leska da, ai zha palpale ande Israel, ke kodola kai rodenas te mudaren la glata mule." </p> 
<p><A NAME="an_2:21">2:21</A>&nbsp;O Josef wushtilo, lia la glata ai leska da ai gele ande Israel. </p> 
<p><A NAME="an_2:22">2:22</A>&nbsp;Numa kana ashundias ke o Archelaus ashilo amperato ande Juda ando than pesko dadesko o Herod, darailo te zhal kotse. Ai ke phendosas leske ando suno katar o Del gelo ande Galilee; </p> 
<p><A NAME="an_2:23">2:23</A>&nbsp;Gelo te beshel ando foro Nazareth, te pherdiol so sas phendo katar le profeturia,, ke si te akharen les Nazarene.</p> 
<p><A NAME="an_3:1">3:1</A>&nbsp;Ande kodia vriama o Iovano o baptisto dias duma ande pusta ande Judea. </p> 
<p><A NAME="an_3:2">3:2</A>&nbsp;Ai phenelas, "Kein tume anda tumare bezexa ke e amperetsia le Devleski avel." </p> 
<p><A NAME="an_3:3">3:3</A>&nbsp;O profeto Esaia phenelas pa Iovano, kana phendia, "Ek glaso kai del mui ande pusta. Keren drom le Devleske, keren leske vorta drom!"</p> 
<p><A NAME="an_3:4">3:4</A>&nbsp;Le tsalia le Iovanoske sas kerde andal bal la gemulake ai phiravelas prastia morchaki; lesko xabe sas grimptsuria ai divlo avjin. </p> 
<p><A NAME="an_3:5">3:5</A>&nbsp;O narodo avelas leste anda Jerusalem, anda sa e Judea ai anda sa o Jordan. </p> 
<p><A NAME="an_3:6">3:6</A>&nbsp;Phende peske bezexale, ai o Iovano o baptisto bolelas le ando pai kai bushol Jordan.</p> 
<p><A NAME="an_3:7">3:7</A>&nbsp;Kana o Iovano dikhlia ke but Farizeanuria ai Saduseanuria avile leste te bolenpe, phendia lenge, "Tume vitsa sapeski, kon phendias tumenge ke sai skepin katar e xoli le Devleski kai si te avel? </p> 
<p><A NAME="an_3:8">3:8</A>&nbsp;Keren so sikavel ke chaches amboldian tume katar tumare bezexa te avel fruta tumendar. Ai na gindin ke vorta san kana phenen tumenge, '' Abraham si amaro dat'' ke me phenav tumenge ke o Del sai kerel anda kadala bax shave le Abrahamoske. </p> 
<p><A NAME="an_3:10">3:10</A>&nbsp;"O tover ka le vuni la krengake; ke che godi krenga chi dela lashi fruta avela shindi, ai shudini ande iag. </p> 
<p><A NAME="an_3:11">3:11</A>&nbsp;Me bolav tumen ando pai te sikadiol ke keisailian ai amboldian tume katar tumare bezexa, numa avel iek pala mande, kai si mai baro mandar; me chi mov dosta te inkerav leske papucha. Wo bolela tume ando Swunto Duxo ai iagasa. </p> 
<p><A NAME="an_3:12">3:12</A>&nbsp;Si les so trobul ai gata lo te xulavel o jiv , o jiv thola ande pesko bano ai le suluma phabarela ande iag kai shoxar chi merela."</p> 
<p><A NAME="an_3:13">3:13</A>&nbsp;Antunchi o Jesus avilo anda Galilee ka pai o Jordan te belel les o Iovano. </p> 
<p><A NAME="an_3:14">3:14</A>&nbsp;O Iovano aterdiolas les ai phendia, "Me trobul te avav boldo tutar. Ai tu aves mande te bolav me tut!"</p> 
<p><A NAME="an_3:15">3:15</A>&nbsp;O Jesus phendias leske, "Mek te kerdiol kadia, ke trobul te keras so godi si vorta angla Del." Antunchi o Iovano boldia les.</p> 
<p><A NAME="an_3:16">3:16</A>&nbsp;Kana o Jesus boldilo, avilo opre anda pai. Ai strazo phuterdilo o cheri angla leste ai dikhlia o Duxo le Devlesko sar ek gulumbo xulelas ai avilo pe leste. </p> 
<p><A NAME="an_3:17">3:17</A>&nbsp;Ai ek glaso avilo anda rhaio, ai phendia, "kado si murho Shav kai si mange de sa drago, kasa sim de sa raduime."</p> 
<p><A NAME="an_4:1">4:1</A>&nbsp;Antunchi o Jesus angerdosas katar o Swunto Duxo ande pusta te avel zumado katar o beng. </p> 
<p><A NAME="an_4:2">4:2</A>&nbsp;O Jesus zhunilas ai kana chi xalias shtarvardesh dies ai shtarvardesh racha, bokhailo. </p> 
<p><A NAME="an_4:3">4:3</A>&nbsp;O beng avilo ai phendias leske, "Te san O Shav le Devleske, phen te kerdiol anda kadala bax manrho."</p> 
<p><A NAME="an_4:4">4:4</A>&nbsp;Numa o Jesus phendia, "Ramome ke o manush chi traiila ferdi katar o manrho, numa katar swako vorba kai avel anda mui le Devlesko."</p> 
<p><A NAME="an_4:5">4:5</A>&nbsp;Porme o beng ingerdia les ando Swunto foro, ai thodia les ta opre pe tamplo. </p> 
<p><A NAME="an_4:6">4:6</A>&nbsp;Ai phenel leske, "Te san O Shav le Devlesko, shude tu tele, ke ramome 'O Del phenela peske angelonge te len tut pel vas, kaste te na dukhaves chi cho punrho pek bax.'"</p> 
<p><A NAME="an_4:7">4:7</A>&nbsp;O Jesus phenel leske, 'Ai vi ramome, te na zumaves che Devles.'</p> 
<p><A NAME="an_4:8">4:8</A>&nbsp;Antunchi o beng ingerdia les pe ek bari plai, ai sikadia leske sa le thema la lumiake, ai lengo barimos. </p> 
<p><A NAME="an_4:9">4:9</A>&nbsp;Ai phendia leske, "Dava tu sa kadala te thosa tu ande changende te preznais ai te luvudis man."</p> 
<p><A NAME="an_4:10">4:10</A>&nbsp;Antunchi o Jesus phendias leske, " Zhatar Satano ke si ramome, Preznaisar ai luvudisar ferdi che Devles ai servisar ferdi les!"</p> 
<p><A NAME="an_4:11">4:11</A>&nbsp;Antunchi o beng meklia les, ai le angeluria avile ka Jesus ai zhutisarde les.</p> 
<p><A NAME="an_4:12">4:12</A>&nbsp;Kana o Jesus ashundia ke o Iovano sas thodino ande temnitsa, gelo palpale ande Galilee. </p> 
<p><A NAME="an_4:13">4:13</A>&nbsp;Gelotar andai Nazareth, avilo ai beshlo ande Capernaum, foro kai si pasha e maria karing o Zabulon ai Nephthalim. </p> 
<p><A NAME="an_4:14">4:14</A>&nbsp;Te pherdiol so o profet o Isaiah phendias,</p> 
<p><A NAME="an_4:15">4:15</A>&nbsp;"O them Zabulon, ai o them Nephtalim, karing e maria, inchal o Jordan, e Galilee kai beshen le manush kai Nai Zhiduvuria! </p> 
<p><A NAME="an_4:16">4:16</A>&nbsp;O narodo kai traiinas ando tuniariko dikhle ek bari vediara. Kodola kai traiinas ande vushalin la martiaki, avili vediara pe lende."</p> 
<p><A NAME="an_4:17">4:17</A>&nbsp;De kotar o Jesus dias duma te phenel, ambolden tume katar tumare bezexa ke e amperetsia le rhaioski pashol!"</p> 
<p><A NAME="an_4:18">4:18</A>&nbsp;Sar phirelas o Jesus pasha maria Galilee, dikhlia do phralen, O Simon (akharenas les Petri) ai lesko phral, o Andres, shudenas sita ande maria ke won sas masharia. </p> 
<p><A NAME="an_4:19">4:19</A>&nbsp;O Jesus phendia lenge, "Aven mansa, ai kerava anda tumende masharia kai astaren manushen". </p> 
<p><A NAME="an_4:20">4:20</A>&nbsp;Strazo mekle penge siti, ai linepe pala leste.</p> 
<p><A NAME="an_4:21">4:21</A>&nbsp;Gelo mai angle ai mai dikhlia do phralen, O James ai O Iovano, le shave le Zebedeske ando chuno sas peske dadesa, lasharenas penge siti kana o Jesus akhardia le. </p> 
<p><A NAME="an_4:22">4:22</A>&nbsp;Ai strazo mekle o chuno ai peske dades, ai linepe pala leste.</p> 
<p><A NAME="an_4:23">4:23</A>&nbsp;O Jesus gelo ande sa e Galilee, ai sicharelas ande lenge synagoguria, motholas e lashi viasta pa e amperetsia le rhaioski, ai sastiarelas le manushen anda sa lengo naswalimos ai nasulimos. </p> 
<p><A NAME="an_4:24">4:24</A>&nbsp;Leski viasta geli pe sa e Syria; anda kodia andine leste sa kodolen kai sas le but fialuria naswalimos ai but fialuria dukha, kodola kai sas beng ande lende, kodolen kai zalin ai peren, ai le bangen, ai wo sastisardia le. </p> 
<p><A NAME="an_4:25">4:25</A>&nbsp;Bare naroduria andai Galilee, andai Decapolis, andai Jerusalem, andai Judea, ai inchal o Jordan lenaspe pala leste.</p> 
<p><A NAME="an_5:1">5:1</A>&nbsp;O Jesus dikhlia le narodos, gelo opre pe plai, ai beshlo tele, leske disipluria avile leste, </p> 
<p><A NAME="an_5:2">5:2</A>&nbsp;Dias duma ai sichardias le, </p> 
<p><A NAME="an_5:3">5:3</A>&nbsp;"Raduime kodola kai zhanen ke nai barvale ando duxo ai ke trobul le o Del; lenge si e amperetsia le rhaioski! </p> 
<p><A NAME="an_5:4">5:4</A>&nbsp;Raduime kodola ka zhanen nekazo ke won avena pechime! </p> 
<p><A NAME="an_5:5">5:5</A>&nbsp;Raduime kodola kai si domolo andral; ke lenge si te avel e phuv! </p> 
<p><A NAME="an_5:6">5:6</A>&nbsp;Raduime kodola kai si bokhale ai trushale te aven vorta ai te keren so si vorta; ke won avena pherde. </p> 
<p><A NAME="an_5:7">5:7</A>&nbsp;Raduime kodola kai si le mila; ke won avena dine mila! </p> 
<p><A NAME="an_5:8">5:8</A>&nbsp;Raduime kodola kai si chisto ando ilo; ke won si te dikhen le Devles! </p> 
<p><A NAME="an_5:9">5:9</A>&nbsp;Raduime le pacharia kai pechina avren; won avena akharde le shave le Devleske! </p> 
<p><A NAME="an_5:10">5:10</A>&nbsp;Raduime kodola kai si chinuime ke keren so si vorta; e amperetsia le rhaioski si lenge. </p> 
<p><A NAME="an_5:11">5:11</A>&nbsp;Raduime san kana manush stramina tut, ai chinuin tut, ai xoxaven swako fielo nasulimos pa tute, ke san murho. </p> 
<p><A NAME="an_5:12">5:12</A>&nbsp;Raduisavo ai av veselo, ke bari pochin azhukerel tut ando rhaio, ke sakadia chinuisarde le profeton kai sas mai anglal tutar.</p> 
<p><A NAME="an_5:13">5:13</A>&nbsp;"Tume san o lon pe kadia phuv. Numa o lon te xasarela pesko skuso sar kerena anda leste pale londo? Chi mai avela kanchesko, ferdi te avel shudino avri, te phiren le manush opral. </p> 
<p><A NAME="an_5:14">5:14</A>&nbsp;Tume san e vediara la lumiake. Iek foro pe plai nashti te avel garado. </p> 
<p><A NAME="an_5:15">5:15</A>&nbsp;Khonik chi del iag iek lampo, ai te garavel les telai skafidi, numa thol les opral pe skafidi te del vediara savorhen kai si ando kher.</p> 
<p><A NAME="an_5:16">5:16</A>&nbsp;Kadia trobul tumari vediara te strefial anglal manush, kashte te dikhen o mishtimos kai keren , ai te luvudin tumare Dades kai si ando rhaio.</p> 
<p><A NAME="an_5:17">5:17</A>&nbsp;"Na gindin ke avilem te parhuvav o zakono vai o sicharimos le profetongo. Chi avilem te rimov le, numa avilem te pherav le. </p> 
<p><A NAME="an_5:18">5:18</A>&nbsp;Phenav tumenge o chachimos, zhi kai godi avela o rhaio ai e phuv, chi iek vorba chi e mai tsinorhi ram, chi xasavola anda o zakono zhi kai chi avela sa kerdo. </p> 
<p><A NAME="an_5:19">5:19</A>&nbsp;Savo godi chi kerela vorta iek andal mai tsinorhi andal zakonuria, ai sicharela avren te keren sa kadia, avela o mai tsinorho ande amperetsia le rhaioski; numa kodo kai kerela vorta o zakono ai sicharela avren te keren vorta o zakono, avela baro ande amperetsia le rhaioski. </p> 
<p><A NAME="an_5:20">5:20</A>&nbsp;Phenav tumenge, te na avena mai vorta sar le Farizeanuria ai le Gramnoturia, chi zhana ande amperetsia le rhaioski.</p> 
<p><A NAME="an_5:21">5:21</A>&nbsp;"Tume ashundian ke sas phendo tumare phurenge, 'Te na mudares; savo godi mudarela avela anglai kris.' </p> 
<p><A NAME="an_5:22">5:22</A>&nbsp;Numa me phenav tumenge; savo godi xoliavola pe pesko phral bi goresko si te avel anglai kris, ai kodo kai phenela peske phraleske 'Raca!' nai kanchesko si te avel anglai kris; kodo kai ankerela peske phrales 'prosto' trobul te arakhelpe ke sai zhal ande iag le iagoski. </p> 
<p><A NAME="an_5:23">5:23</A>&nbsp;Kana anesa ka Del chi podarka ai kotse te desa tu goji ke che phrales si vari so pe tute. </p> 
<p><A NAME="an_5:24">5:24</A>&nbsp;Mek chi podarka anglal altari, ai zha lashardiol che phrales mai anglal, antunchi haidi ai de chi podarka.</p> 
<p><A NAME="an_5:25">5:25</A>&nbsp;Pochisavo sigo kodolesa kai angerel tut pe kris, zhi kai san lesa po drom, te na angerel tut angla e kris, ai e kris te del tut ka baro te thol tu ande temnitsa. </p> 
<p><A NAME="an_5:26">5:26</A>&nbsp;Phenav tuke o chachimos, chi anklesa kotsar zhi kai chi pochinesa swako pena."</p> 
<p><A NAME="an_5:27">5:27</A>&nbsp;"Ashundian ke sas phendo 'Na kurvisavo.' Numa me phenav tumenge: swako manush kai dikhel pe zhuvliate chorhe gindosa vuzhe kerdia lasa kurvimos ande pesko ilo. </p> 
<p><A NAME="an_5:29">5:29</A>&nbsp;Te si chi iakh e chachi kai kerel tu te peres ando bezex, ankalav la, ai shudela tutar; ke mai mishto tuke te xasaresa iek kotor anda cho stato, ai te zhas ando rhaio sar te avel sa cho stato shudino ando iado. </p> 
<p><A NAME="an_5:30">5:30</A>&nbsp;Te si cho vas o chacho ke kerel tu te peres ando bezex, shin les ai shude les tutar; ke mai mishto te xasares iek kotor anda cho stato sar te zhal sa cho stato ando iado."</p> 
<p><A NAME="an_5:31">5:31</A>&nbsp;"Sas phendo, 'Kudo kai dela drom peska rhomnia, trobul te del la lil ke mekel la.' </p> 
<p><A NAME="an_5:32">5:32</A>&nbsp;Numa me phenav tumenge, kon godi mekela peska rhomnia, ai te na avela ke kurvisaile, wo kerel la te kerel bezex te mai meritila; ai kudo kai ansurilape zhuviliasa kai aver meklias vi wo kerel bezex."</p> 
<p><A NAME="an_5:33">5:33</A>&nbsp;"Ai vi mai ashundian ke sas phendo le phurenge, 'Te na phages chi solax, numa ker so shinadian angla Del ande chi solax.' </p> 
<p><A NAME="an_5:34">5:34</A>&nbsp;Numa me phenav tumenge: te na solaxan vov si, chi po rhaio, ke kotse si o skamin le Devlesko; </p> 
<p><A NAME="an_5:35">5:35</A>&nbsp;ai chi pe phuv, ke kotse si kai thol peske punrhe; chi pe Jerusalem, ke kodo si o foro le bare amperatosko. </p> 
<p><A NAME="an_5:36">5:36</A>&nbsp;Na solaxa chi pe cho shero, ke nashti keres iek bal parno vai kalo. </p> 
<p><A NAME="an_5:37">5:37</A>&nbsp;Te avela chi vorba si ferdi phen 'Si', ai te avela nai ferdi phen 'Nai', te phenesa mai but kodo avel katar o nasul iek."</p> 
<p><A NAME="an_5:38">5:38</A>&nbsp;"Tume ashundian ke sas phendo, 'Iakh anda iakhate, ai dand anda dandeste.' </p> 
<p><A NAME="an_5:39">5:39</A>&nbsp;Numa me phenav tuke: te na potreis numa rhevdisar kodoleske kai kerel tuke nasul. Te dela tut palma pa e chachi rig le moski, ambolde chi e kolaver. </p> 
<p><A NAME="an_5:40">5:40</A>&nbsp;Te mangela vari kon te del tut pe kris, te lel cho gat, de les vi chi raxami. </p> 
<p><A NAME="an_5:41">5:41</A>&nbsp;Te kerela tut vari kon pe zor te zhas iek kilimetro, zha lesa dui. </p> 
<p><A NAME="an_5:42">5:42</A>&nbsp;De ka kodo kai mangel tutar; ai na zhatar katar kodo kai mangel vunzhele tutar."</p> 
<p><A NAME="an_5:43">5:43</A>&nbsp;"Tume ashundian ke sas phendo, 'Ke trobul te avel tuke drago cho vortako, ai te vurhitsis che duzhmanon.' </p> 
<p><A NAME="an_5:44">5:44</A>&nbsp;Numa me phenav tumenge: te avel tumenge drago tumare duzhmaia, rhugin kodolenge kai den tumen armaia, keren mishtimos kodolenge kai san lenge vurhito, ai rhugin kodolenge kai keren tumenge nasul, ai chinuin tume. </p> 
<p><A NAME="an_5:45">5:45</A>&nbsp;Kashte te aven shave tumare Dadeske kai si ando rhaio. Ke wo kerel te wushtel o kham vi pel nasul ai vi pel lashe, kerel te del breshind pe kodola kai si vorta ai vi pe kodola kai nai vorta. </p> 
<p><A NAME="an_5:46">5:46</A>&nbsp;Ke te avela tumenge drago ferdi kodola kai san lenge drago, che mishtimos si tume chi keren sa kadia? Le manush kai chiden e taksa. </p> 
<p><A NAME="an_5:47">5:47</A>&nbsp;Ai te dena dies lasho ferdi tumare phralen, so keren mai but kavrendar, chi keren vi le manush kai chiden e taksa sa kadia. </p> 
<p><A NAME="an_5:48">5:48</A>&nbsp;Anda kodia tu av bi doshako sar cho Dat, ando rhaio si bi doshako."</p> 
<p><A NAME="an_6:1">6:1</A>&nbsp;"Arakhen tume te na keren tumaro mishtimos anglal manush kaste te thon sama pe tumende. Ke te kerena anda kadia chi lena o mishtimos katar tumaro Dat kai si ando rhaio.</p> 
<p><A NAME="an_6:2">6:2</A>&nbsp;Kana des love kal chorhe, na bashav andai tuturazia ande le synagoguria ai pel droma sar keren le manush kai ankerdion so nai. Kadia keren kashte te luvudin le le manush. Me phenav tumenge o chachimos! Vuzhe line pengo mishtimos.</p> 
<p><A NAME="an_6:3">6:3</A>&nbsp;Numa tu kana des love kal chorhe, na mek te zhanel cho stingo vas, so cho chacho vas kerel. Kashte so dian te avel garado: ai cho Dat kai dikhel so keres garades, dela tut mishtimos."</p> 
<p><A NAME="an_6:5">6:5</A>&nbsp;"Kana rhugin tume, na aven sar kodola manush kai ankerdion so nai ke lengedrago te rhuginpe ande punrhende andel synagoguuria, ai andel koltsuria le dromenge, kashte te dikhen le le manush. Me phenav tumenge chachimasa! Vuzhe line pengo mishtimos. </p> 
<p><A NAME="an_6:6">6:6</A>&nbsp;Numa tu, kana rhugis tu, zha ande chi soba, phandav o wudar, ai rhugisavo ka cho Dat kai si ando than kai chi dikhel les khonik. Ai cho Dat kai dikhel so keres kana san korkorho, dela tut so manges. </p> 
<p><A NAME="an_6:7">6:7</A>&nbsp;Kana rhugin tume na bulguiin intaino ai butivar, sar keren le manush kai chi zhanen le Devles; Won gindin ke te rhuginape butivar iek fielo, keren te ashunel le o Del. </p> 
<p><A NAME="an_6:8">6:8</A>&nbsp;Na keren sar lende; ke tumaro Dat kai si ando rhaio zhanel so trobul tumen mai anglal sar te mangen lestar."</p> 
<p><A NAME="an_6:9">6:9</A>&nbsp;"Anda kodia rhugin tume kadia, 'Amaro Dat kai san ando rhaio, te avel cho anav ankerdo swunto. </p> 
<p><A NAME="an_6:10">6:10</A>&nbsp;Chi amperetsia te avel. Chi voia te kerdiol pe phuv sar ando rhaio. </p> 
<p><A NAME="an_6:11">6:11</A>&nbsp;De amen adies amaro manrho sar swako dies. </p> 
<p><A NAME="an_6:12">6:12</A>&nbsp;Iertisar amare bezexa, sar vi ame iertis kodolen kai keren bezexa karing amende. </p> 
<p><A NAME="an_6:13">6:13</A>&nbsp;Na mek ame te zhas ando zumaimos, numa skepisar ame katar o nasul iek. Ke tute si e amperetsia, e putiera, ai o barimos zhi pon godi.' 'Amen'</p> 
<p><A NAME="an_6:14">6:14</A>&nbsp;"Te iertina le manushenge dosha, vi tumaro Dat kai si ando rhaio iertila tumen: </p> 
<p><A NAME="an_6:15">6:15</A>&nbsp;Numa te na iertina le manushenge dosha, chi tumaro Dat chi iertil tumare dosha."</p> 
<p><A NAME="an_6:16">6:16</A>&nbsp;"Kana zhonin, na triston sar kodola manush kai ankerdion so nai, kai keren te sikadiol pe lenge muia te haliaren le manush ke won zhonin. Me phenav tumenge chachimasa, vuzhe line pengo mishtimos. </p> 
<p><A NAME="an_6:17">6:17</A>&nbsp;Numa kana zhonisa, xalav cho mui, ai hulav che bal, </p> 
<p><A NAME="an_6:18">6:18</A>&nbsp;Kashte te na sikadiol le manushenge ke zhonis, ferdi che Dadeske kai si ando than kai chi dichol ai cho Dat kai dikhel so keres, dela tu mishtimos."</p> 
<p><A NAME="an_6:19">6:19</A>&nbsp;Na chiden tumenge barvalimos pe phuv, kai moio ai rhuzhina sai rimon, ai kai le chor sai den andre ai choren. </p> 
<p><A NAME="an_6:20">6:20</A>&nbsp;Numa chiden tumenge barvalimos ando rhaio, kai o moio ai e rhuzhina nashti rimon, ai chor nashti den andre te choren. </p> 
<p><A NAME="an_6:21">6:21</A>&nbsp;Ke kai si cho barvalimos, kotse si te avel cho ilo.</p> 
<p><A NAME="an_6:22">6:22</A>&nbsp;O lampo le statosko si e iakh. Te si che iakha bi doshako, sa cho stato si te avel pherdo vediara. </p> 
<p><A NAME="an_6:23">6:23</A>&nbsp;Numa te avena nasul che iakha, sa cho stato avela pherdo tuniariko. Antunchi te si e vediara ande tute tuniariko, sode de baro tuniariko!</p> 
<p><A NAME="an_6:24">6:24</A>&nbsp;Khonik nashti podail duie gazden, ke vurhitsila iekes ai avela leske drago o kaver; vai inkerela chachimasa iekesa ai avela leske sar khanchi o kolaver. Nashti podais andek than le Devles ai o mammon (Barvalimos).</p> 
<p><A NAME="an_6:25">6:25</A>&nbsp;"Eta sostar phenav tumenge: Na daran anda tumaro traio, ai phenen 'So xasa, so piiasa, sar kerasa te huriarvas amaro stato?' Pate o traio nai mai baro sar o xabe? Ai o stato nai mai baro sar le tsalia? </p> 
<p><A NAME="an_6:26">6:26</A>&nbsp;Dikhen pel chiriklia kai hurian ando cheri: chi shuden sumuntsi, chi chiden, ai chi garaven xabe andel banuria: numa tumaro Dat kai si ando rhaio pravarel le! Chi mon tume mai but sar le chiriklia?" </p> 
<p><A NAME="an_6:27">6:27</A>&nbsp;Savo anda tumende te nekezhila sai lunzharela pesko traio xantsi?"</p> 
<p><A NAME="an_6:28">6:28</A>&nbsp;Ai sostar nekezhin andal tsalia? Dikhen sar barion le luluja pel kimpuria; chi keren buchi, ai chi keren peske tsalia. </p> 
<p><A NAME="an_6:29">6:29</A>&nbsp;Numa phenav tumenge, chi o Solomon, ande sa pesko barvalimos nas kadia shukar huriardo sar iek luluji. </p> 
<p><A NAME="an_6:30">6:30</A>&nbsp;Te huriarvela O Del kadia e char kai si pel kimpuria adies, ai kai terhara avela shudini ande iag. Sode mai but huriarvela tumen, manush kai si tume xantsi pachamos? </p> 
<p><A NAME="an_6:31">6:31</A>&nbsp;Na daran tume; ai phenen, 'So xasa? So piiasa? Ai sar huriaravas ame?' </p> 
<p><A NAME="an_6:32">6:32</A>&nbsp;Ke kodia roden le manush kai chi zhanen le Devles, numa tumaro Dat kai si ando rhaio, zhanel ke trobul tumen sa kadala dieli. </p> 
<p><A NAME="an_6:33">6:33</A>&nbsp;Rode mai anglal e amperetsia le Devleski, ai so si vorta angla Del; ai O Del, dela tume sa kodola dieli opral. </p> 
<p><A NAME="an_6:34">6:34</A>&nbsp;Anda kodia na nekezhin anda terhara, ke terhara lela sama pestar, ke ande swako dies si dosta nekezo."</p> 
<p><A NAME="an_7:1">7:1</A>&nbsp;"Na shin kris, te na avel kris shinde pe tute. </p> 
<p><A NAME="an_7:2">7:2</A>&nbsp;Ke sar shinesa kris pe kavreste kadia avela kris shindi pe tute, e musura kai musurisa kolavres kodolasa avesa tu musurime.</p> 
<p><A NAME="an_7:3">7:3</A>&nbsp;Sostar dikhes e tsipiliga ande iakh chi phraleski, ai chi dikhes o stilpo kai si ande chiri iakh. </p> 
<p><A NAME="an_7:4">7:4</A>&nbsp;Sar sai phenes che phraleske, Mek ma te lav e tsipliga anda chiri iakh,' kana tut si stilpo ande chiri iakh? </p> 
<p><A NAME="an_7:5">7:5</A>&nbsp;Tu manush kai ankerdios so chi san! Ankalav mai anglal o stilpo anda chiri iakh, ai porme dikhesa dosta de mishto te ankalaves e tsipliga kai si ande iakh che phraleske.</p> 
<p><A NAME="an_7:6">7:6</A>&nbsp;"Na den so si swunto kal zhukel, ai shuden tumare perli anglal bale, ke kham te vulin le telal punrhe, ai amboldenpe pe tumende te xan tume.</p> 
<p><A NAME="an_7:7">7:7</A>&nbsp;"Mangen, ai avela tume dino; roden, ai arakhena; maren, ai avela tumenge phuterdo. </p> 
<p><A NAME="an_7:8">7:8</A>&nbsp;Ke kon godi mangela avela les, kodo kai rodel arakhela, ai kodoleske kai marel avela phuterdo.</p> 
<p><A NAME="an_7:9">7:9</A>&nbsp;Savo anda tumende del bax peske shaves te mangela lestar manrho? </p> 
<p><A NAME="an_7:10">7:10</A>&nbsp;Vai te del  les sap, te mangela lestar masho? </p> 
<p><A NAME="an_7:11">7:11</A>&nbsp;Tume kai san nasul, zhanen sar te den mishtimos tumare glaten. Sode mai but tumaro Dat kai si ando rhaio dela mishtimos kodolen kai mangen lestar?"</p> 
<p><A NAME="an_7:12">7:12</A>&nbsp;"Ande sako fielo keren kolavrenge so tume mangen le kolaver te keren tumenge; ke kodia si o zakono ai o sicharimos le profetonge.</p> 
<p><A NAME="an_7:13">7:13</A>&nbsp;"Zhan andre pa e tang vurota; ke bufli e vurota, ai vushoro o drom kai ingerel ando iado, ai but si kai len kodo drom. </p> 
<p><A NAME="an_7:14">7:14</A>&nbsp;Ke e vurota tang ai o drom tang kai ingerel ka traio, ai xantsi si kai arakhen les."</p> 
<p><A NAME="an_7:15">7:15</A>&nbsp;"Arakhen tume katar le profeturia kai nai chache, kai aven tumende andel bakrenge tsalia, numa andral won si divli ruv. </p> 
<p><A NAME="an_7:16">7:16</A>&nbsp;Tume prinzharen le katar lenge fruta. Sai chidelpe struguro pai krenga kanrhenge, vai figi pai tsignida? </p> 
<p><A NAME="an_7:17">7:17</A>&nbsp;Swako lashi pruing del lashi fruta, numa e chori pruing del chorhi fruta. </p> 
<p><A NAME="an_7:18">7:18</A>&nbsp;Ek lashi pruing nashti del chorhi fruta, ai chorhi pruing nashti del lashi fruta. </p> 
<p><A NAME="an_7:19">7:19</A>&nbsp;Savi godi pruing kai chi del lashi fruta avela shindi ai shudini ande iag. </p> 
<p><A NAME="an_7:20">7:20</A>&nbsp;Kadia tume prinzharena len kai nai chache katar lenge fruta."</p> 
<p><A NAME="an_7:21">7:21</A>&nbsp;Na swako kai phenena mange 'Devla, Devla' avena ande amperetsia le rhaioski, numa kodola kai kerena e voia murhi Dadeski kai si ando rhaio. </p> 
<p><A NAME="an_7:22">7:22</A>&nbsp;But ande kodo dies phenena mange, 'Devla, Devla! Chi diam profesi ande chiro anav? Chi gonisardiam le bengen ande chiro anav? Ai kerdiam but mirakluria ande chiro anav? </p> 
<p><A NAME="an_7:23">7:23</A>&nbsp;Antunchi phenava lenge, ' Shoxar, Chi zhanglem tume. Zhantar mandar, tume kai keren nasulimos!'"</p> 
<p><A NAME="an_7:24">7:24</A>&nbsp;"Anda kodia kon godi ashunela kadala vorbi kai phenav, ai kerela le, avela sar ek manush gojaver kai vazdias pesko kher pek stana baxreski. </p> 
<p><A NAME="an_7:25">7:25</A>&nbsp;O breshind dias, le bare paia avile, e barval phurdias zurales pe kodo kher. Numa chi pelo, ke vazdino sas pe stana le baxreski. </p> 
<p><A NAME="an_7:26">7:26</A>&nbsp;Numa kon godi kai ashunela le vorbi kai phenav, ai chi kerela le, avela sar ek manush prosto kai vazdias pesko kher pe chishai. </p> 
<p><A NAME="an_7:27">7:27</A>&nbsp;O breshind dias, o pai o baro avilo, e barval phurdia pe kodo kher. Ai pelo zurales!"</p> 
<p><A NAME="an_7:28">7:28</A>&nbsp;Kana O Jesus getosardias so phenelas chudisailo o narodo katar lesko sicharimos. </p> 
<p><A NAME="an_7:29">7:29</A>&nbsp;Ke wo sicharelas sar iek manush kai sas les putiera, ai na sar lenge manush kai sicharenas o zakono le Gramnturia.</p> 
<p><A NAME="an_8:1">8:1</A>&nbsp;Kana O Jesus avilo tele pai plaiing, but narodo lias pe pala leste. </p> 
<p><A NAME="an_8:2">8:2</A>&nbsp;Ai antunchi avilo ek naswalo kai sas les leprosi, thodiape ande changende angla leste ai phendia leske, "Gazda, tu te mangesa sai vuzhares ma." </p> 
<p><A NAME="an_8:3">8:3</A>&nbsp;O Jesus anzardias o vas, thodia o vas pe leste, ai phendia, "Mangav, av vuzho!" Ai strazo vuzhilo andai leprosi. </p> 
<p><A NAME="an_8:4">8:4</A>&nbsp;Porme O Jesus phendia leske, "Arakh tu! Te na phenes kanikaske, numa zha sikadio kal rasha; ai de e podarka kai phendia o Moses te den, kashte te zhanen."</p> 
<p><A NAME="an_8:5">8:5</A>&nbsp;Sar avilo O Jesus ando Capernaum, ek kapitano andal Romanuria avilo leste ai manglia lesko zhutimos: ai phendia, "Gazda, murho sluga pashliol khere, bandilo ai chinuil zurales.</p> 
<p><A NAME="an_8:7">8:7</A>&nbsp;O Jesus phendia leske, "Avav te sastiarav les." </p> 
<p><A NAME="an_8:8">8:8</A>&nbsp;Numa o kapitano phendias leske, "Gazda, chi sim dosta de lasho te aves ande murho kher. Numa phen e vorba, ai murho sluga avela sasto. </p> 
<p><A NAME="an_8:9">8:9</A>&nbsp;Ke vi me si aver bare pe mande, ai telal murho vas si ketani. Phenav iekeske 'Zha! ai zhal; phenav avreske 'Aidi!' ai avel; ai phenav murha slugake, 'Ker kacha!' ai kerel."</p> 
<p><A NAME="an_8:10">8:10</A>&nbsp;Kana O Jesus ashundia, chudisailo, ai phendia kodolenge kai lenaspe pala leste. "O chachimos phenav tumenge, chi arakhlem kanikaste ande Israel kasavo pachamos. </p> 
<p><A NAME="an_8:11">8:11</A>&nbsp;Phenav tumenge, ke but avena anda Easto ai anda Westo, ai beshena kai skafidi le Abrahamoski, le Isakoski ai le Jakovoski ande amperetsia le rhaioski. </p> 
<p><A NAME="an_8:12">8:12</A>&nbsp;Numa le shave la amperetsiake avena shudine avri ando tuniariko, kotse kai roven ai kai chiden dandendar.</p> 
<p><A NAME="an_8:13">8:13</A>&nbsp;Porme O Jesus phendia le kapitanoske, "Zha, ke kerdiol tuke sar pachaian." Ai kodo chaso o sluga sastilo.</p> 
<p><A NAME="an_8:14">8:14</A>&nbsp;Kana O Jesus gelo ka Petri ando kher, dikhlia leska sakra pashliolas, ke phabolas. </p> 
<p><A NAME="an_8:15">8:15</A>&nbsp;Azbadia lako vas, ai o zharo meklia la; wushtili ai podaisardia les. </p> 
<p><A NAME="an_8:16">8:16</A>&nbsp;Kana peli e riat, andine ka Jesus buten kai sas beng ande lende. Wo gonisardia anda lende duxuria la vorbasa, ai sastiardia sa le naswalen. </p> 
<p><A NAME="an_8:17">8:17</A>&nbsp;Kashte te pherdiol so sas phendo katar o profeto, o Esaia, "Wo lia amare nasulimata, ai lias pe peste amare naswalimata."</p> 
<p><A NAME="an_8:18">8:18</A>&nbsp;Kana O Jesus dikhlia le narodos pe swako rig pestar, phendia te nakhen inchal pe kolaver rig le paieske. </p> 
<p><A NAME="an_8:19">8:19</A>&nbsp;Iek Gramnoto avilo leste, ai phendia leske, "Gazda, zhav pala tute kai godi zhasa."</p> 
<p><A NAME="an_8:20">8:20</A>&nbsp;O Jesus phendia leske, "Le foxes (miazol le ruv) si le gropi, ai le chiriklia si le kuiburia, numa O Shav le Manushesko nai les than te thol pesko shero."</p> 
<p><A NAME="an_8:21">8:21</A>&nbsp;Aver iek anda leske disipluria phendia leske, "Gazda, mek zhav mai anglal te gropov murhe dades."</p> 
<p><A NAME="an_8:22">8:22</A>&nbsp;O Jesus phendia leske, "Av tu pala mande, ai mek le mulen, te gropon penge mulen."</p> 
<p><A NAME="an_8:23">8:23</A>&nbsp;Antunchi O Jesus anklisto ando chuno, ai leske disipluria lesa. </p> 
<p><A NAME="an_8:24">8:24</A>&nbsp;Bari barval avili pe maria, ta le talazuria vusharavenas o chuno. Numa O Jesus sovelas. </p> 
<p><A NAME="an_8:25">8:25</A>&nbsp;Leske disipluria gele leste, wushtiade les ai phende leske, "Gazda, skepisar amen, ke xaiimaske sam!"</p> 
<p><A NAME="an_8:26">8:26</A>&nbsp;O Jesus phendia lenge, "Che xantsi pachamos si tume! Sostar daran kadia zurales?" Wushtilo ai dia mui pe barval ai pe maria, ai kerdili bari hodina. </p> 
<p><A NAME="an_8:27">8:27</A>&nbsp;Savorhe chudisaile ai phende, "Che fielo manush kado, vi e barval ai e maria pachan lesko mui!</p> 
<p><A NAME="an_8:28">8:28</A>&nbsp;Kana O Jesus areslo pe kaver rig le paieske ando them kai bushol Gadarenes, dui manush kai sas but beng ande lende ankliste avri andal kaplitsi, ai avile karing leste. Kodola manush sas kadia de nasul te khonik nashti nakhenas pa kodo drom. </p> 
<p><A NAME="an_8:29">8:29</A>&nbsp;Denas mui, "So manges amendar, Jesus, Shav le Devlesko? So avilian katse te chinuis ame mai anglal sar e vriama?"</p> 
<p><A NAME="an_8:30">8:30</A>&nbsp;Nas dur lendar but bale kai xanas. </p> 
<p><A NAME="an_8:31">8:31</A>&nbsp;Le beng rhugisaile ka Jesus, phende, "Te gonisa ame avri, trade ame andel bale. </p> 
<p><A NAME="an_8:32">8:32</A>&nbsp;O Jesus phendia lenge, 'Zhan'. Ankliste avri ai gele andel bale. Ai sa le bale shudepe pai xar ande maria ai tasule ando pai. </p> 
<p><A NAME="an_8:33">8:33</A>&nbsp;Le manush kai lenas sama katar le bale nashle, gele ando foro, ai phende sa so kerdilia le bengailensa. </p> 
<p><A NAME="an_8:34">8:34</A>&nbsp;Antunchi sa o narodo anda foro avile ka Jesus; kana dikhle les, rhugisaile leste te zhaltar anda lengo them.</p> 
<p><A NAME="an_9:1">9:1</A>&nbsp;O Jesus anklisto ando chuno, nakhlo inchal e maria, ai gelo ande pesko foro. </p> 
<p><A NAME="an_9:2">9:2</A>&nbsp;Andine leste ieke manushes kai sas bango, pashliolas po than. O Jesus dikhlia lengo pachamos, ai phendias le bangeske, "Raduisavo, murho shav! Che bezexa iertime le."</p> 
<p><A NAME="an_9:3">9:3</A>&nbsp;Antunchi le Gramnoturia phenenas peske, "Sar sai kado manush tromal te lel o than le Devlesko, ke ferdi O Del sai iertil le bezexa!"</p> 
<p><A NAME="an_9:4">9:4</A>&nbsp;O Jesus zhanglia lenge ginduria ai phendia, "Sostar si tume kasave chorhe ginduria ande tumaro ilo? </p> 
<p><A NAME="an_9:5">9:5</A>&nbsp;So si mai vushoro te phenes, 'Che bezexa iertime,' vai 'Wushti opre ai phir?" </p> 
<p><A NAME="an_9:6">9:6</A>&nbsp;Numa te zhanen ke ka O Shav le Manushesko si e putiera pe phuv te iertil le bezexa." Antunchi phendia le bangeske, ' Wushti, le cho than, ai zha khere!' </p> 
<p><A NAME="an_9:7">9:7</A>&nbsp;O manush wushtilo ai gelotar khere. </p> 
<p><A NAME="an_9:8">9:8</A>&nbsp;Kana o narodo dikhlia kodia, daraile, chudisaile, ai luvudinas le Devles kai dias kasavi putiera ka o manush.</p> 
<p><A NAME="an_9:9">9:9</A>&nbsp;O Jesus gelotar kotsar, ai dikhlia ieke manushes kai busholas Mate, beshelas tele kai skafidi kai pochinenas e taksa le themeske. Ai phendia leske, "Av pala mande." Wo wushtilo ai liape pala leste.</p> 
<p><A NAME="an_9:10">9:10</A>&nbsp;Kana O Jesus xalas ande lesko kher, but manush kai chiden e taksa, ai le bezexale avile te beshen kai skafidi lesa ai leske disiplonsa. </p> 
<p><A NAME="an_9:11">9:11</A>&nbsp;Le Farizeanuria dikhle kodia ai phushle leske disiplon, "Sostar tumaro gazda xal le manushensa kai chiden e taksa ai kodolensa kai si bezexale?"</p> 
<p><A NAME="an_9:12">9:12</A>&nbsp;O Jesus ashundia ai phendia lenge, "Le manush kai si saste chi trobul le dokxtoro, le naswalen trobul. </p> 
<p><A NAME="an_9:13">9:13</A>&nbsp;Zhan ai sichon te haliaren, me mangav mila te den iekavres, ai na sakrifis, ke chi avilem te akharav kodolen kai gindinpe vorta angla Del, numa le bezexalen."</p> 
<p><A NAME="an_9:14">9:14</A>&nbsp;Le disipluria le Iovanoske o baptisto avile ka Jesus, ai phushle lestar, "Sostar ame ai le Farizeanuria zhonis butivar, numa chire disipluria chi zhonin?" </p> 
<p><A NAME="an_9:15">9:15</A>&nbsp;O Jesus phendia lenge, "Sar sai zhelin le manush kai si akharde ka abiav, kana o manush kai ansurilpe lensa le? Numa avela e vriama kai o manush kai ansurilpe avela lino lendar, antunchi zhonina.</p> 
<p><A NAME="an_9:16">9:16</A>&nbsp;Khonik chi thol nevo kotor poxtan te lasharel phurane tsalia, ke o nevo kotor tsigniol, ai kerdiolpe mai nasul o shinimos. </p> 
<p><A NAME="an_9:17">9:17</A>&nbsp;Le manush chi thon nevi mol andel phurane morchia moliake, ke le morchia pharhadion, ai e mol shordiol, ai le morchia rimonpe. Numa thon e nevi mol andel morchia, kadia chi e mol ai chi le morchia chi rimonpe."</p> 
<p><A NAME="an_9:18">9:18</A>&nbsp;Sar O Jesus phenelas lenge kadala vorbi, iek baro andai synagogue avilo ai thodiape ande changende angla leste, ai phendias, " Numa so muli murhi shei; haidi tho cho vas pe late, ai woi traiila." </p> 
<p><A NAME="an_9:19">9:19</A>&nbsp;O Jesus wushtilo, ai gelo pala leste, peske disiplonsa. </p> 
<p><A NAME="an_9:20">9:20</A>&nbsp;Antunchi, iek naswali zhuvli, kai xasarelas rat de desh u dui bersh, avili palal pala leste, ai azbadia e tivala leska raxamaki. </p> 
<p><A NAME="an_9:21">9:21</A>&nbsp;Woi phenelas peske, "Numa te sai azbava leske tsalia, avava sasti." </p> 
<p><A NAME="an_9:22">9:22</A>&nbsp;O Jesus amboldiape, dikhlia la, ai phendia, "Raduisavo murhi shei! Ke cho pachamos sastiardia tu." Ai ande kodo chaso sastili.</p> 
<p><A NAME="an_9:23">9:23</A>&nbsp;Kana O Jesus areslo ka kher le baresko andai synagogue. Dikhlia le musikanton, ai baro narodo buntuime, but mui kerenas. </p> 
<p><A NAME="an_9:24">9:24</A>&nbsp;Wo phendias lenge, "Zhantar ke e sheiorhi nai muli, numa sovel!" Won asaie lestar. </p> 
<p><A NAME="an_9:25">9:25</A>&nbsp;Kana gonisardia le narodos, gelo ando kher, lia la vastestar, ai e shovorhi wushtili. </p> 
<p><A NAME="an_9:26">9:26</A>&nbsp;Kodia viasta geli ande sa kodo them.</p> 
<p><A NAME="an_9:27">9:27</A>&nbsp;Sar zhalastar O Jesus, dui korhe linepe palal leste ai tsipinas, "Al tuke mila anda amende, Shav le Davidosko."</p> 
<p><A NAME="an_9:28">9:28</A>&nbsp;Kana O Jesus areslo ando kher, le korhe avile leste, O Jesus phushlia le, "Pachan tume ke sai kerav kodia?" "Sai, Gazda," Won phende leske. </p> 
<p><A NAME="an_9:29">9:29</A>&nbsp;Antunchi azbadia lenge iakha ai phendia, "Te kerdiol tumenge, so pachaian!" </p> 
<p><A NAME="an_9:30">9:30</A>&nbsp;Ai lenge iakha phuterdile. O Jesus phendia lenge, "Len tume sama, te na zhanel khonik!" </p> 
<p><A NAME="an_9:31">9:31</A>&nbsp;Numa kana geletar, phende e viasta pe leste pe sa kodo them.</p> 
<p><A NAME="an_9:32">9:32</A>&nbsp;Kana won zhanastar, andine leste ieke manushes kai nashti delas duma ke sas beng ande leste. </p> 
<p><A NAME="an_9:33">9:33</A>&nbsp;Kana o beng gonime anda leste, o muto dia duma. Sa o narodo chudisaile, ai phenenas, 'Shoxar chi dikhliam kadia ande Israel!"</p> 
<p><A NAME="an_9:34">9:34</A>&nbsp;Numa le Farizeanuria phenenas, "O baro le bengengo del les e putiera te gonil le bengen." </p> 
<p><A NAME="an_9:35">9:35</A>&nbsp;O Jesus gelo anda sa le foruria ai anda sa le gava, ai sicharelas ande lenge synagoguria, delas duma e lashi viasta pa e amperetsia, ai sastiarelas sa le naswalimata ai sa o nasulipe. </p> 
<p><A NAME="an_9:36">9:36</A>&nbsp;Kana wo dikhlia o narodo bari mila lia les anda lende, ke chinuinas nekezhime sas, ai nashti zhutinaspe, sar bakriorhe kai nai le pastuxo. </p> 
<p><A NAME="an_9:37">9:37</A>&nbsp;Antunchi phendias peske disiplonge, "But jiv si te chidelpe, numa xantsi bucharia si. </p> 
<p><A NAME="an_9:38">9:38</A>&nbsp;Rhugin tume ka o gazda le chidimasko te tradel bucharia ande pesko chidimos.</p> 
<p><A NAME="an_10:1">10:1</A>&nbsp;O Jesus akhardia peste, peske desh u do disiplon, ai dia le putiera pe le bi vuzhe duxuria, kaste te sai gonin le avri, ai te sastiaren sa le naswalimata ai sa o nasulipe.</p> 
<p><A NAME="an_10:2">10:2</A>&nbsp;Eta le anava le desh u do apostlonge: pervo O Simon (akhardo sas Petri) ai lesko phral o Andre; o James ai lesko phral o Iovano, shave le Zebedoske; </p> 
<p><A NAME="an_10:3">10:3</A>&nbsp;o Philip ai o Bartholomew; o Thomas ai o Mate kai chidelas e taksa; o James o shav le Alphaeusosko, ai o Lebbaeus (akhardo sas Thaddaeus): </p> 
<p><A NAME="an_10:4">10:4</A>&nbsp;O Simon o Canaanite, ai o Judas Iscariot, kai dia le Kristos andel vas leske duzhmanonge.</p> 
<p><A NAME="an_10:5">10:5</A>&nbsp;Kadala desh u dui Wo tradias angle ai phendias lenge: "Na zhan mashkar le Nai Zhiduvuria, ai na zhan andel foruria kai si le Samaritanuria. </p> 
<p><A NAME="an_10:6">10:6</A>&nbsp;Zhan , mai bini ka le xasarde bakriorhe, o narodo Israel. </p> 
<p><A NAME="an_10:7">10:7</A>&nbsp;Sar zhan, den duma pa Del ai phenen, 'E amperetsia le rhaioski pashili!' </p> 
<p><A NAME="an_10:8">10:8</A>&nbsp;Sastiaren le naswalen, zhuvindin le mulen, vuzharen le lepra, gonin avri le bengen. Tume lian ivia, ivia den. </p> 
<p><A NAME="an_10:9">10:9</A>&nbsp;Na len tumensa sumnakai, vai rup, chi xarkune ande tumare chisa; </p> 
<p><A NAME="an_10:10">10:10</A>&nbsp;Na len chisi dromeske, vai dui gada, vai papucha, vai rovli, ke o manush kai kerel buchi mol te den les leske pochin.</p> 
<p><A NAME="an_10:11">10:11</A>&nbsp;Ande fersavo foro vai gav kai arasena, phushen kon si lasho manush, ai beshen ka leske kher zhi kai tume zhanatar kotsar. </p> 
<p><A NAME="an_10:12">10:12</A>&nbsp;Kana zhana ando kher phenen, "E pacha te avel tumensa."</p> 
<p><A NAME="an_10:13">10:13</A>&nbsp;Kodola manush te primin tumen sar trobul, tumare pacha te avel pe lende, numa te na primin tumen sar trobul te amboldel tumare pacha palpale. </p> 
<p><A NAME="an_10:14">10:14</A>&nbsp;Te na primina tumen sar trobul vai te na ashunena tumende, kana zhantar anda kodo kher vai foro, chinon e pulburia pa tumare punrhe. </p> 
<p><A NAME="an_10:15">10:15</A>&nbsp;Phenav tumenge o chachimos, mai vushoro avela le narodoske anda Sodom ai andai Gomorrah po dies la krisako, de sar kodole foroske!</p> 
<p><A NAME="an_10:16">10:16</A>&nbsp;Dikhen! Me tradav tume sar bakriorhe mashkar le ruv. Aven gojaver ai arakhen tume sar le sap, ai aven domolo sar le gulumburia.</p> 
<p><A NAME="an_10:17">10:17</A>&nbsp;Arakhen tume katar le manush, ke angerena tumen pe kris, ai marena tumen bichonsa ande penge synagoguria. </p> 
<p><A NAME="an_10:18">10:18</A>&nbsp;Angerena tume angla le bare le foroske ai anglal amperatsi mange, te aven marturo angla lende ai sa le Nai Zhiduvuria. </p> 
<p><A NAME="an_10:19">10:19</A>&nbsp;Numa kana lena tumen, na xal tume briga sar phenena vai so phenena, ke avela tume dino ando kodo chaso, so trobula te mothon. </p> 
<p><A NAME="an_10:20">10:20</A>&nbsp;Ke chi dena tume duma, numa O Swunto Duxo tumare Dadesko dela duma tumendar.</p> 
<p><A NAME="an_10:21">10:21</A>&nbsp;O phral purhila peske phrales te mudaren les, ai o dat purhila peska glata; le glate xoliavona pe pengo dat, ai pengi dei ai kerena te mudaren le. </p> 
<p><A NAME="an_10:22">10:22</A>&nbsp;Sa le manush vurhitsina tumen pala mande. Numa kodo kai rhevdila ai inkerela zhando gor, avela skepime. </p> 
<p><A NAME="an_10:23">10:23</A>&nbsp;Kana chinuina tumen andek foro, zhan ande aver. Phenav tumenge o chachimos, chi aresena te zhan ande sa le foruria ande Israel, mai anglal sar O Shav le Manushesko te avel.</p> 
<p><A NAME="an_10:24">10:24</A>&nbsp;Chi iek kai sichol nai mai baro sar kodo kai sicharel les, ai chi iek sluga nai mai bari sar pesko gazda. </p> 
<p><A NAME="an_10:25">10:25</A>&nbsp;Dosta kodoleske kai sichol te kerdiol sar kodo kai sicharel les, ai e sluga te kerdiol sar pesko gazda. Ai won te akharena le gazdas le kheresko, Beelzebub, sode mai but akharena le manushen kai beshen ande lesko kher!</p> 
<p><A NAME="an_10:26">10:26</A>&nbsp;Anda kodia na daran lendar. Ke nai khanchi wusharado kai chi avela sikado; ai nai khanchi garado kai chi avela zhanglo. </p> 
<p><A NAME="an_10:27">10:27</A>&nbsp;So phenava tuke ando tuniariko tu phen adiese; ai so ashunes phendo tuke ando khan, phen pal khera opral. </p> 
<p><A NAME="an_10:28">10:28</A>&nbsp;Na daran katar kodola kai sai mudaren o stato numa nashti mudaren o duxo; mai bini daran katar O Del, kai sai mudarel o duxo ai o stato ando iado. </p> 
<p><A NAME="an_10:29">10:29</A>&nbsp;Nai bichinde dui chiriklia pe iek pena; numa chi iek anda lende chi perel pe phuv bi te zhanel cho Dat. </p> 
<p><A NAME="an_10:30">10:30</A>&nbsp;Ai vi le bal ande tumaro shero sa jindo le. </p> 
<p><A NAME="an_10:31">10:31</A>&nbsp;Anda kodia na dara, ke tu mos mai but sar but chiriklia!" </p> 
<p><A NAME="an_10:32">10:32</A>&nbsp;Kon godi mothola ke si murho anglal manush, i me phenava ke si murho angla murho Dat kai si ando rhaio. </p> 
<p><A NAME="an_10:33">10:33</A>&nbsp;Numa kon godi mothola ke nai murho anglal manush, vi me mothava ke nai murho angla murho Dat kai si ando rhaio.</p> 
<p><A NAME="an_10:34">10:34</A>&nbsp;Na gindin ke avilem te anav pacha pe phuv, chi avilem te anav pacha, numa e sabia. </p> 
<p><A NAME="an_10:35">10:35</A>&nbsp;Ke avilem te hulavav le shaves katar o dat, la sha katar e dei, ai e bori katar e sakra; </p> 
<p><A NAME="an_10:36">10:36</A>&nbsp;Le manusheske duzhmaia avena kodola kai si ande lesko kher.</p> 
<p><A NAME="an_10:37">10:37</A>&nbsp;Kon godi si leske mai drago lesko dat vai leski dei mai but sar me chi mol dosta te avel pala mande; kon godi si leske mai drago lesko shav vai leski shei mai but sar me chi mol dosta te avel pala mande. </p> 
<p><A NAME="an_10:38">10:38</A>&nbsp;Kodo kai chi lel pesko trushul ai te lelpe pala mande, chi mol dosta te achel pala mande. </p> 
<p><A NAME="an_10:39">10:39</A>&nbsp;Kodo kai arakhela pesko traio xasarela les; numa kodo kai xasarela pesko traio pala mande arakhela les.</p> 
<p><A NAME="an_10:40">10:40</A>&nbsp;O manush kai primil tumen primil man; ai o manush kai primil man primil kodoles kai tradia man. </p> 
<p><A NAME="an_10:41">10:41</A>&nbsp;Kodo kai primila profeto ke si profeto lela o mishtimos kai avel ka profeto, kon godi primila chache manushes ke si chacho manush lela o mishtimos kai avel ka chacho manush." </p> 
<p><A NAME="an_10:42">10:42</A>&nbsp;Ai te dela vare kon ek daxtai shudro pai kai iek anda kadala tsinorhe ke si murho disipluria. Me phenava tuke chachimos, chi xasarel pesko mishtimos."</p> 
<p><A NAME="an_11:1">11:1</A>&nbsp;Kana O Jesus getosardia te phenel so te keren leske desh u dui disipluria, gelotar kotsar te sicharel ai te del duma pa Del ande lenge foruria.</p> 
<p><A NAME="an_11:2">11:2</A>&nbsp;Kana o Iovano o baptisto ande temnitsa ashundia so kerelas O Kristo, tradia divano pe peske disipluria. </p> 
<p><A NAME="an_11:3">11:3</A>&nbsp;Te phushen lestar, "Tu san kodo kai trobulas te avel, vai trobul te azhukeras avres?"</p> 
<p><A NAME="an_11:4">11:4</A>&nbsp;O Jesus phendia lenge, 'Zhan ai phenen le Iovanoske, so ashunen ai so dikhen; </p> 
<p><A NAME="an_11:5">11:5</A>&nbsp;Le korhe dikhen, le bange phiren, le lepri vuzhon, le kashuke ashunen, le mule zhuvindin, ai e lashi viasta phendila le chorenge. </p> 
<p><A NAME="an_11:6">11:6</A>&nbsp;Raduime kodo kai haliarel kon sim ai chaches pachalpe ande mande!"</p> 
<p><A NAME="an_11:7">11:7</A>&nbsp;Ai sar zhanastar, O Jesus dias duma le narodosa pa Iovano, "So gelian te dikhen ande pusta? E treshtia kai mishkilas katar e barval? </p> 
<p><A NAME="an_11:8">11:8</A>&nbsp;So gelian te dikhen? Iek manush huriardo andel shukar tsalia? Kodola kai phiraven shukar tsalia beshen andel khera amperatonge! </p> 
<p><A NAME="an_11:9">11:9</A>&nbsp;So gelian te dikhen? Ek profeto? E, me phenav tumenge, "Ke wo si mai but sar profeto. </p> 
<p><A NAME="an_11:10">11:10</A>&nbsp;Ke kodo si kai si ramome pa leste: 'Tradava murho podaitori mai anglal tutar te getol o drom angla tute."</p> 
<p><A NAME="an_11:11">11:11</A>&nbsp;Phenav tumenge o chachimos! "Mashkar manush kai arakhadile zhuvliatar chi vazdinesailo khonik mai baro sar o Iovano o baptisto. Numa kodo kai si mai xantsi ande amperetsia le rhaioski si mai baro lestar. </p> 
<p><A NAME="an_11:12">11:12</A>&nbsp;De katar o dies kai o Iovano o baptisto delas duma pa Del ai zhi akana e amperetsia le rhaioski chinuil ke pe zor kerdiol ai manush pe zor len e amperatsi. </p> 
<p><A NAME="an_11:13">11:13</A>&nbsp;Ke sa le profeturia ai o zakono le Mosesoske dine profesi zhi ka o Iovano; </p> 
<p><A NAME="an_11:14">11:14</A>&nbsp;Ai te mangena te primin, wo si o Elijah, kai sas te avel. </p> 
<p><A NAME="an_11:15">11:15</A>&nbsp;Kodo kai si les khan te ashunel. Mek te ashunel!</p> 
<p><A NAME="an_11:16">11:16</A>&nbsp;"Pe soste sai phenav ke miazol kadia vitsa. Miazol sar glate, kai beshen ando bazari, ai phenen le kolavrenge.</p> 
<p><A NAME="an_11:17">11:17</A>&nbsp;'Jilabadiam tumenge abiaveske jilia, ai tume chi kheldian! 'Jilabadiam tristo jili, ai tume chi nekezhisardian!' </p> 
<p><A NAME="an_11:18">11:18</A>&nbsp;O Iovano avilo, chi xalia ai chi pelia, ai won phende leske, 'dzilolo, bengailo!' O Shav le Manushesko avilo, xalas ai pelas, ai won phende, </p> 
<p><A NAME="an_11:19">11:19</A>&nbsp;O Shav le Manushesko xal but ai macharno lo, vortako lo manushensa kai chiden e taksa ai bezexalensa!' Numa lesko chachimos sikadiola pala e buchi kai kerdias."</p> 
<p><A NAME="an_11:20">11:20</A>&nbsp;Antunchi O Jesus doshardias le foruria kai kerdias mirakluria ande lende, ke chi keisaile. </p> 
<p><A NAME="an_11:21">11:21</A>&nbsp;"Nasul tuke Chorazin! Nasul tuke Bethsaida! Ke te avino le mirakluria kerde ande Tire ai Sidon, kai sas kerde tumende, dumult kamas te phiraven tsalia goneske, ai te thon wushar pe peste, te sikaven ke keisaile!" </p> 
<p><A NAME="an_11:22">11:22</A>&nbsp;Numa me phenav tumenge, "Po dies la krisako mai vushoro avela lenge e Tire ai Sidon sar tumenge!" </p> 
<p><A NAME="an_11:23">11:23</A>&nbsp;"Ai tu, Capernaum! Avesa vazdini zhi ka rhaio? Nichi, ta tele si te zhas ta ando iado! Ke te avino le mirakluria kerde ando Sodom, kai sas kerde tute, sas te avel o Sodom zhi adies!" </p> 
<p><A NAME="an_11:24">11:24</A>&nbsp;Numa me phenav tuke, "Ke mai vushoro avela le themeske Sodom po dies la krisako de sar tuke!"</p> 
<p><A NAME="an_11:25">11:25</A>&nbsp;Ande kodia vriama O Jesus phendia, "Naisiv tuke, murho Dat gazda le rhaiosko ai la phuviako! Ke meklian te haliaren kodola kai si sar glate ai na kodola kai gindinpe gojaver ai le studento. </p> 
<p><A NAME="an_11:26">11:26</A>&nbsp;Anda kodia, murho Dat, naisiv tuke ke chi voia sas te kerdiol kadia.</p> 
<p><A NAME="an_11:27">11:27</A>&nbsp;"Swako fielo thodias ando murho vas murho Dat. Ai khonik chi zhanel le Shaves ferdi O Dat, ai khonik chi zhanel le Dades ferdi O Shav, ai kon godi halol O Shav te mekel te zhanen le Dades.</p> 
<p><A NAME="an_11:28">11:28</A>&nbsp;"Aven mande, sa tume kai san chinuime ai kai si baro pharipe pe tumende, ai dav tume hodina. </p> 
<p><A NAME="an_11:29">11:29</A>&nbsp;Le murhe ioke pe tute ai sicho mandar ke domolo sim ai kovlo ando ilo, ai si te arakhen hodina tumare duxoske. </p> 
<p><A NAME="an_11:30">11:30</A>&nbsp;Ke murhi ioke nai trutno ai murho pharipe vushoro.</p> 
<p><A NAME="an_12:1">12:1</A>&nbsp;Ande kodia vriama po Sabat O Jesus nakhlia pa ek niva kai bariolas jiv, leske disipluria bokhaile, line anda jiv ai xale. </p> 
<p><A NAME="an_12:2">12:2</A>&nbsp;Kana le Farizeanuria dikhle kodia, phende leske, "Dikh, che disipluria keren so nai slobodo te keren po Sabat!"</p> 
<p><A NAME="an_12:3">12:3</A>&nbsp;Wo phendia lenge, 'Chi jindian so kerdia o David kana bokhailo? </p> 
<p><A NAME="an_12:4">12:4</A>&nbsp;Wo ai le manush, kai sas lesa. Sar gelo ando kher le Devlesko, ai xalias andal desh u dui halome manrhe kai nas leske slobodo, te xal, vai kodolenge kai sas lesa, numa le rashange. </p> 
<p><A NAME="an_12:5">12:5</A>&nbsp;Vai chi jindian andel zakonuria ke le rasha kai keren buchi ande tamplo po Sabat phagen o zakono, ai nai doshale?" </p> 
<p><A NAME="an_12:6">12:6</A>&nbsp;Phenav tumenge, "Si iek katse mai baro sar e tamplo. </p> 
<p><A NAME="an_12:7">12:7</A>&nbsp;Numa te haliardianas so si o divano, 'Mila me mangav te den, ai na sakrifis.' Antunchi chi doshardianas kodolen kai nai doshale. </p> 
<p><A NAME="an_12:8">12:8</A>&nbsp;Ke O Shav le Manushesko si gazda chi po Sabat."</p> 
<p><A NAME="an_12:9">12:9</A>&nbsp;Antunchi gelotar kotsar ai gelo ande lenge synagogue. </p> 
<p><A NAME="an_12:10">12:10</A>&nbsp;Kotse sas iek manush kai sas les vas bango phushle katar O Jesus, "Slobodo te sastiarelpe po Sabat?"</p> 
<p><A NAME="an_12:11">12:11</A>&nbsp;Kashte te sai dosharen les. Wo phendia lenge, "Savo anda tumende te si les iek bakro, ai te perela ande hunia po Sabat, chi zhal te ankalavel les avri? </p> 
<p><A NAME="an_12:12">12:12</A>&nbsp;Sode mai but mol manush sar bakro? Anda kodia slobodo te kerelpe mishtimos po Sabat.</p> 
<p><A NAME="an_12:13">12:13</A>&nbsp;Antunchi phendias le manusheske, "Lunzhar cho vas." Wo lunzhardia pesko vas ai sasto sas sar o kolaver. </p> 
<p><A NAME="an_12:14">12:14</A>&nbsp;Le Farizeanuria geletar ai dinepe duma sar te mudaren les.</p> 
<p><A NAME="an_12:15">12:15</A>&nbsp;O Jesus zhanglias, ai gelotar kotsar, but manush linepe pala leste, ai sastiardia le sa. </p> 
<p><A NAME="an_12:16">12:16</A>&nbsp;Ai phendias lenge te na mothon kon si wo ai so kerdias. </p> 
<p><A NAME="an_12:17">12:17</A>&nbsp;Te kerdiolpe sar phendiasas o profeto Isaiah. </p> 
<p><A NAME="an_12:18">12:18</A>&nbsp;"Eta, murhi sluga. kai halosardem, kado kai si mange drago, ande kado murho duxo raduilpe. Thava murho duxo pe leste, ai phenela ai sikavela chachi kris ka sa le manush. </p> 
<p><A NAME="an_12:19">12:19</A>&nbsp;Chi xalpe ai chi tsipila, chi ashundiola lesko glaso pel vulitsa. </p> 
<p><A NAME="an_12:20">12:20</A>&nbsp;Ci phagela e treshtia kai si bangi, ai chi mudarela e fishtila le lamposki kai si makar thuv, zhi kai chi nirila o chachimos le Devlesko. </p> 
<p><A NAME="an_12:21">12:21</A>&nbsp;Ai ande lesko anav sa le manush wuzdinape."</p> 
<p><A NAME="an_12:22">12:22</A>&nbsp;Antunchi andine ka Jesus iek manush kai sas korho ai muto ke sas beng ande leste. O Jesus sastiardia kodole manushes, ta dias duma ai vi dikhlias. </p> 
<p><A NAME="an_12:23">12:23</A>&nbsp;Sa o narodo chudisaile, ai phenenas, "Sai avela kado o Shav le Davidosko?"</p> 
<p><A NAME="an_12:24">12:24</A>&nbsp;Numa kana le Farizeanuria ashunde so kerdias phende, "Kado manush gonil le bengen ke o baro le bengengo, o Beelzebub del les e putiera."</p> 
<p><A NAME="an_12:25">12:25</A>&nbsp;O Jesus zhanelas lenge ginduria, ai phendias lenge, "Swako amperetsia kai si xulade pe peste si te xaiil, swako foro vai familia kai si xulade pe peste chi ashena. </p> 
<p><A NAME="an_12:26">12:26</A>&nbsp;Teala o beng gonil le bengen, won si xulade pe peste. Sar rhivdila ai ashela leski amperetisa? </p> 
<p><A NAME="an_12:27">12:27</A>&nbsp;Te goniva me le bengen katar e putiera kai o Beelzebub del tumare shave. Katar len won e putiera te gonin le bengen? Anda kodia won si te shinen tumari kris! </p> 
<p><A NAME="an_12:28">12:28</A>&nbsp;Numa te goniva me le bengen katar O Swunto Duxo e putiera le Devleski, antunchi e amperetsia le Devleski avili pe tumende. </p> 
<p><A NAME="an_12:29">12:29</A>&nbsp;Vai sar sai del vari kon ando kher zurale manushesko ai te lel so si lesko, bi te phandel le zurale manushes ai antunchi te lel so si lesko.</p> 
<p><A NAME="an_12:30">12:30</A>&nbsp;Kodo kai nai pe murhi rig chi zhutil ma, numa kerel nasul karing mande; ai kodo kai chi chidel mansa xulavel." </p> 
<p><A NAME="an_12:31">12:31</A>&nbsp;Anda kodia phenav tumenge: "Vari savo bezex vai kai den duma nasul le manush sai iertilpe; numa kon dela duma nasul pe Swunto Duxo shoxar chi avela iertime. </p> 
<p><A NAME="an_12:32">12:32</A>&nbsp;Ai kon godi dela duma nasul karing O Shav le Manushesko sai iertilape; numa kon godi dela duma nasul karing O Swunto Duxo chi avela iertime. Chi ande kadia lumia vai e lumia kai si te avel."</p> 
<p><A NAME="an_12:33">12:33</A>&nbsp;Halon te keren e pruing lashi ai e fruta lashi; vai halon te keren e pruing chorhi ai e fruta chorhi ke e pruing prinzhardiol katar peski fruta. </p> 
<p><A NAME="an_12:34">12:34</A>&nbsp;Tume vitsa sapenge, sar sai den duma lashimos, kana san nasul? Ke so ilo si pherdo, kodia del duma o mui. </p> 
<p><A NAME="an_12:35">12:35</A>&nbsp;Lasho manushesko divano sikavel o barvalimos kai si ande leste, ai manush kai si les nasul ilo pherdo nasulimos lo, ai lesko divano sikavel kodia. </p> 
<p><A NAME="an_12:36">12:36</A>&nbsp;Phenav tumenge, "Le manush trobuna te den atweto po dies kai shindiolpe e kris anda swako vorba kai phende intaino. </p> 
<p><A NAME="an_12:37">12:37</A>&nbsp;Ke pala chire vorbi avesa jindo chacho, vai pala chire vorbi avesa jindo doshalo."</p> 
<p><A NAME="an_12:38">12:38</A>&nbsp;Antunchi uni andal Gramnoturia ai Farizeanuria dine les atweto ai phende leske, "Gazda, mangas te dikhas semno tutar." </p> 
<p><A NAME="an_12:39">12:39</A>&nbsp;O Jesus phendias lenge, ferdi ek vitsa kai si nasul ai kai nai chachimasa le Devlesa mangen semno, numa chi iek chi avela dino, ferdi so kerdiliape ka profeto o Jonah. </p> 
<p><A NAME="an_12:40">12:40</A>&nbsp;Ke sar o Jonah sas ando ji le bare mashesko trin jes ai trin racha, kadia o Shav le manushesko si te avel ando mashkar la phuviako trin jes ai trin racha. </p> 
<p><A NAME="an_12:41">12:41</A>&nbsp;Le manush andai Ninevah si te wushten kadala vitsasa kai kris te dosharen len. Ke kana o Jonah dias duma pa Del lenge, won keisaile, ai akana iek mai baro katar o Jonah si katse! </p> 
<p><A NAME="an_12:42">12:42</A>&nbsp;E amperetsasa andai Sheba si te wushtel kadala vitsasa kai kris te dosharel len. Woi avili dural te ashunel ka Soloman ke de sa gojaver sas ai akana si iek mai baro katar o Solomon katse!</p> 
<p><A NAME="an_12:43">12:43</A>&nbsp;Kana o bi vuzho duxo zhaltar anda o manush zhal ando pusta te rodel than te hodinil ai chi arakhel. </p> 
<p><A NAME="an_12:44">12:44</A>&nbsp;Antunchi mothol, "Amboldav palpale katar avilem" Antunchi amboldel palpale ai arakhel le manushesko ilo vuzho numa nango. </p> 
<p><A NAME="an_12:45">12:45</A>&nbsp;Antunchi o bi vuzho duxo arakhel efta aver duxuria mai nasul lestar, ai sa zhan te traiin ande kudo manush. Antunchi mai nasul leske de sar mai anglal. Sa kadia si te avel kadala nasul vitsaka.</p> 
<p><A NAME="an_12:46">12:46</A>&nbsp;Sar O Jesus delas duma le narodosa leske dei ai leske phral avri sas, ai mangenas te den duma lesa. </p> 
<p><A NAME="an_12:47">12:47</A>&nbsp;Vari kon phendia leske, Chi dei ai che phral avri, ai mangen te den duma tusa."</p> 
<p><A NAME="an_12:48">12:48</A>&nbsp;O Jesus phendias leske, "Kon si murhi dei? Ai kon si murhe phral?" </p> 
<p><A NAME="an_12:49">12:49</A>&nbsp;Anzhardias pesko vas karing peske disipluria ai phendias, 'Eta! Murhi dei ai murhe phral! </p> 
<p><A NAME="an_12:50">12:50</A>&nbsp;Ke kon godi kerel e voia murho Dadeske kai si ando rhaio, si murho phral, murhi phei, ai murhi dei."</p> 
<p><A NAME="an_13:1">13:1</A>&nbsp;Sa kodo dies O Jesus anklisto avri anda kher, ai gelo te beshel pasha maria. </p> 
<p><A NAME="an_13:2">13:2</A>&nbsp;Kadia de but narodo chidinisailo kruglom lestar te anklisto ando chuno ai beshlo tele. Ai o narodo beshelas po berego. </p> 
<p><A NAME="an_13:3">13:3</A>&nbsp;Phenelas lenge paramichi pa but dieli, ai phendias lenge, "Iek manush gelo te shudel sumuntsi pe phuv. </p> 
<p><A NAME="an_13:4">13:4</A>&nbsp;Ai sar shudelas le sumuntsi pe phuv, uni pele pasha drom, ai le chiriklia avile ai xale le. </p> 
<p><A NAME="an_13:5">13:5</A>&nbsp;Uni pele po than kai sas bax, kai nas but phuv. Le sumuntsi barile sigo ka nas but phuv. </p> 
<p><A NAME="an_13:6">13:6</A>&nbsp;Numa kana anklisto o kham, phabardia le, ke nas vuni shuchile. </p> 
<p><A NAME="an_13:7">13:7</A>&nbsp;Aver pele mashkar le kanrhe, kodola kanrhe barile ai tasade le. </p> 
<p><A NAME="an_13:8">13:8</A>&nbsp;Numa aver pele pe lashi phuv, ai dine fruta: uni dine iek shel, aver shovardesh ai aver trenda." </p> 
<p><A NAME="an_13:9">13:9</A>&nbsp;"Kudo kai si les khan te ashunel, mek te ashunel!"</p> 
<p><A NAME="an_13:10">13:10</A>&nbsp;Antunchi le disipluria avile ai phende leske, "Sostar des duma lensa andel paramichi?" </p> 
<p><A NAME="an_13:11">13:11</A>&nbsp;O Jesus phendia lenge, "Ke tumenge sas shinado te zhanen so si garado pa e amperetsia le Devleski, num lenge nas dino. </p> 
<p><A NAME="an_13:12">13:12</A>&nbsp;Kaste godi si leste si te avel dino mai but, ai avela les but opral: numa kaste godi nai vi so si les, si te avel lino lestar. </p> 
<p><A NAME="an_13:13">13:13</A>&nbsp;Sa anda kodia dav duma lensa andel paramichi, dikhen numa chi dichol lenge, ashunen numa chi ashundiol lenge, ai chi haliaren. </p> 
<p><A NAME="an_13:14">13:14</A>&nbsp;Ai lenge pherdili e profesi katar o Isaiah. Wo phendia, 'Ashunena mishto, numa tume chi haliaren; dikhena mishto, numa chi dichola tumenge. </p> 
<p><A NAME="an_13:15">13:15</A>&nbsp;Ke o ilo kodole manushengo zurailo, ai le khanensa dabai ashunen, phandade penge iakha. Daratar ke kam te dikhen le iakhensa, ai ashunen le khanensa, ai haliaren peske ilesa, ai ambolden palpale ka Del, te sastiarav le." </p> 
<p><A NAME="an_13:16">13:16</A>&nbsp;Numa raduime tumare iakha ke dikhen, ai tumare khan ke ashunen. </p> 
<p><A NAME="an_13:17">13:17</A>&nbsp;Chaches phenav tumenge, but profeturia ai chache manush roden te dikhen so tume dikhen, ai chi dikhle, ai te ashunen so tume ashunen, numa chi ashunde.</p> 
<p><A NAME="an_13:18">13:18</A>&nbsp;"Ashunen e paramichi pa manush kai shudel le sumuntsi. </p> 
<p><A NAME="an_13:19">13:19</A>&nbsp;Kana vari kon ashunel e vorba pa e amperetsia le Devleski, ai chi haliarel, o bi vuzho avel ai ankalavel so sas thodino ando ilo le manushesko. Kadia si e sumuntsa kai peli pasha drom. </p> 
<p><A NAME="an_13:20">13:20</A>&nbsp;E sumuntsa kai sas shudini pe phuv kai sas bax, si sar ek manush kai ashunel e vorba ai andak data lel e vorba ai veselimelo; </p> 
<p><A NAME="an_13:21">13:21</A>&nbsp;Numa chi gelo divano dur ande lesko ilo ai nas katar te ankerdiol, rhivdil xantsi vriama, ke kana avel zumaimos pe leste vai dosharen les manush vai maren mui lestar ke ashundias e vorba ai pachaias, antunchi leske dragostia xantsol duriol ai mekelpe. </p> 
<p><A NAME="an_13:22">13:22</A>&nbsp;E sumuntsa kai sas shudini mashkar le kanrhe si sar ek manush kai ashundia e vorba le Devleski, numa ande lesko ilo si le ginduria, o pharipe, o nekazo le traiosko ande kadia lumia, ai o dziliarimos barvalimasko, kadala tasaven e vorba le Devleski, ai nashti del fruta. </p> 
<p><A NAME="an_13:23">13:23</A>&nbsp;E sumuntsa kai sas shudini pe lashi phuv si sar ek manush kai ashunel e vorba le Devleski ai haliarel la. Arakhadiol fruta ande leste ai kotsar avel mai but katar uni iek shel, katar uni shovardesh, ai katar uni trenda.</p> 
<p><A NAME="an_13:24">13:24</A>&nbsp;O Jesus phendias lenge aver paramichi, "E amperetsia le rhaioski si sar iek manush kai thodias lashe sumuntsi ande peski niva. </p> 
<p><A NAME="an_13:25">13:25</A>&nbsp;Numa zhi kai le manush sovenas, lengo duzhmano avilo ai thodias rherto (chorhi sumuntsa) mashkar o jiv ai gelotar. </p> 
<p><A NAME="an_13:26">13:26</A>&nbsp;Kana o jiv barilo ai dia fruta, vi o rherto dichilo.</p> 
<p><A NAME="an_13:27">13:27</A>&nbsp;Le slugi le gazdaske avile leste ai phende, 'Raia, chi thodian tu lashi sumuntsa ande chi niva? Katar avilo o rherto?" </p> 
<p><A NAME="an_13:28">13:28</A>&nbsp;Wo phendias lenge, 'O duzhmano kerdia kodia,' le slugi phushle les, 'Mangas te tsirdas le avri?' </p> 
<p><A NAME="an_13:29">13:29</A>&nbsp;'Te na' phendia lenge, 'Ke kana tsirdena o rherto avri kam ankalaven vi o jiv. </p> 
<p><A NAME="an_13:30">13:30</A>&nbsp;Meken te barion vi le dui andek than, zhi kai vriama kai trobul te chidas o jiv, antunchi phenava kodolenge kai chiden o jiv, pervo chiden o rherto, phanden le andek than te phabaren le, numa o jiv chiden ande murho bano.</p> 
<p><A NAME="an_13:31">13:31</A>&nbsp;O Jesus phendias lenge aver paramichi, 'E amperetsia le rhaioski si sar sumuntsa garchitsaki. Kai manush thodias ande peski niva. </p> 
<p><A NAME="an_13:32">13:32</A>&nbsp;Makar ke si e mai tsinorhi andal sumuntsi, kana bariol si mai bari andal patria, ai kerdiol krenga, ta le chiriklia anda cheri aven ta beshen ande krenga.</p> 
<p><A NAME="an_13:33">13:33</A>&nbsp;Mai phendias lenge aver paramicha, "E amperetsia le rhaioski si sar e drozhda. Kai zhuvli lias ai thodias ande trin musuri arho, ta puchilo sa o arho."</p> 
<p><A NAME="an_13:34">13:34</A>&nbsp;O Jesus dias le narodos kado sicharimos andel paramichi; ai chi phendias lenge khanchi bi te mothol lenge paramichi. </p> 
<p><A NAME="an_13:35">13:35</A>&nbsp;Kadia pherdilo so phendias o profeto, "Phutrav murho mui te dav duma andel paramichi, si te mothav so sas garado de sar kerdili e lumia."</p> 
<p><A NAME="an_13:36">13:36</A>&nbsp;Antunchi meklia le narodos ai gelo ando kher. Leske disipluria avile leste ai phende, 'Sikav ame te haliaras e paramichi pa rherto ande niva.' </p> 
<p><A NAME="an_13:37">13:37</A>&nbsp;Dias atweto ai phendias lenge, "Kodo kai shudel e lashi sumuntsa si O Shav le manushesko; </p> 
<p><A NAME="an_13:38">13:38</A>&nbsp;E niva si e lumia; ai e lashi sumuntsa si le shave la amperetsiake, o rherto si le shave le bi vuzheske; </p> 
<p><A NAME="an_13:39">13:39</A>&nbsp;ai o duzhmano kai thodia o rherto si o beng: o jiv chidelape kana getolape e vriama, le manush kai chiden o jiv si le angeluria.</p> 
<p><A NAME="an_13:40">13:40</A>&nbsp;Sar o rherto si chidino ai phabarde ande iag; kadia avela kana getolape e vriama. </p> 
<p><A NAME="an_13:41">13:41</A>&nbsp;O Shav le Manushesko tradela peske angelon, te ankalaven avri anda leski amperetsia so godi kerel le manushen te keren bezex, ai kodolen kai keren nasulimos. </p> 
<p><A NAME="an_13:42">13:42</A>&nbsp;Shudena le ando bov kai si dino iag, kotse rovena ai chidena dandendar. </p> 
<p><A NAME="an_13:43">13:43</A>&nbsp;Antunchi le chache manush strefiana sar o kham ande amperetsia peske Dadeske. Kodo kai si les khan, mek te ashunel!"</p> 
<p><A NAME="an_13:44">13:44</A>&nbsp;"E amperetsia le rhaioski si sar iek manjin garado ando kimpo. Kai o manush arakhlias, garadias les pale, raduisailo, gelo ai bichindias so godi sas les, ai chindias o kimpo."</p> 
<p><A NAME="an_13:45">13:45</A>&nbsp;"Magdata e amperetsia le rhaioski si sar iek manush kai chinel ai bichinel, kai rodel shukar perli. Kana arakhlias iek perla kai mol but gelo ai bichindias so godi sas les, ai chindia la."</p> 
<p><A NAME="an_13:47">13:47</A>&nbsp;"Magdata e amperetsia le rhaioski si sar iek sita kai si shudini ande maria, ai astarel but fieluria masho. </p> 
<p><A NAME="an_13:48">13:48</A>&nbsp;Kana sas pherdi le masharia tsirde la zhi po berego, beshlo tele, ai chide le lashe mashe andel kozhnitsi ai le chorhe shuden. </p> 
<p><A NAME="an_13:49">13:49</A>&nbsp;Kadia si te avel kana getolape e vriama, le angeluria si te aven ai te hulaven le nasul katar le chache. </p> 
<p><A NAME="an_13:50">13:50</A>&nbsp;Ai shuden le ando bov kai si dino iag, kotse rovena ai chiden dandendar."</p> 
<p><A NAME="an_13:51">13:51</A>&nbsp;"Haliardian swako fielo?" O Jesus phushlia lendar, won phende leske, "Haliardiam."</p> 
<p><A NAME="an_13:52">13:52</A>&nbsp;Phendias lenge, anda kodia swako Gramnoto kai zhanela ai sikavela o zakono kai sas sikado pai e amperetsia le rhaioski si sar iek gazda kheresko kai ankalavel anda pesko kher, nevo manjin ai vi phurano."</p> 
<p><A NAME="an_13:53">13:53</A>&nbsp;Kana O Jesus getosardia sa le paramichi, gelotar kotsar. </p> 
<p><A NAME="an_13:54">13:54</A>&nbsp;Areslo ando foro kai barilo, ai sicharelas le narodos ande lengi synagogue, chudisaile, ai phenenas, "Katar lias kado manush ka savo haliarimos ai putiera te kerel mirakluria?" </p> 
<p><A NAME="an_13:55">13:55</A>&nbsp;Nai kado O Shav le stoliaresko? Nai lesko dako anav Maria? Nai leske phral o Jakov, o Josef, o Simon, ai o Judas? </p> 
<p><A NAME="an_13:56">13:56</A>&nbsp;Ai leske pheia nai sa mashkar amende? Katar lias kado manush sa so si les?" </p> 
<p><A NAME="an_13:57">13:57</A>&nbsp;Xoliale pe leste. Numa O Jesus phendias lenge, "Ferdi ande lesko foro ai ande lesko kher chi preznain le profeturia. </p> 
<p><A NAME="an_13:58">13:58</A>&nbsp;O Jesus chi kerdia but mirakluria kotse ke nas le pachamos.</p> 
<p><A NAME="an_14:1">14:1</A>&nbsp;Pe kodia vriama o Herod o tetrarch, ashundias e viasta pa O Jesus. </p> 
<p><A NAME="an_14:2">14:2</A>&nbsp;Ai phenel peske slugenge, "Kado si o Iovano o baptisto, zhuvindisailo pai martia, anda kodia si les e putiera te kerel mirakluria."</p> 
<p><A NAME="an_14:3">14:3</A>&nbsp;O Herod astardias le Iovanos, phanglia les lantsonsa ai thodia les ande temnitsa, palai Herodias, e rhomni leske phraleski o Philip. </p> 
<p><A NAME="an_14:4">14:4</A>&nbsp;Ke o Iovano phenelas leske, "Nai tuke slobodo te les la!" </p> 
<p><A NAME="an_14:5">14:5</A>&nbsp;Wo mangelas te mudarel le Iovanos, numa daralas katar o narodo, ke sa o narodo jinenas les profeto.</p> 
<p><A NAME="an_14:6">14:6</A>&nbsp;Po dies kai arakhadilo, dine pachiv le Herodos, e shei la Herodiaki kheldias lenge, ai de sa zurales plachalias le Herodos. </p> 
<p><A NAME="an_14:7">14:7</A>&nbsp;Anda kudia solaxadias, te del la so godi mangel. </p> 
<p><A NAME="an_14:8">14:8</A>&nbsp;Pala laka dako sikaimos phendias, An mange pek charo o shero le Iovanosko o baptisto.' </p> 
<p><A NAME="an_14:9">14:9</A>&nbsp;O amperato nekezhisailo, numa ke solaxadias angla o narodo phendias te den la so mangel. </p> 
<p><A NAME="an_14:10">14:10</A>&nbsp;Tradia te shinen o shero le Iovanosko ande temnitsa. </p> 
<p><A NAME="an_14:11">14:11</A>&nbsp;Andine lesko shero pek charo, dine les kai shei, ai woi angerdia les ka peski dei. </p> 
<p><A NAME="an_14:12">14:12</A>&nbsp;Leske disipluria avile, line lesko stato, groposarde les; ai gele ka Jesus ta phende leske so kerdiliape.</p> 
<p><A NAME="an_14:13">14:13</A>&nbsp;Kana O Jesus ashundias so kerdiliape, gelotar pek chuno korkorho kai nas khonik, o narodo andal foruria ashunde kodia, ai linepe pala leste telal. </p> 
<p><A NAME="an_14:14">14:14</A>&nbsp;Kana O Jesus avilo palpale, dikhlias baro narodo, pelias leske mila anda lende, ai sastiardias lenge naswalen.</p> 
<p><A NAME="an_14:15">14:15</A>&nbsp;Kana e riat perelas le disipluria avile leste ai phende," Vuzhe pozno ai nai khanchi katse. Trade le narodos te zhantar, te zhan andel foruria te chinen peske te xan."</p> 
<p><A NAME="an_14:16">14:16</A>&nbsp;Numa O Jesus phendias lenge, 'Chi trobul te zhantar, den le tume te xan!"</p> 
<p><A NAME="an_14:17">14:17</A>&nbsp;Won phende leske, "Ferdi panzh manrhe ai dui mashe si ame."</p> 
<p><A NAME="an_14:18">14:18</A>&nbsp;"Anen le mande," phendias O Jesus. </p> 
<p><A NAME="an_14:19">14:19</A>&nbsp;O Jesus phendias le narodoske te beshen tele pe char; lias le panzh manrhe ai le dui mashe, vazdia le iakha karing o rhaio, ai naisisardias ai phaglias le manrhe, dias le kal disipluria, ai le disipluria dine le ka narodo. </p> 
<p><A NAME="an_14:20">14:20</A>&nbsp;Savorhe xale ai chailile. Kana le disipluria chide le kotora kai ashshile desh u dui kozhnitsi pherde sas. </p> 
<p><A NAME="an_14:21">14:21</A>&nbsp;Kodola kai xale sas panzh mi mursh, ai vi zhuvlia ai glate sas.</p> 
<p><A NAME="an_14:22">14:22</A>&nbsp;Strazo O Jesus kerdias te anklen le disipluria ando pamphuri te zhan mai anglal lestar pe kaver rig le paieske, zhi pon wo tradias le narodos te zhantar. </p> 
<p><A NAME="an_14:23">14:23</A>&nbsp;Kana tradias le narodos te zhantar, gelo opre ande plai korkorho te rhujilpe. Kana peli e riat, kote sas korkorho. </p> 
<p><A NAME="an_14:24">14:24</A>&nbsp;O pamphuri sas mashkaral e maria, ai buntuime sas katar le talazuria ke e barval phurdelas zurales.</p> 
<p><A NAME="an_14:25">14:25</A>&nbsp;Mashkar le trin ai le shov chasuria diminiatsako O Jesus avilo karing lende, phirelas po pai. </p> 
<p><A NAME="an_14:26">14:26</A>&nbsp;Kana le disipluria dikhle les ke phirel po pai, daraile. Ai tsipinas, "Choxano si!" </p> 
<p><A NAME="an_14:27">14:27</A>&nbsp;Numa strazo O Jesus phendias lenge, "Aven veselo, ke me sim, Na daran!"</p> 
<p><A NAME="an_14:28">14:28</A>&nbsp;O Petri dias mui, "Gazda, te san tu, akhar ma te avav tute po pai."</p> 
<p><A NAME="an_14:29">14:29</A>&nbsp;"Aidi," phendias. Antunchi o Petri anklisto anda pamphuri ai phirdias po pai karing O Jesus. </p> 
<p><A NAME="an_14:30">14:30</A>&nbsp;Numa kana thodias sama ke e barval phurdel zurales, darailo, antunchi tasolas ai tsipisardias, "Gazda, skepisar ma!"</p> 
<p><A NAME="an_14:31">14:31</A>&nbsp;Strazo O Jesus anzardias pesko vas, astardia les ai phendia leske, "Tu kai si tu xantsi pachamos! Sostar chi pachaian?"</p> 
<p><A NAME="an_14:32">14:32</A>&nbsp;Kana ankliste ando pamphuri, e barval aterdili. </p> 
<p><A NAME="an_14:33">14:33</A>&nbsp;Ai kodola kai sas ando pamphuri luvudisarde ai preznaisarde les phenenas, "Chaches tu san O Shav le Devlesko!" </p> 
<p><A NAME="an_14:34">14:34</A>&nbsp;Kana aresle inchal ando them sas kai bushol Gennesaret. </p> 
<p><A NAME="an_14:35">14:35</A>&nbsp;Kana le manush kotsar prinzharde les, trade divano ande sa o them ai le manush andine sa penge naswalen leste.</p> 
<p><A NAME="an_14:36">14:36</A>&nbsp;Rhugisaile leste te mekel le naswalen, ferdi te azban e tivala leske raxamaki, ai kon godi azbadias leski raxami sastile.</p> 
<p><A NAME="an_15:1">15:1</A>&nbsp;Antunchi uni Gramnoturia ai Farizeanuria avile andai Jerusalem ka Jesus ai phushle les, </p> 
<p><A NAME="an_15:2">15:2</A>&nbsp;"Sostar che disipluria chi keren o zakono le phurengo? Won chi xalaven penge vas kana xan!"</p> 
<p><A NAME="an_15:3">15:3</A>&nbsp;O Jesus phendia lenge, "Ai tume sostar phagen o zakono le Devlesko, te keren tumaro zakono? </p> 
<p><A NAME="an_15:4">15:4</A>&nbsp;Ke O Del phendia, Preznaisar che dades ai cha da, ai kodo kai prokletsila peske dades vai peska da trobul mudardo." </p> 
<p><A NAME="an_15:5">15:5</A>&nbsp;Numa tume phenen kon godi phenela peske dadeske vai peska dake, so sai demas tume te zhutiv tume dem ka Del. </p> 
<p><A NAME="an_15:6">15:6</A>&nbsp;Kado manush nai leske musai te preznail peske dades ai peska da. Kadia tume phagen o zakono le Devlesko te keren tumaro zakono. </p> 
<p><A NAME="an_15:7">15:7</A>&nbsp;Tume manush kai ankerdion so chi san! O Isaiah, mishto dias profesi pa tumende kana phendia,</p> 
<p><A NAME="an_15:8">15:8</A>&nbsp;"Kado narodo preznain ma peska mosa, numa lengo ilo dur mandar.</p> 
<p><A NAME="an_15:9">15:9</A>&nbsp;Intaino preznain ma, ke won sicharen manushenge zakonuria sar te avilino le Devleske."</p> 
<p><A NAME="an_15:10">15:10</A>&nbsp;Pala kodia akhardias le narodos peste ai phendia lenge, 'Ashunen ai haliaren! </p> 
<p><A NAME="an_15:11">15:11</A>&nbsp;Nai so thol o manush ando mui kai maril les, numa so anklel anda lesko mui, si so kai maril les.'</p> 
<p><A NAME="an_15:12">15:12</A>&nbsp;Antunchi le disipluria avile leste ai phende leske, "Zhanes ke le Farizeanuria xoliale kana ashunde so phendian?"</p> 
<p><A NAME="an_15:13">15:13</A>&nbsp;O Jesus phendia, "Che godi patria kai chi thodias te bariol murho Dat kai si ando rhaio, avela ankaladi avri. </p> 
<p><A NAME="an_15:14">15:14</A>&nbsp;Mek le! Ke won si sar korhe kai phiraven avre korhen; kana iek korho ingerel avre korhes, vi le dui si te peren ande hunia."</p> 
<p><A NAME="an_15:15">15:15</A>&nbsp;O Petri phendias, "Sikav ame te haliaras kadala paramichi."</p> 
<p><A NAME="an_15:16">15:16</A>&nbsp;O Jesus phendias, "Chi tu sa chi haliares?" </p> 
<p><A NAME="an_15:17">15:17</A>&nbsp;Chi haliares? Ke so godi thos ando mui, zhan ando ji, ai porme anklel avri. </p> 
<p><A NAME="an_15:18">15:18</A>&nbsp;Numa so anklel anda mui avel anda ilo; ai kodia si kai kerel andal manush marime angla Del. </p> 
<p><A NAME="an_15:19">15:19</A>&nbsp;Ke anda ilo anklen le nasul ginduria, mudarimos, adulteri, kurvisia, chorimos, xoxaimos, pupuiimos, ai te des duma nasul pa Del. </p> 
<p><A NAME="an_15:20">15:20</A>&nbsp;Kodia kerel andal manush marime angla Del. Numa kai xan bi te xalaven peske vas. Nai marime angla Del.</p> 
<p><A NAME="an_15:21">15:21</A>&nbsp;O Jesus gelotar kotsar ai gelo karing o Tire ai Sidon. </p> 
<p><A NAME="an_15:22">15:22</A>&nbsp;Ek zhuvli kai avili anda Canaan delas mui, "Al tuke mila anda mande! Gazda, Shav le Davidosko. Murhi shei chinuil zurales ke beng ande late."</p> 
<p><A NAME="an_15:23">15:23</A>&nbsp;O Jesus chi phendia lake khanchi chi iek vorba. Leske disipluria avile leste ai phende leske, "Phen lake te zhaltar ke tsipil ai lelpe pala amende!"</p> 
<p><A NAME="an_15:24">15:24</A>&nbsp;O Jesus phendia, "Tradino sim ferdi kal bakriorhe le xasarde anda kher Israel."</p> 
<p><A NAME="an_15:25">15:25</A>&nbsp;Numa e zhuvli avili ai thodiape ande changende angla leste, ai phendias, "Gazda, zhutisar ma!"</p> 
<p><A NAME="an_15:26">15:26</A>&nbsp;Wo phendias, "Nai vorta te les o manrho le glatengo ai te shudes les kal zhukel."</p> 
<p><A NAME="an_15:27">15:27</A>&nbsp;Woi phendias leske, "Chaches, Gazda, numa le zhukel xan le prusuka kai peren katar lenge gazdaski skafidi." </p> 
<p><A NAME="an_15:28">15:28</A>&nbsp;Antunchi O Jesus phendia lake, "Zhuvlio, cho pachamos baro te kerdiolpe tuke so manges." Ai strazo lake shei sastili.</p> 
<p><A NAME="an_15:29">15:29</A>&nbsp;O Jesus gelo pasha e maria, Galilee. Gelo pe iek plaiin ai kote beshlo tele. </p> 
<p><A NAME="an_15:30">15:30</A>&nbsp;But narodo avelas leste, andine pesa le bangen, korhen, kashuken, le muto, le dukhade, ai but aver. Thode le ka leske punrhe, ai sastiardia le. </p> 
<p><A NAME="an_15:31">15:31</A>&nbsp;Ta o narodo chudisailo kana dikhle ke le kashuke ashunen, le muto dine duma, le naswale sastile, le bange phirenas, le korhe dikhenas, won preznaisarde ai luvudisarde O Del le Israelosko.</p> 
<p><A NAME="an_15:32">15:32</A>&nbsp;O Jesus akhardia peske disiplon peste ai phendias, "Mila mange anda narodo, ke de trin dies mansa le, ai na le so xan. Chi mangav te zhantar bokhale, ke kam zalin po drom."</p> 
<p><A NAME="an_15:33">15:33</A>&nbsp;Le disipluria phende leske, "Kai te las dosta manrho ande kadia pusta te pravaras ka savo baro narodo?"</p> 
<p><A NAME="an_15:34">15:34</A>&nbsp;O Jesus phushlias le, "Sode manrhe si tume?" Won phende, "Efta manrhe ai xantsi tsinorhe mashe."</p> 
<p><A NAME="an_15:35">15:35</A>&nbsp;Wo phendia le narodoske te beshen tele pe phuv. </p> 
<p><A NAME="an_15:36">15:36</A>&nbsp;Lia le efta manrhe ai le mashe, kana dias naisimos, phaglias le, ai dias le kal disipluria, le disipluria dine le ka narodo. </p> 
<p><A NAME="an_15:37">15:37</A>&nbsp;Savorhe xale ai chailile. Le disipluria chide le kotora kai ashshile efta kozhnitsi pherde sas. </p> 
<p><A NAME="an_15:38">15:38</A>&nbsp;Kodola kai xale sas shtar mi mursh, ai vi zhuvlia ai glate sas. </p> 
<p><A NAME="an_15:39">15:39</A>&nbsp;Kana O Jesus tradia le narodos te zhantar, anklisto andek pamphuri, ai gelo ando o foro Magadan.</p> 
<p><A NAME="an_16:1">16:1</A>&nbsp;Le Farizeanuria ai le Saduseanuria avile ka Jesus te zumaven les, ai mangle lestar te sikavel lenge ek semno kai avel anda rhaio.</p> 
<p><A NAME="an_16:2">16:2</A>&nbsp;O Jesus phendias lenge, "Kana perel e riat tume phenen, 'Si te avel shukar vriama ke o cheri lolo.' </p> 
<p><A NAME="an_16:3">16:3</A>&nbsp;Ai e diminiatsi, adies si te avel chorho dies, ke o cheri lolo ai tuniariko.' Tume manush kai ankerdion so chi san! Zhanen mishto te prinzharen le semnuria ando cheri; numa chi haliaren le semnuria la vriamake! </p> 
<p><A NAME="an_16:4">16:4</A>&nbsp;Vitsa nasul kai nai chachimasa le Devlesa, roden iek semno, ai semno chi avela dino len, ferdi o semno le profetosko o Jonas." Antunchi meklia le ai gelotar.</p> 
<p><A NAME="an_16:5">16:5</A>&nbsp;Le disipluria aresle pe kaver rig le paieske, numa busterde te len manrho pesa. </p> 
<p><A NAME="an_16:6">16:6</A>&nbsp;Antunchi O Jesus phendia lenge, "Arakhen tume katar e drozhda kai avel katar le Farizeanuria ai le Saduseanuria."</p> 
<p><A NAME="an_16:7">16:7</A>&nbsp;Le disipluria denaspe duma mashkar pende, ai phenenas, "Ke chi liam amensa manrho," phenel kadia. </p> 
<p><A NAME="an_16:8">16:8</A>&nbsp;O Jesus zhanglias ai phendias, "Tume kai si tume xantsi pachamos. Sostar phenen mashkar tumende, chi andian manrho? </p> 
<p><A NAME="an_16:9">16:9</A>&nbsp;Sa chi haliaren, chi seren le panzh manrhe ai le panzh mi zhene, ai sode kozhnitsi ashshile? </p> 
<p><A NAME="an_16:10">16:10</A>&nbsp;Vai le efta manrhe ai le shtar mi zhene, ai sode kozhnitsi ashshile? </p> 
<p><A NAME="an_16:11">16:11</A>&nbsp;Sar chi haliaren ke chi dav tumensa duma pa manrho? Numa te arakhen tume katar e drozhda kai avel katar le Farizeanuria ai le Saduseanuria!" </p> 
<p><A NAME="an_16:12">16:12</A>&nbsp;Antunchi haliarde ke chi phendia lenge te arakhenpe katar e drozhda le manrheske, numa te arakhenpe katar o sicharimos kai sikaven le Farizeanuria ai le Saduseanuria.</p> 
<p><A NAME="an_16:13">16:13</A>&nbsp;Kana O Jesus areslo karing o foro Caesarea Philippi, phushlias katar peske   disipluria, "Kon mothon le manush ke si O Shav le manushesko?" </p> 
<p><A NAME="an_16:14">16:14</A>&nbsp;Phende leske, "Uni phenen ke san o Iovano o baptisto, uni o Elijah, ai aver phenen ke san o Jeremiah, vai iek andal profeturia."</p> 
<p><A NAME="an_16:15">16:15</A>&nbsp;Phushlias len, "Ai tume, kon mothon ke sim."</p> 
<p><A NAME="an_16:16">16:16</A>&nbsp;O Simon Petri phendia, "Tu san O Kristo, O Shav le Devlesko O Del o zhuvindo."</p> 
<p><A NAME="an_16:17">16:17</A>&nbsp;Antunchi O Jesus phendias leske, "Raduime san, Simon Barjona! Chi avilo tuke kado haliarimos katar o stato ai o rat manushestar, numa katar murho Dat kai si ando rhaio. </p> 
<p><A NAME="an_16:18">16:18</A>&nbsp;Ai me phenav tuke: ke tu san o Petri, ai pe kado bax vazdav murhi khangeri, ai le vurotsi le iadoske chi avela le putiera pe late. </p> 
<p><A NAME="an_16:19">16:19</A>&nbsp;Dava tu le cheie ka e amperetsia le rhaioski: so phandesa pe phuv avela phanglo ando rhaio, ai so phutresa pe phuv avela phuterdo ando rhaio." </p> 
<p><A NAME="an_16:20">16:20</A>&nbsp;Antunchi O Jesus dias trad peske disiplon te na phenen kanikaske ke wo si O Kristo.</p> 
<p><A NAME="an_16:21">16:21</A>&nbsp;De katar kodia vriama O Jesus sikavelas peske disiplon, "Ke musai te zhal ande Jerusalem ai but fialuria avela chinuime katar le phure kai poronchin, ai le bare rasha, ai le Gramnoturia. Te mudaren les, ai o trito dies te zhuvindil."</p> 
<p><A NAME="an_16:22">16:22</A>&nbsp;Antunchi o Petri lia les rigate ai phendias leske, "Te na del O Del! Gazda, te na kerdiolpe tuke kodia."</p> 
<p><A NAME="an_16:23">16:23</A>&nbsp;O Jesus amboldinisailo katar o Petri ai phendias, "Le tu angla mande, Satano! (o beng). Ande murho drom san, Petri. Ke che ginduria si manusheske, na le Devleske."</p> 
<p><A NAME="an_16:24">16:24</A>&nbsp;Porme O Jesus phendia peske disiplonge, "Te si vari kon kai mangel te avel pala mande, musai te bustrel pa peste, te lel pesko trushul, ai te avel pala mande. </p> 
<p><A NAME="an_16:25">16:25</A>&nbsp;Ke o manush kai mangela te garavel pesko traio xasarela les; numa kodo kai dela pesko traio pala mande arakhela traio. </p> 
<p><A NAME="an_16:26">16:26</A>&nbsp;So lela o manush te nirila sa e lumia ai te xasarela pesko traio duxosko? So sai del o manush te chinel palpale pesko traio duxosko. </p> 
<p><A NAME="an_16:27">16:27</A>&nbsp;Ke O Shav le Manushesko si te avel ando barimos peske Dadesko ai peske angelonsa, antunchi dela swakones so si lesko pala so kerdias ai sar traiisardias. </p> 
<p><A NAME="an_16:28">16:28</A>&nbsp;Chachimasa phenav tumenge, uni anda kadala kai si katse chi merena zhi pon chi dikhena sar O Shav le Manushesko avel ande peske amperetsia."</p> 
<p><A NAME="an_17:1">17:1</A>&nbsp;Shov dies pala kodia O Jesus lias pesa o Petri, o Iakov ai lesko phral o Iovano, ningerdias le pek bari plaiing ai ferdi won sas kotse. </p> 
<p><A NAME="an_17:2">17:2</A>&nbsp;Kotse parhudilo angla lende, lesko mui strefialsa sar o kham, ai leske tsalia parnile sar e vediara. </p> 
<p><A NAME="an_17:3">17:3</A>&nbsp;Strazo avisaile angla lende, o Moses ai o Elijah denas duma le Kristosa.</p> 
<p><A NAME="an_17:4">17:4</A>&nbsp;Antunchi o Petri dias duma ai phendias, "Jesus, Gazda, mishto ke sam katse! Te mangesa, anzaras trin tseri, iek tuke, iek le Mosesoske, ai iek le Elijahaske."</p> 
<p><A NAME="an_17:5">17:5</A>&nbsp;Sar delas duma, iek nuvero kai strefialas avilo ai vu&#228;aradia le, ai anda nuvero iek glaso phendias: "Kado si murho Shav kai si mange de sa drago, kai plachal ma de sa zurales; ashunen leste!"</p> 
<p><A NAME="an_17:6">17:6</A>&nbsp;Kana le disipluria ashunde kodo glaso, daraile zurales ai pele tele mosa pe phuv. </p> 
<p><A NAME="an_17:7">17:7</A>&nbsp;Numa O Jesus avilo, thodia o vas pe lende, ai phendias, "Wushten, na daran!" </p> 
<p><A NAME="an_17:8">17:8</A>&nbsp;Kana vazde penge iakha, chi mai dikhle kanikas, ferdi O Jesus sas.</p> 
<p><A NAME="an_17:9">17:9</A>&nbsp;Sar avenas tele pai plaiing O Jesus dias le trad, "Na phenen kanikaske so dikhlian zhi kai O Shav le Manushesko zhuvindila andai martia."</p> 
<p><A NAME="an_17:10">17:10</A>&nbsp;Leske disipluria phushle les, "Sostar le Gramnoturia phenen ke o Elijah trobul te avel mai anglal?"</p> 
<p><A NAME="an_17:11">17:11</A>&nbsp;O Jesus phendia lenge, "Chaches trobul te avel o Elijah te anel palpale swako fielo sar kai sas. </p> 
<p><A NAME="an_17:12">17:12</A>&nbsp;Numa phenav tumenge, o Elijah vunzhe avilo, numa le manush chi prinzharde les, ai kerde lesa so godi mangle. Sa kadia O Shav le Manushesko si te avel chinuime lendar." </p> 
<p><A NAME="an_17:13">17:13</A>&nbsp;Antunchi le disipluria haliarde ke delas lensa duma pa o Iovano o baptisto.</p> 
<p><A NAME="an_17:14">17:14</A>&nbsp;Kana aresle karing o narodo, iek manush avilo ka Jesus, thodiape ande changende angla leste, </p> 
<p><A NAME="an_17:15">17:15</A>&nbsp;ai phendias, "Gazda, al tuke mila anda murho shav! Ke beng ande leste, ai chinuil zurales, butivar perel ande iag, ai butivar perel ando pai. </p> 
<p><A NAME="an_17:16">17:16</A>&nbsp;Ningerdem les ka che disipluria, numa nashti sastiarde les." </p> 
<p><A NAME="an_17:17">17:17</A>&nbsp;O Jesus dias atweto ai phendias, "Tume kai nai tume pachamos, ai rimome vitsa, zhi kana trobula te avav tumensa? Zhi kana trobul te rhivdiv tumen? Anen le shavorhes mande!" </p> 
<p><A NAME="an_17:18">17:18</A>&nbsp;O Jesus gonisardias le benges, ai o beng anklisto avri anda shavorho, ai strazo sasto sas.</p> 
<p><A NAME="an_17:19">17:19</A>&nbsp;Porme le disipluria avile ka Jesus, line les rigate ai phushle, "Sostar nashti gonisardiam les ame?" </p> 
<p><A NAME="an_17:20">17:20</A>&nbsp;O Jesus phendias lenge, ke de sa xantsi pachamos si tume, o chachimos phenav tumenge, te avel tume pachamos kambor e sumuntsa la garchitsaki, phendianas kakala plaiake, "Le tu katkar ai tho tu kote!" Ai si te mishkilpe, ai nai khanchi kai nashti kerena. </p> 
<p><A NAME="an_17:21">17:21</A>&nbsp;Numa kodolestar anklel avri ferdi kana rhugis tu ai zhonis.</p> 
<p><A NAME="an_17:22">17:22</A>&nbsp;Andek dies kai le disipluria sas andek than ande Galilee. O Jesus phendia lenge, ke O Shav le manushesko si te avel dino andel vas le manushengo: </p> 
<p><A NAME="an_17:23">17:23</A>&nbsp;Ai si te mudaren les; numa o trito dies zhuvindila." Won nekezhisaile zurales.</p> 
<p><A NAME="an_17:24">17:24</A>&nbsp;Kana O Jesus ai leske disipluria aresle ando Capernaum, le manush kai chiden e taksa, avile ka Petri ai phushle les, "Tumaro gazda chi pochinel e taksa?"</p> 
<p><A NAME="an_17:25">17:25</A>&nbsp;"Pochinel," phendia o Petri, ai kana o Petri avilo ando kher, O Jesus dias duma mai anglal, ai phendias, "So gindis tu, Simon? Le amparaturia la phuviake, kastar len e taksa le themeski, katar penge shave, vai katar le streia?"</p> 
<p><A NAME="an_17:26">17:26</A>&nbsp;Kana o Petri phendias, "Katar le streia," O Jesus phendias leske, "Antunchi le shave chi trobul te pochinen. </p> 
<p><A NAME="an_17:27">17:27</A>&nbsp;Numa te na rimosaras lenge gindo ai te peren ando bezex, zha ka maria, ai shude vunjitsa ando pai, le o pervo masho kai astaresa, phuter lesko mui, ai kotse arakhesa love, inger lende ai pochin e taksa pa mande ai pa tute."</p> 
<p><A NAME="an_18:1">18:1</A>&nbsp;Ande kodia vriama le disipluria avile ka Jesus, ai phushle les, "Kon si o mai baro ande amperetsia le rhaioski?"</p> 
<p><A NAME="an_18:2">18:2</A>&nbsp;O Jesus akhardias peste iek tsinorhi glata, ai thodia les angla lende, </p> 
<p><A NAME="an_18:3">18:3</A>&nbsp;ai phendia, "Chachimos phenav tumenge, te na keiin tume ai te kerdion sar tsinorhe glate, nashtin chi te nakhen ande amperetsia le rhaioski."</p> 
<p><A NAME="an_18:4">18:4</A>&nbsp;Kon godi mekelape kovlo sar kacha tsinorhi glata si o mai baro ande amperetsia le rhaioski.</p> 
<p><A NAME="an_18:5">18:5</A>&nbsp;Ai kon godi primila iek tsinorhi glata sar kadia ando murho anav primil man." </p> 
<p><A NAME="an_18:6">18:6</A>&nbsp;Numa kon godi kerela iek anda kadala tsinorhe kai pachanpe ande mande te peren ando bezex, mai bini te avel ek baro bax phanglo ka leski kox ai te avel shudino ande bari maria.</p> 
<p><A NAME="an_18:7">18:7</A>&nbsp;Nasul la lumiake pala o zumaimos kai ingerel le manushen te peren ando bezex. O zumaimos musai te avel, numa nasul kodoleske kastar avela o zumaimos. </p> 
<p><A NAME="an_18:8">18:8</A>&nbsp;Te si cho vas vai cho punrho kai kerel tu te peres ando bezex, shin les ai shude les dur tutar! Mai bini te zhas ando chacho traio ieka vastesa vai ieke punrhesa de sar te aven tu dui vas ai dui punrhe ai te aves shudino ande iag kai chi getolpe.</p> 
<p><A NAME="an_18:9">18:9</A>&nbsp;Ai te si chi iakh ke kerel tu te peres ando bezex. Le la avri ai shude la dur tutar! Ke mai bini te zhas ando chacho traio ieka iakhasa de sar te aven tut dui iakha ai te aves shudino ande iag le iadoski."</p> 
<p><A NAME="an_18:10">18:10</A>&nbsp;"Arakhen tume te na vurhitsin iek anda kadala tsinorhe." Ke phenav tumenge, ke lenge angeluria ando rhaio, dikhen sa data iek pe fatsa murhe Dadeski kai si ando rhaio.</p> 
<p><A NAME="an_18:11">18:11</A>&nbsp;Ke O Shav le manushesko avilo te skepil kodia kai sas xasardo. </p> 
<p><A NAME="an_18:12">18:12</A>&nbsp;So gindis? Te si iek manush kai si les ek shel bakre, ai iek anda lende xasavol, chi mekel le iniarvardesh tai inia pe plai ai te zhal te rodel o iek kai xasailo? </p> 
<p><A NAME="an_18:13">18:13</A>&nbsp;Ai te arakhela les, phenav tumenge o chachimos, "Mai raduime anda kodo iek de sar andal kaver iniarvardesh tai inia kai nas xasarde. </p> 
<p><A NAME="an_18:14">18:14</A>&nbsp;Ai sa kadia nai e voia tumaro Dadeski kai si ando rhaio, te xasavol ai te xaiil chi iek anda kadala tsinorhe.</p> 
<p><A NAME="an_18:15">18:15</A>&nbsp;"Te kerdia cho phral bezex karing tute, zha leste korkorho ai sikav leske leski dosh. Te ashunela tute nirisardian che phrales palpale. </p> 
<p><A NAME="an_18:16">18:16</A>&nbsp;Numa te na ashunela tute, le tusa iek vai dui manush kashte te avel dui vai trin marturia ka divano. </p> 
<p><A NAME="an_18:17">18:17</A>&nbsp;Te na ashunela lende, phen la khangeriake; te na ashunela ka khangeri, jin les sar iek manush kai chi pachalpe ando Del, ai sar iek manush kai chidel e taksa."</p> 
<p><A NAME="an_18:18">18:18</A>&nbsp;O chachimos phenav tumenge, "So godi phandena pe phuv vunzhe phanglo ando rhaio; ai so godi tume phutrena pe phuv vunzhe phuterdo ando rhaio."</p> 
<p><A NAME="an_18:19">18:19</A>&nbsp;Magdata phenav tumenge, "Te avela dui anda tumende kai san vorta ai chache iekavresa ai pe iek gindo pe phuv, vari so kai mangena si e avel, kerdo lenge katar murho Dat ando rhaio." </p> 
<p><A NAME="an_18:20">18:20</A>&nbsp;Ke kai dui vai trin chidenape ande murho anav, "Me sim, mashkar lende."</p> 
<p><A NAME="an_18:21">18:21</A>&nbsp;Antunchi o Petri avilo ka Jesus ai phushlia les, "Gazda, sodivar trobul te iertiv murhe phraleske te kerela bezexa karing mande? Zhi ka e eftato data?" </p> 
<p><A NAME="an_18:22">18:22</A>&nbsp;O Jesus phendias leske, "Me phenav tuke na zhi ka e eftato data, numa zhi kal eftavardesh data efta.</p> 
<p><A NAME="an_18:23">18:23</A>&nbsp;"E amperetsia le rhaioski si sar iek amperto kai manglias te dikhel sode kamenas leske, leske slugi. </p> 
<p><A NAME="an_18:24">18:24</A>&nbsp;De anda gor andine leske iekes kai kamelas leske desh mi. </p> 
<p><A NAME="an_18:25">18:25</A>&nbsp;Ke nashti pochinelas, lesko gazda dias ordina te bichinen les, leska rhomnia, leske shaven, ai sa so godi sas les, kashte te pochindiol so kamelas. </p> 
<p><A NAME="an_18:26">18:26</A>&nbsp;E sluga thodiape ande changende ai rhugisailo leste, 'Na xoliavol, rhevdisar, azhuker ma, ai pochinava tuke sa.' </p> 
<p><A NAME="an_18:27">18:27</A>&nbsp;Leske gazdaske pelias mila, ai meklias les te zhal ivia. Iertisardias les so godi kamelas leske.</p> 
<p><A NAME="an_18:28">18:28</A>&nbsp;"Numa e mizmo sluga sar zhalas avri, arakhlias iek andal kaver slugi, kai kamelas leske iek shel teliara. Lias les korhatar ai phendias, " Pochin mange so godi kames mange."</p> 
<p><A NAME="an_18:29">18:29</A>&nbsp;Kodia sluga thodiape ande changende ai rhugisailo leste, " Na xoliavol, rhevdisar, azhuker ma, ai pochinava tuke sa."</p> 
<p><A NAME="an_18:30">18:30</A>&nbsp;Numa wo chi manglias, gelo ai thodias les ande temnitsa zhi pon pochinela so kamel. </p> 
<p><A NAME="an_18:31">18:31</A>&nbsp;Kana le kaver slugi dikhle so kerdiliape, de sa nasul sas lenge, gele ai phende le gazdaske so godi kerdiliape. </p> 
<p><A NAME="an_18:32">18:32</A>&nbsp;Antunchi lesko gazda akhardias les, ai phendias leske, "Tu bi lasho, bi ilesko, nasul sluga! Me iertisardem tuke so godi kamesas mange ke rhugisailian mande. </p> 
<p><A NAME="an_18:33">18:33</A>&nbsp;Chi trobulas te avel tuke mila andai kaver sluga, sar sas mange mila anda tute?" </p> 
<p><A NAME="an_18:34">18:34</A>&nbsp;Ande xoli lesko gazda thodias les ande temnitsa zhi pon pochinal so godi kamelas.</p> 
<p><A NAME="an_18:35">18:35</A>&nbsp;"Sakadia si te kerel tumensa murho Dat kai si ando rhaio, te na iertina tumare phralen sa ilesa."</p> 
<p><A NAME="an_19:1">19:1</A>&nbsp;Kana O Jesus getosardias so phenelas, gelotar andai Galilee karing e Judea inchal e Jordan. </p> 
<p><A NAME="an_19:2">19:2</A>&nbsp;Bare naroduria gele pala leste, ai sastiardia le kotse.</p> 
<p><A NAME="an_19:3">19:3</A>&nbsp;Le Farizeanuria avile leste te zumaven les, ai phushle les, "Dar vorta ai slobodo ando zakono te mekel o manush peska rhomnia anda vari soste godi?"</p> 
<p><A NAME="an_19:4">19:4</A>&nbsp;Dias atweto ai phendias, "Chi jindian ke kodo kai kerdias le de anda gor kerdias le mursh ai zhuvlia? </p> 
<p><A NAME="an_19:5">19:5</A>&nbsp;Ai phendias, "Anda kodia o mursh si te mekel peske dades ai peska da, ai avela astardo ka peski rhomni, ai le dui avena iek stato." </p> 
<p><A NAME="an_19:6">19:6</A>&nbsp;Pala kodia na mai dui numa iek stato. So Del thodias andek than o manush te na hulavel."</p> 
<p><A NAME="an_19:7">19:7</A>&nbsp;Won phende leske, "Apo, Sostar o Moses meklias ke sai mekel o manush peska rhomnia te dela la lil anda vas?"</p> 
<p><A NAME="an_19:8">19:8</A>&nbsp;Wo phendias lenge, "Ke zuradian tumaro ilo o Moses meklias ke sai meken tumare rhomnian. Numa de anda gor nas kadia. </p> 
<p><A NAME="an_19:9">19:9</A>&nbsp;Me mothav tuke kon godi mekela peska rhomnia te na avela ke kurvisaile, ai te lela avria kerdias kurvia, ai kodo kai lela la kerel kurvia.</p> 
<p><A NAME="an_19:10">19:10</A>&nbsp;Le disipluria phende leske, "Te avela kadia mashkar o mursh ai leski rhomni mai feder te na meritinpe.</p> 
<p><A NAME="an_19:11">19:11</A>&nbsp;Wo phendias lenge, "Nashtin sa le manush te primin kado sikaimos. Numa kodola kaste si dino. </p> 
<p><A NAME="an_19:12">19:12</A>&nbsp;Uni si Eunuchs ke biandile kadia, uni si Eunuchs ke le manush kerde le kadia, ai uni si Eunuchs ke won mangen pala e amperestia le rhaioski. Kodo kai sai primil, mek te primil."</p> 
<p><A NAME="an_19:13">19:13</A>&nbsp;Antunchi andine tsinorhe glaten te thol peske vas pe lende ai te rhugil lenge, numa le disipluria dine le trad.</p> 
<p><A NAME="an_19:14">19:14</A>&nbsp;O Jesus phendias, "Mek te aven le glate mande, ai na ashaven le, ke e amperetsia le rhaioski kodolenge si kai si sar lende." </p> 
<p><A NAME="an_19:15">19:15</A>&nbsp;Thodia peske vas pe lende ai gelotar kotsar.</p> 
<p><A NAME="an_19:16">19:16</A>&nbsp;Iek manush avilo ka Jesus ai phushlia les, "Lasho Gazda, che lashimos trobul te kerav te avel ma traio kai chi mai getolpe?"</p> 
<p><A NAME="an_19:17">19:17</A>&nbsp;Wo phendias leske, "Sostar mothos mange lasho? Ke nai khonik lasho. O Del ferdi si lasho. Te mangesa te nakhes ando traio kai chi getolpe anker le zakonuria."</p> 
<p><A NAME="an_19:18">19:18</A>&nbsp;"Savo?" phushlias lestar. O Jesus phendias leske, "Na mudar, na ker kurvia, na chor, na xoxav. </p> 
<p><A NAME="an_19:19">19:19</A>&nbsp;Preznaisar che dades ai cha da, ai te avel tuke drago le manush sar kai san tu tuke."</p> 
<p><A NAME="an_19:20">19:20</A>&nbsp;O terno manush phendias, "Sa kadala zakonuria ankerdem de sar sim tsinorho: So mai trobul te kerav?"</p> 
<p><A NAME="an_19:21">19:21</A>&nbsp;O Jesus phendias leske, "Te mangesa te aves vorta, zha bichin so si tu, de kal chorhe, ai avela tu manjin ando rhaio: antunchi aidi pala mande."</p> 
<p><A NAME="an_19:22">19:22</A>&nbsp;Kana o terno manush ashundias kodia tristosailo ai gelotar, ke but barvalimos sas les.</p> 
<p><A NAME="an_19:23">19:23</A>&nbsp;Porme O Jesus phendia peske disiplonge, "Phenav tumenge o chachimos, trutno ek barvale manusheske te zhal ande amperetsia le rhaioski. </p> 
<p><A NAME="an_19:24">19:24</A>&nbsp;Ai mai phenav tumenge, mai vushoro te nakhel iek gemula andai iakh la suviaki, de sar iek barvalo manush te zhal ande amperetsia le Devleski."</p> 
<p><A NAME="an_19:25">19:25</A>&nbsp;Kana le disipluria ashunde kadia, chudisaile ai phende, "Apo, kon sai avela skepime?"</p> 
<p><A NAME="an_19:26">19:26</A>&nbsp;O Jesus dikhlias pe lende. Ai phendias lenge, "Le manush anda pende nashtin, numa le Devlesa vari so sai kerdiol."</p> 
<p><A NAME="an_19:27">19:27</A>&nbsp;Antunchi o Petri phendias leske, "Ame mekliam swako fielo ai liam ame pala tute. So avela amen."</p> 
<p><A NAME="an_19:28">19:28</A>&nbsp;O Jesus phendia lenge, "Phenav tumenge o chachimos, ande nevi lumia kana O Shav le Manushesko beshela pe pesko skamin o amperatitsko ando barimos le rhaiosko, tume kai lian tume pala mande, si te beshen pe desh u dui amperatitske skamina, te shinen kris pe le desh u dui vitsi andai Israel. </p> 
<p><A NAME="an_19:29">19:29</A>&nbsp;Ai kon godi mekela khera, phralen, pheian, dades, vai da, rhomni, glaten, vai phuvia pala mande, lena iek shelvar mai but ai avela le o traio kai chi getolpe. </p> 
<p><A NAME="an_19:30">19:30</A>&nbsp;But anda le perve avena le palune, ai but kai sas le palune avena le perve."</p> 
<p><A NAME="an_20:1">20:1</A>&nbsp;E amperetsia le rhaioski si sar iek gazda kai gelo diminiatsi te lel manush te keren buchi ande leski rez. </p> 
<p><A NAME="an_20:2">20:2</A>&nbsp;Ashilo le bucharensa pe iek pena po dies ai tradia le ande peski rez.</p> 
<p><A NAME="an_20:3">20:3</A>&nbsp;Karing le inia, gelotar ai ando bazari dikhlias avren kai chi kerenas khanchi. </p> 
<p><A NAME="an_20:4">20:4</A>&nbsp;Lenge phendia, "Zhan vi tume ande murhi rez, ai dava tumen so si vorta." </p> 
<p><A NAME="an_20:5">20:5</A>&nbsp;Karing le desh u dui miazutsi, ai magdata karing le trin pala miazutsi kerdias sa kadia.</p> 
<p><A NAME="an_20:6">20:6</A>&nbsp;Karing le pansh pala miazutsi gelo ai arakhlias avren kai chi kerenas khanchi, ai phendias lenge, "Sostar beshen katse sorho dies ai chi keren khanchi?"</p> 
<p><A NAME="an_20:7">20:7</A>&nbsp;Won phende leske, "Ke chi lias amen khonik te keras buchi." Lenge phendias, "Zhan vi tume ande murhi rez, ai so godi avela vorta, kodia len."</p> 
<p><A NAME="an_20:8">20:8</A>&nbsp;"Kana peli e riat, o gazda la rezako phendia peske slugake, "Akhar le bucharen ai de le lenge pochin, pervo kodolen kai lem mai palal ai ando gor kodolen kai lem pervo.       </p> 
<p><A NAME="an_20:9">20:9</A>&nbsp;Ai kodola kai sas line karing le pansh pala miazutsi avile ai swako lias po iek pena. </p> 
<p><A NAME="an_20:10">20:10</A>&nbsp;Kana le perve avile, gindinas ke won len mai but, numa swako lias po iek pena. </p> 
<p><A NAME="an_20:11">20:11</A>&nbsp;Kana line peske pochin pupuiinaspe pa gazda. </p> 
<p><A NAME="an_20:12">20:12</A>&nbsp;Phenenas, "Kadala kai avile ande vurma kerde buchi numa iek chaso, ai thodian le amensa, kai chinuisardiam sorho jes ando tachimos!"</p> 
<p><A NAME="an_20:13">20:13</A>&nbsp;Numa wo dias atweto ai phendias ieskeske, "Vortakona, chi kerav tusa nasul, chi ashilian mansa pe iek pena? </p> 
<p><A NAME="an_20:14">20:14</A>&nbsp;Le so si chiro ai zha ci drom. Me mangav te dav kodoles kai avilo ande vurma sode dem tute. </p> 
<p><A NAME="an_20:15">20:15</A>&nbsp;Dar nashti kerav murhe lovensa so mangav. Vai inatsia si tut ke lasho sim, ai dav mai but de so trobul.</p> 
<p><A NAME="an_20:16">20:16</A>&nbsp;Kadia kerdiola, le palune avena le perve, ai le perve avena le palune: but si akharde, numa xantsi si halome."</p> 
<p><A NAME="an_20:17">20:17</A>&nbsp;Sar zhalas O Jesus ando Jerusalem, lia le desh u dui disiplon rigate pa drom, ai phendias lenge,</p> 
<p><A NAME="an_20:18">20:18</A>&nbsp;Ame zhas ande Jerusalem ai O Shav le Manushesko avela dino ando vas kal bare rasha ai le Gramnoturia, won kerena leski kris te mudaren les. </p> 
<p><A NAME="an_20:19">20:19</A>&nbsp;Dena les kal manush kai Nai Zhiduvuria te maren mui lestar, te maren les le bichosa, te karfon les po trushul; ai o trito dies si te zhuvindil."</p> 
<p><A NAME="an_20:20">20:20</A>&nbsp;Antunchi le Zebedeske shave ai lenge dei avile ka Jesus, thodias pe anda changende angla leste, te mangel vari so lestar.       </p> 
<p><A NAME="an_20:21">20:21</A>&nbsp;Phushlias la, "So manges?" Woi phendias, "Mek murhe do shaven te beshen iek ka cho chacho vas ai iek ka cho stingo vas ande chiri amperetsia."  </p> 
<p><A NAME="an_20:22">20:22</A>&nbsp;Numa O Jesus phendias lake, "Chi zhanes so manges." Amboldiaspe ka Iakov ai ka Iovano ai phushlias le, "Sai phen andai kuchi kai me si te piiav?" Won phende, "Sai."</p> 
<p><A NAME="an_20:23">20:23</A>&nbsp;Wo phendias lenge, "Si te phen anda murhi kuchi, numa te beshen ka murho chacho chas ai ka murho stingo, nai mandar te dav. Kodo than avela dino ka kodola kaske getosardias le murho Dat.</p> 
<p><A NAME="an_20:24">20:24</A>&nbsp;Kana le kolaver desh disipluria ashunde kodia, xoliale pel dui phral. </p> 
<p><A NAME="an_20:25">20:25</A>&nbsp;O Jesus akhardias le peste ai phendias, "Tume zhanen ke le bare le manushenge kai Nai Zhiduvuria gazdin len, ai keren lensa so mangen. </p> 
<p><A NAME="an_20:26">20:26</A>&nbsp;Nai kadia mashkar tumende, numa savo godi mangel te avel baro mashkar tumende, avela tumaro podaitori. </p> 
<p><A NAME="an_20:27">20:27</A>&nbsp;Ai savo godi mangel te avel o mai baro mashkar tumende, avela tumari sluga; </p> 
<p><A NAME="an_20:28">20:28</A>&nbsp;Sakadia o Shav le Manushesko chi avilo te podain les, numa avilo te podail ai te del pesko traio te pochinel anda but te skepil le."</p> 
<p><A NAME="an_20:29">20:29</A>&nbsp;Kana zhanas avri anda Jericho, but narodo liape pala Jesus. </p> 
<p><A NAME="an_20:30">20:30</A>&nbsp;Dui korhe beshenas pe rig le dromeske kana ashunde ke O Jesus nakhelas, tsipisarde, "Gazda, tu Shav le Davidosko! Al tuke mila anda amende!"</p> 
<p><A NAME="an_20:31">20:31</A>&nbsp;O narodo ashavelas le. Numa won tsipinas mai zurales, "Gazda, Shav le Davidosko! Al tuke mila anda amende!"</p> 
<p><A NAME="an_20:32">20:32</A>&nbsp;O Jesus terdilo, akhardias le, ai phushlias len, "So mangen te kerav tumenge?"</p> 
<p><A NAME="an_20:33">20:33</A>&nbsp;Phende leske, "Gazda, phuter amare iakha te dikhas!"</p> 
<p><A NAME="an_20:34">20:34</A>&nbsp;Mila sas leske anda lende. O Jesus azbadias lenge iakha; strazo dikhle, ai linepe pala leste.</p> 
<p><A NAME="an_21:1">21:1</A>&nbsp;Kana pashile karing o Jerusalem, areslo ando Bethphage pe plai le maslinengi. O Jesus tradias duien andal disipluria. </p> 
<p><A NAME="an_21:2">21:2</A>&nbsp;ai phendia lenge, "Zhan ando gav mai angle, ai arakhena kotse ek magari phangli ai lako magaristsi lasa; phutren le, ai anen le mande. </p> 
<p><A NAME="an_21:3">21:3</A>&nbsp;Te phenela tumenge vari kon, vari so, phenen leske, "Trobun le gazdas," ai strazo si te tradel le."</p> 
<p><A NAME="an_21:4">21:4</A>&nbsp;Kadia kerdiliape te pherdiol so phendiasas o profeto.</p> 
<p><A NAME="an_21:5">21:5</A>&nbsp;Kana phendias, "Phenen la sheiake le Zionoski, "Eta, cho amperato avel tute! Domolo ai anklisto pe ek magari, ai pe ek tsinorho le magaresko."</p> 
<p><A NAME="an_21:6">21:6</A>&nbsp;Le disipluria gele, ai kerde so O Jesus phendias lenge. </p> 
<p><A NAME="an_21:7">21:7</A>&nbsp;Andine le magares ai le tsinorho magares, thode penge raxamia pe lende, ai O Jesus beshlo pel raxamia. </p> 
<p><A NAME="an_21:8">21:8</A>&nbsp;But anda narodo shudenas penge raxamia po drom angla leste, kaver shinde patria pai krenga ai thode le po drom angla leste. </p> 
<p><A NAME="an_21:9">21:9</A>&nbsp;O narodi kai zhanas anglal angla leste, ai kodola kai avenas palal pala leste, tsipinas, "Hosana ka O Shav le Davidosko! Raduime kodo kai avel ando anav le Devleske! Hosana zhi ando rhaio."</p> 
<p><A NAME="an_21:10">21:10</A>&nbsp;Kana O Jesus avilo ande Jerusalem sa o foro sas buntuime, ai phushenas, "Kon si kado?"</p> 
<p><A NAME="an_21:11">21:11</A>&nbsp;O narodo phenenas, "Kado si O Jesus o profeto anda Nazareth ande Galilee."</p> 
<p><A NAME="an_21:12">21:12</A>&nbsp;O Jesus avilo ande tamplo le Devleski ai gonisardia sa kodolen kai bichinenas ai chinenas ande tamplo. Dia muial le skafidia kodolenge kai parhuvenas le love ai le skamina kodolenge kai bichinenas le golumburia, </p> 
<p><A NAME="an_21:13">21:13</A>&nbsp;ai phendia lenge, "Ramome murho kher avela akhardo 'Kher rhugimasko,' numatume keren anda leske shtala chorengi!"</p> 
<p><A NAME="an_21:14">21:14</A>&nbsp;Le korhe ai le bange avile leste ande tamplo ai sastiardia le. </p> 
<p><A NAME="an_21:15">21:15</A>&nbsp;Numa kana le bare rasha ai le Gramnoturia dikhle sa le mirakluria ai sa so kerdias, ai ke le shavorhe ande tamplo denas mui, ai phenenas, "Hosana ka O Shav le Davidosko," xoliale.</p> 
<p><A NAME="an_21:16">21:16</A>&nbsp;Ai phende leske, "Ashunes so phenen?" O Jesus phendias, "E, Shoxar chi jindian, anda mui shavorhenge ai tsinorhe glatengo andian chacho luvudimos."</p> 
<p><A NAME="an_21:17">21:17</A>&nbsp;Meklia le, ai gelotar anda foro, gelo ande Bethani, ai kotse riatchardias.</p> 
<p><A NAME="an_21:18">21:18</A>&nbsp;De diminiatsi, sar avelas palpale ando foro bokhailo. </p> 
<p><A NAME="an_21:19">21:19</A>&nbsp;Kana dikhlias ek pruing figengi pasha drom gelo late, ai arakhlias patria ferdi, antunchi phendia la pruingake, shoxar te na mai bariol fruta tutar, ai strazo shuchili e pruing.</p> 
<p><A NAME="an_21:20">21:20</A>&nbsp;Kana le disipluria dikhle kodia, chudisaile, ai phushle, "Sarta shuchili e pruing andak data?"</p> 
<p><A NAME="an_21:21">21:21</A>&nbsp;O Jesus phendias lenge, "O chachimos phenav tumenge, te avela tume pachamos, ai te na avela tume gindo ke chi kerdiol, tume chi kerena ferdi so sas kerdo kakala pruingake, numa vi te mothona kakala plaiake, </p> 
<p><A NAME="an_21:22">21:22</A>&nbsp;"Le tu katkar ai av shudini ande maria si te kerdiol. Ai so godi mangena ando rhugimos ai te pachana tume si te len."</p> 
<p><A NAME="an_21:23">21:23</A>&nbsp;Ai kana avilo ande tamplo, le bare rasha ai le phure kai poronchinas avile leste sar sikavelas, ai phende, "Kon phendias tuke ke sai keres so tu keres, ai kon dias tu kudia putiera?"</p> 
<p><A NAME="an_21:24">21:24</A>&nbsp;O Jesus phendia lenge, "Vi me akana phushav tumendar ek divano, ai te phenena mange, antunchi me phenav tumennge katar che putiera kerav so kerav. </p> 
<p><A NAME="an_21:25">21:25</A>&nbsp;O bolimos le Iovanosko katar sas, anda rhaio vai manushendar?" Dinepe duma mashkar pende, ai pheneas, "Te phenasa anda o rhaio si te phushel ame, Sostar chi pachaian les?" </p> 
<p><A NAME="an_21:26">21:26</A>&nbsp;Numa te phenasa manushendar. Dar katar le manush ke savorhe ankeren le Iovanos profeto.</p> 
<p><A NAME="an_21:27">21:27</A>&nbsp;Antunchi phende le Kristoske, "Chi zhanas." Ai Wo phendia lenge, "Chi me, chi phenav tumenge katar che putiera kerav so kerav."</p> 
<p><A NAME="an_21:28">21:28</A>&nbsp;"So gindin tume? Sas iek manush kai sas les dui shave. Gelo ka pervo, ai phendias, "Shava, zha, ker buchi adies ande murhe rez."</p> 
<p><A NAME="an_21:29">21:29</A>&nbsp;Wo phendias, "Chi zhav" numa mai palal keisailo ai gelo.</p> 
<p><A NAME="an_21:30">21:30</A>&nbsp;Avilo ka duito ai phendias leske sakadia. Wo phendias, "Zhav, Raia," numa chi gelo. </p> 
<p><A NAME="an_21:31">21:31</A>&nbsp;Savo andal dui kerdia e voia peske dadeske?" Won phende leske, "O pervo". O Jesus phendias lenge, "Chaches mothav tumenge, le manush kai chiden e taksa ai le kurvi arasena ande amperetsia le Devleski mai anglal tumendar. </p> 
<p><A NAME="an_21:32">21:32</A>&nbsp;Ke o Iovano avilo tumende te sikavel tumenge o drom o chacho, ai chi pachaian les, numa le manush kai chiden e taksa ai le kurvi pachaie les. Vi kana dikhlian kodia chi keisailian ai te pachan les."</p> 
<p><A NAME="an_21:33">21:33</A>&nbsp;"Ashunen ka aver paramichi, sas iek gazda kheresko thodias iek zido kruglom latar, ai lashardias iek than te strangon o struguro, vazdias iek wucho than te len sama kotsar. Ai dias e rez po wunjilepe manushende, ai gelotar andek dur them. </p> 
<p><A NAME="an_21:34">21:34</A>&nbsp;Kana pashili e vriama te chidelpe o struguro, tradias peske slugen kal manush kai bariarenas pe leski rez, te len o struguro kai avelas leske. </p> 
<p><A NAME="an_21:35">21:35</A>&nbsp;Numa kudula kai bariarenas pe rez line leske slugen ai marde iekes, iekes mudarde, ai ande iek shude baxensa. Magdata tradia avre slugen, kadia data tradias mai but ai kerde lenge sakadia. </p> 
<p><A NAME="an_21:37">21:37</A>&nbsp;Ta ando gor tradias lende peske shaves, ai phendias, "Si te preznain murhe shaves."</p> 
<p><A NAME="an_21:38">21:38</A>&nbsp;Numa kana dikhle le shaves le manush kai bariaren pe rez phende iek avreske. Aven, mudaras les, ai lias ame so si lesko. </p> 
<p><A NAME="an_21:39">21:39</A>&nbsp;Line les, shude les avri andai rez ai mudarde les."</p> 
<p><A NAME="an_21:40">21:40</A>&nbsp;"Kana o gazda le rezako avela, so kerela kodole manushenge?"</p> 
<p><A NAME="an_21:41">21:41</A>&nbsp;Won phende leske, "Si te mudarel kodole nasul manushen, ai dela e rez ka kaver te bariaren pe late, kai dena les e fruta kai si leski kana avela e vriama."</p> 
<p><A NAME="an_21:42">21:42</A>&nbsp;O Jesus phendias lenge, "Shoxar chi jindian ando ramomos? O bax kai le manush kai vazden o kher shude kerdilo o bax kai si sa e zor le khereski, O Del kerdias kadia, ai che mundro ande amare iakha!"</p> 
<p><A NAME="an_21:43">21:43</A>&nbsp;Anda kodia phenav tumenge, "E amperetsia le Devleski avela lini tumendar, ai avela dini kai iek them kai avela laki fruta lendar. </p> 
<p><A NAME="an_21:44">21:44</A>&nbsp;Ai kon godi perela pe kado bax avela phago, numa pe kaste perela o bax licharela les sar e pulberia.</p> 
<p><A NAME="an_21:45">21:45</A>&nbsp;Kana le rasha le bare ai le Farizeanuria ashunde kadia paramicha haliarde ke pa lende delas duma. </p> 
<p><A NAME="an_21:46">21:46</A>&nbsp;Mangenas te thon o vas pe leste. Numa daraile katar o narodo ke won ankerenas les profeto.</p> 
<p><A NAME="an_22:1">22:1</A>&nbsp;O Jesus dia duma pale andel paramichi ai phenel, </p> 
<p><A NAME="an_22:2">22:2</A>&nbsp;"E amperetsia le rhaioski si sar iek amperato kai kerdias abiav peske shaveske. </p> 
<p><A NAME="an_22:3">22:3</A>&nbsp;Tradias peske slugen te akharen kodolen kai sas akharde ka abiav, numa won chi mangle te aven.</p> 
<p><A NAME="an_22:4">22:4</A>&nbsp;"Magdata tradias avre slugen, te mothon kodolenge kai sas akharde, "Eta, getosardem o xabe, murhe guruv ai le vitseluria sa mudarde, swako fielo gata. Aven ka abiav!" "</p> 
<p><A NAME="an_22:5">22:5</A>&nbsp;Numa chi thode sama, ai gele peske drom, iek ka peski farma, aver ande peski buchi. </p> 
<p><A NAME="an_22:6">22:6</A>&nbsp;Ai le kolaver thode o vas pe leske slugi, marde mui lendar, darade le ai mudarde le. </p> 
<p><A NAME="an_22:7">22:7</A>&nbsp;"Kana o amperato ashundias, xolialo, tradias peske ketani; ai kerdias xaiimaske anda kodola kai mudarde, ai dias iag lengo foro.</p> 
<p><A NAME="an_22:8">22:8</A>&nbsp;Antunchi phendias peske slugenge, o abiav gata numa kodola kai sas akharde, chi molas te aven akharde." </p> 
<p><A NAME="an_22:9">22:9</A>&nbsp;Anda kodia zhan pel bare vulitsi, ai sode arakhena kotse, akharen le ka o abiav. </p> 
<p><A NAME="an_22:10">22:10</A>&nbsp;"Kodola slugi gele pel vulitsi ai chide andek than sa kai arakhle, vi nasul ai vi lashe; ai o kher le abiavesko sas pherdo. </p> 
<p><A NAME="an_22:11">22:11</A>&nbsp;Kana o amperato avilo te dikhel le gosten, dikhlia kotse iek manush kai sas xuriarado andel tsalia abiaveske. </p> 
<p><A NAME="an_22:12">22:12</A>&nbsp;Ai phendias leske, "Vortako, Sar avilian andre katse bi tsalengo abiaveske?" Les nas so mothol.</p> 
<p><A NAME="an_22:13">22:13</A>&nbsp;Antunchi o amperato phendias le slugenge, "Phanden leske vas ai leske punrhe, ai shuden les avri ando tuniariko. Kotse kai rovena ai chiden dandendar."</p> 
<p><A NAME="an_22:14">22:14</A>&nbsp;"Ke but si akharde, numa xantsi si halome."</p> 
<p><A NAME="an_22:15">22:15</A>&nbsp;Antunchi le Farizeanuria gele ai dinepe duma sar te astaren les ande lesko divano. </p> 
<p><A NAME="an_22:16">22:16</A>&nbsp;Trade leste peske disiplon ai une Herodians, won phende , "Gazda, zhanas ke chachimasa san ai sikaves o chachimos pa Del bi te daras vari kastar, ke chi thos partia kanikaske. </p> 
<p><A NAME="an_22:17">22:17</A>&nbsp;Phen amenge antunchi, "So gindis? Si amenge slobodo vai nai, te pochinas taksa ka Caesar?"</p> 
<p><A NAME="an_22:18">22:18</A>&nbsp;Numa O Jesus haliardias lenge nasul ginduria, ai phendias, "Sostar tume zumaven ma? Tume kai ankerdion so chi san? </p> 
<p><A NAME="an_22:19">22:19</A>&nbsp;Sikaven mange le love so sa pochinen e taksa." Andine leske iek pena, </p> 
<p><A NAME="an_22:20">22:20</A>&nbsp;ai phendias lenge, "Kaski fatsa ai ramomos si kado?"</p> 
<p><A NAME="an_22:21">22:21</A>&nbsp;Won phende leske, "O Caesar" Antunchi O Jesus phendias lenge, "Den ka Caesar so si lesko, ai den ka Del so si le Devlesko."</p> 
<p><A NAME="an_22:22">22:22</A>&nbsp;Kana ashunde, chudisaile. Mekle les ai geletar.</p> 
<p><A NAME="an_22:23">22:23</A>&nbsp;Sa kodo dies uni Saduseanuria kai mothon ke nai traio pala e martia avile leste ai phushle les,</p> 
<p><A NAME="an_22:24">22:24</A>&nbsp;"Gazda, o Moses phendias, 'Te merela iek manush ai nas les glate, lesko phral trobul te lel leska rhomni, te vazdel familia peske phralesle.' </p> 
<p><A NAME="an_22:25">22:25</A>&nbsp;Sas mashkar amende efta phral. O pervo ansurisailo ai mulo, ai ke nas les glate, meklia peska rhomnia peske phraleske. </p> 
<p><A NAME="an_22:26">22:26</A>&nbsp;Sa kadia o duito, ai o trito zhi ka o eftato. </p> 
<p><A NAME="an_22:27">22:27</A>&nbsp;Kana avela te zhuvindin le mule te zhan ando rhaio, saveski andal efta phral avela e rhomni ke savorhenge sas?"</p> 
<p><A NAME="an_22:29">22:29</A>&nbsp;O Jesus phendias lenge, "Shubin tume zurales! Ke tume chi haliaren E Vorba le Devleski , ai chi e putiera le Devleski. </p> 
<p><A NAME="an_22:30">22:30</A>&nbsp;Ke kana avela te zhuvindin le mule te zhan ando rhaio, le mursh chi lena rhomni ai le zhuvlia chi lena rhom, numa avena sar le angeluria le Devleske kai si ando rhaio. </p> 
<p><A NAME="an_22:31">22:31</A>&nbsp;Numa anda kodia kai zhuvindin le mule te zhan ando rhaio, chi jindian tume so sas phendo tumenge katar O Del, kana phendias. </p> 
<p><A NAME="an_22:32">22:32</A>&nbsp;"Me sim O Del le Abramosko, O Del le Isakosko ai O Del le Jacovosko," O Del nai O Del le mulengo, numa le zhuvindengo."</p> 
<p><A NAME="an_22:33">22:33</A>&nbsp;Kana le naroduria ashunde kado divano, chudisaile katar lesko sikaimos.</p> 
<p><A NAME="an_22:34">22:34</A>&nbsp;Numa kana le Farizeanuria ashunde ke phandadias o mui le Saduseanongo, chidinisaile andek than, </p> 
<p><A NAME="an_22:35">22:35</A>&nbsp;ai iek anda lende, ablakato, phushlias les ek divano te zumavel les. </p> 
<p><A NAME="an_22:36">22:36</A>&nbsp;"Gazda, Savo si o mai baro andal zakonuria?"</p> 
<p><A NAME="an_22:37">22:37</A>&nbsp;O Jesus phendias leske, "Te avel tuke drago O Del sa che ilesa, sa che duxosa, ai sa cho gojasa." Kado si o pervo ai o mai baro andal zakonuria. </p> 
<p><A NAME="an_22:39">22:39</A>&nbsp;Ai o duito si saikfielo: "Te avel tuke drago le manush sode san tu tuke." </p> 
<p><A NAME="an_22:40">22:40</A>&nbsp;Ande kadala dui zakonuria ankerdiol sa e kris ai so phende le profeturia."</p> 
<p><A NAME="an_22:41">22:41</A>&nbsp;Kana sas chidine andek than le Farizeanuria, O Jesus phushlia le divano, </p> 
<p><A NAME="an_22:42">22:42</A>&nbsp;"So gindin tume pa Kristo? Kasko shav si wo?" Won phende leske, "O Shav le Davidosko."</p> 
<p><A NAME="an_22:43">22:43</A>&nbsp;O Jesus phendias lenge, "Sar, antunchi o David kana sas O Swunto Duxo pe leste akhardias les, 'Gazda?'" phendias,</p> 
<p><A NAME="an_22:44">22:44</A>&nbsp;"O gazda phendia murhe gazdaske: 'Besh ka murho chacho vas, zhi pon thav che duzhmanon tela che punrhe.'" </p> 
<p><A NAME="an_22:45">22:45</A>&nbsp;Teala o David akharel les, "Gazda," Sar si lesko shav? </p> 
<p><A NAME="an_22:46">22:46</A>&nbsp;Chi iek nashti phendias leske iek vorba, ai pala kodia chi mai tromaile te phushen les kaver divanuria.</p> 
<p><A NAME="an_23:1">23:1</A>&nbsp;Antunchi O Jesus phendia le narodoske ai peske disiplonge, </p> 
<p><A NAME="an_23:2">23:2</A>&nbsp;"Le Gramnoturia ai le Farizeanuria thodepe ando than le Mosesosko. </p> 
<p><A NAME="an_23:3">23:3</A>&nbsp;Keren so mothon ai sikaven tumen: numa na keren sar lende, ke won sikaven tumen numa chi keren so sikaven. </p> 
<p><A NAME="an_23:4">23:4</A>&nbsp;Thon pharipe pel dume le manushenge, numa won chi mangen te vazden ek nai.</p> 
<p><A NAME="an_23:5">23:5</A>&nbsp;Ai won so godi keren keren kashte te dikhen le manush pe lende. Phiraven E Vorba le Devleski pe pengo shero ai pengo vas, ai lunzharen le chukuria ka penge tsalia! </p> 
<p><A NAME="an_23:6">23:6</A>&nbsp;Ai drago lenge te beshen ka shero la skafidiako kal pachiva, ai le mai lashe skamina ande synagogue. </p> 
<p><A NAME="an_23:7">23:7</A>&nbsp;Ai drago lenge te den le dies lasho pel vulitsi, ai te mothon lenge le manush, "Rabbi"</p> 
<p><A NAME="an_23:8">23:8</A>&nbsp;"Na roden te akharen tume "Rabbi" ke iek si tumaro gazda, "O Kristo" ai tume san sa phral. </p> 
<p><A NAME="an_23:9">23:9</A>&nbsp;Na phenen kanikaske pe phuv "Murho Dat". Ke iek ferdi si tumaro Dat kodo kai si ando rhaio. </p> 
<p><A NAME="an_23:10">23:10</A>&nbsp;Na roden te akharen tume "Baro", ke iek si tumaro "Baro", "O Kristo". </p> 
<p><A NAME="an_23:11">23:11</A>&nbsp;"O mai baro mashkar tumende trobul te avel tumari sluga. </p> 
<p><A NAME="an_23:12">23:12</A>&nbsp;Kon godi bariarelape si te avel teliardo, ai kon godi mekelape tele si te avel vazdino.</p> 
<p><A NAME="an_23:13">23:13</A>&nbsp;"Nasul tumenge, Gramnoturia ai Farizeanuria! Tume manush kai ankerdion so chi san! Ke tume phandaven le manushenge, e amperetsia le rhaioski, tume chi zhan andre, ai chi meken te zhan andre kodola kai mangen te zhan andre! </p> 
<p><A NAME="an_23:14">23:14</A>&nbsp;Nasul tumenge, Gramnoturia ai Farizeanuria Tume manush kai ankerdion so chi san! Ke tume xan le phivliange khera, ai rhugin tume lungo rhugimos, te miazol ke lashe san! Anda kodia si te pherel mai phari kris pe tumende!</p> 
<p><A NAME="an_23:15">23:15</A>&nbsp;Nasul tumenge, Gramnoturia ai Farizeanuria! Tume manush kai ankerdion so chi san! Tume phiren pe swako rig la phuviake ai pe maria te nirin ai te parhuven iekes manushes; antunchi, keren anda leste duvar mai but shav iadosko sar tume!</p> 
<p><A NAME="an_23:16">23:16</A>&nbsp;"Nasul tumenge, tume korhe kai ningeren le korhen! Tume phenen, "Kon godi solaxala pe tamplo, kodia nai khanchi; numa kon godi solaxala po sumnakai kai si ande tamplo, kodo phanglo lo ka peske solax!" </p> 
<p><A NAME="an_23:17">23:17</A>&nbsp;Tume prosti ai korhe manush! So si mai baro, o sumnakai vai e tamplo kai swuntsol o sumnakai? </p> 
<p><A NAME="an_23:18">23:18</A>&nbsp;Ai kon godi solaxala po altari, kodia nai khanchi, numa kon godi solaxala pe soste si shinado po altari, phanglo lo ka peske solax. </p> 
<p><A NAME="an_23:19">23:19</A>&nbsp;Tume prosti ai korhe manush! So si mai baro, so si shinado po altari vai o altari kai swuntsol so si shinado po altari? </p> 
<p><A NAME="an_23:20">23:20</A>&nbsp;Kon godi solaxal po altari, solaxal po altari ai pe soste godi si po altari. </p> 
<p><A NAME="an_23:21">23:21</A>&nbsp;Ai kodo kai solaxal pe tamplo, solaxal vi pe tamplo ai po Del kai si ande tamplo. </p> 
<p><A NAME="an_23:22">23:22</A>&nbsp;Ai kodo kai solaxal po rhaio, solaxal vi po skamin le Devlesko ai po Del kai beshel pe leste.</p> 
<p><A NAME="an_23:23">23:23</A>&nbsp;"Nasul tumenge, Gramnoturia ai Farizeanuria! Tume manush kai ankerdion so chi san! Ke tume den desh anda iek shel e partia kai trobun te den andai mai tsinorhi diela, Mint, Dill, ai Cummin, numa chi keren so si mai baro ando zakono. So si vorta, Mila; ai Pachamos. </p> 
<p><A NAME="an_23:24">23:24</A>&nbsp;Tume korhe kai sikaven kavren! Tume arakhen tume kaste te na nakhaven tsintsari, numa e gemula nakhavel!</p> 
<p><A NAME="an_23:25">23:25</A>&nbsp;"Nasul tumenge, tume Gramnoturia ai Farizeanuria! Tume manush kai ankerdion so chi san! Ke tume vuzharen avrial e kuchi ai o tiari, numa andral san pherde chorimos, atsaimos ai keren so si tumenge mishto. </p> 
<p><A NAME="an_23:26">23:26</A>&nbsp;Tume korhe Farizeanuria! Vuzharen andral mai anglal e kuchi ai o tiari, kashte te avel vuzho vi avrial!</p> 
<p><A NAME="an_23:27">23:27</A>&nbsp;"Nasul tumenge, Gramnoturia ai Farizeanuria! Tume manush kai ankerdion so chi san! Tume san sar greposhevuria vusharade, ai kerde te miazon shukar avrial, numa andral pherde mule manushenge kokala ai so godi nai vuzho. </p> 
<p><A NAME="an_23:28">23:28</A>&nbsp;Sakadia vi tume avrial miazon vorta le manushenge, numa andral bezexale san ai chi san so keren te miazon.</p> 
<p><A NAME="an_23:29">23:29</A>&nbsp;"Nasul tumenge, Gramnoturia ai Farizeanuria! Tume manush kai ankerdion so chi san! Ke tume thon le murmunturia le profetonge, ai shukaren le greposhevuria manushenge kai sas chache; </p> 
<p><A NAME="an_23:30">23:30</A>&nbsp;ai phenen, "Te traiisardiamas andel diesa amare dadenge ai paponge, nas te mudaras le profeton sar kerde won. </p> 
<p><A NAME="an_23:31">23:31</A>&nbsp;Ke mothon kadia san marturis tumenge ke san shave kodolenge kai mudarde le profeton! </p> 
<p><A NAME="an_23:32">23:32</A>&nbsp;Tume geton so tumare dada thodepe de anda gor te keren!</p> 
<p><A NAME="an_23:33">23:33</A>&nbsp;Tume sap, tume vitsa sapenge! Sar skepina e kris kai tradela tume ando iado? </p> 
<p><A NAME="an_23:34">23:34</A>&nbsp;"Anda kodia tradav tumenge profeturia ai manush kai haliaren ai le manush kai sikaven; uni anda lende mudaren ai thona po trushul, avren si te maren bichonsa ande tumare synagoguria, ai chinuina le foro forestar. </p> 
<p><A NAME="an_23:35">23:35</A>&nbsp;Kadia si te perel e dosh pe tumende pala sa o rat shordo ande lumia chache manushengo, de katar o rat le Abelosko o chacho, zhi ka rat le Zachariahosko, o shav le Barachiasesko, kai tume mudardian mashkar e tamplo ai o altari. </p> 
<p><A NAME="an_23:36">23:36</A>&nbsp;O chachimos me mothav tumenge, sa e dosh si te perel pe kadia vitsa!"</p> 
<p><A NAME="an_23:37">23:37</A>&nbsp;"Jerusalem! Jerusalem! Kai mudaren le profeton ai kai shuden baxensa ande kodola kai si tumenge tradine! Sodivar manglem te chidav che shaven, sar ek kaini kai chidel peske puion tela peske paka numa chi manglian. </p> 
<p><A NAME="an_23:38">23:38</A>&nbsp;Eta so ashshilo tume tumari tamplo pusto. </p> 
<p><A NAME="an_23:39">23:39</A>&nbsp;Me mothav tumenge, chi mai dikhena ma zhi pon chi mothona, Raduime kodo kai avel ando anav le Devlesko."</p> 
<p><A NAME="an_24:1">24:1</A>&nbsp;O Jesus anklisto avri andai tamplo ai zhalastar, kana leske disipluria avile leste te sikaven leske sa e tamplo ai so godi sas ek partia andai tamplo. </p> 
<p><A NAME="an_24:2">24:2</A>&nbsp;Numa O Jesus phendias lenge, "O chachimos phenav tumenge, sa so dikhen avela pherado, chi ashela iek bax po kaver."</p> 
<p><A NAME="an_24:3">24:3</A>&nbsp;Sar beshelas tele pe plai le masilinenge, le disipluria avile leste korkorho, mothonas, "Phen amenge, kana kerdiolape kodia? So avela o semno ke aves, ai ke getolpe e vriama?"</p> 
<p><A NAME="an_24:4">24:4</A>&nbsp;O Jesus phenel lenge, "Len tume sama, te na atsavel tume khonik. </p> 
<p><A NAME="an_24:5">24:5</A>&nbsp;Ke but avena ande murho anav, ai phenena, "Me sim o Kristo!" ai atsavena buten. </p> 
<p><A NAME="an_24:6">24:6</A>&nbsp;Ai ashunena ke marenpe ai vieste kai marenpe, na daran: Ke kodia musai te kerdiol, numa nai inker o gor. </p> 
<p><A NAME="an_24:7">24:7</A>&nbsp;Iek them marelape aver themesa; iek amperetsia marelape avria amperetsiasa. Ande but thana chi avela le dosta te xan, avela but naswalimos, ai ande but thana izdrala e phuv. </p> 
<p><A NAME="an_24:8">24:8</A>&nbsp;Kadala avela le sumnuria ta anda gor le chinosko ai o nekazo kai si te avel.</p> 
<p><A NAME="an_24:9">24:9</A>&nbsp;"Antunchi avela e vriama kai dena tume manush ando vas te aven chinuime, te mudaren tume, ai swako them si te vurhitsil tume ke phiraven murho anav. </p> 
<p><A NAME="an_24:10">24:10</A>&nbsp;Ande kodia vriama si te durion katar o pachamos, si te purhin iek avres, si te vurhitsin iek avres. </p> 
<p><A NAME="an_24:11">24:11</A>&nbsp;Avena but kai nai chache numa kerdion profeturia ai atsavena buten. </p> 
<p><A NAME="an_24:12">24:12</A>&nbsp;O nasulimos si te butiol, anda kodia bute manushenge dragostia si te shudrol. </p> 
<p><A NAME="an_24:13">24:13</A>&nbsp;Numa kodo kai rhivdila ai ankerela zhando gor, avela skepime. </p> 
<p><A NAME="an_24:14">24:14</A>&nbsp;"Ai kadia viasta e lashi pai amperetsia avela phendi ande sa e lumia te avel marturo sa le themenge, antunchi o gor avela."</p> 
<p><A NAME="an_24:15">24:15</A>&nbsp;"Kana dikhena kodia kai si griatsa le Devleske ke si ando swunto than sar sas phendo katar o profeto Daniel. (Kodo kai jinel, mek te haliarel) </p> 
<p><A NAME="an_24:16">24:16</A>&nbsp;Antunchi kodola kai si ande Judea trobula te nashen andel plaia. </p> 
<p><A NAME="an_24:17">24:17</A>&nbsp;Kodo kai avela opral pa kher te na zhal te lel vari so anda pesko kher. </p> 
<p><A NAME="an_24:18">24:18</A>&nbsp;Kodo kai si ande niva te na zhal palpale te lel peske tsalia. </p> 
<p><A NAME="an_24:19">24:19</A>&nbsp;Nasul la zhuvliake kai si phari glatasa, ai kodola kai si le glate pe chuchi ande kodola dies!" </p> 
<p><A NAME="an_24:20">24:20</A>&nbsp;Rhugin tume te na avela ivend kana trobula te nashen, vai Sabat; </p> 
<p><A NAME="an_24:21">24:21</A>&nbsp;Ke antunchi si te avel ka savo chino ai nekazo, sar e lumia shoxar chi dikhlias, zhi akana ai shoxar chi mai dikhela. </p> 
<p><A NAME="an_24:22">24:22</A>&nbsp;Ai te na avino kodola dies skurtiarde; sa le manush kamas te xaiin. Numa pala e sama le manushenge kai si halome katar O Del, kodola diesa si te aven skurtiarde. </p> 
<p><A NAME="an_24:23">24:23</A>&nbsp;"Antunchi te avela vari kon te mothol tuke "O Kristo avilo!" "Katka lo" vai "Kote lo" Na Pacha. </p> 
<p><A NAME="an_24:24">24:24</A>&nbsp;Ke si te vazdenpe xoxamne kristuria ai xoxamne profeturia; kai kerena kasave semnuria ai mirakluria, ta te sai kamas te atsaven vi kodolen kai si halome katar O Del. </p> 
<p><A NAME="an_24:25">24:25</A>&nbsp;"Ashunen! Phendem tumenge mai anglal.</p> 
<p><A NAME="an_24:26">24:26</A>&nbsp;Te mothona, "Dikhen, avilo. Ande pusta lo! Na zha ta rode; vai kote garado lo! Na pa&#224;a. "</p> 
<p><A NAME="an_24:27">24:27</A>&nbsp;Ke sar o rhunjito kai strefial anda Easto zhi ando Westo kadia si te avel kana O Shav le manushesko avela. </p> 
<p><A NAME="an_24:28">24:28</A>&nbsp;Kai godi avela mulo stato kote chidenpe chiriklia kai xan mas."</p> 
<p><A NAME="an_24:29">24:29</A>&nbsp;"Numa strazo pala o chino ai o nekazo kodole diesengo o kham si te avel tuniariko, o shunuto chi dela vediara, le chererhaia perena anda cheri, ai e putiera kai si ando cheri avena drenchinime. </p> 
<p><A NAME="an_24:30">24:30</A>&nbsp;Antunchi dichola o semno ando cheri ke O Shav le Manushesko avel. Antunchi sa le vitsi pe phuv si te nekezhin, ai si te dikhen sar O Shav le Manushesko avel pel nuveria rhaioske ande putiera ai ando barimos. </p> 
<p><A NAME="an_24:31">24:31</A>&nbsp;E tutaraza bashela zurales, ai tradela peske angelon ai si te chiden leske halome andal shtar barvalia, ai de anda iek gor la lumiako ai le cheresko zhando kaver gor.</p> 
<p><A NAME="an_24:32">24:32</A>&nbsp;Sichon katar e paramicha pai pruing le figenge. Kana si terne le krenzhitsi ai anklen patria. Zhanes ke o milai pashe. </p> 
<p><A NAME="an_24:33">24:33</A>&nbsp;Sakadia, tume kana dikhena sa kadala dieli zhanen ke pashe lo, ka wudar lo. </p> 
<p><A NAME="an_24:34">24:34</A>&nbsp;Chachimasa phenav tumenge, kadia vitsa chi nakhela, zhi pon chi kerdion kadala dieli. </p> 
<p><A NAME="an_24:35">24:35</A>&nbsp;O rhaio ai e lumia nakhena, numa murhi vorba shoxar chi nakhela.</p> 
<p><A NAME="an_24:36">24:36</A>&nbsp;"Khonik chi zhanel kana avela kodo dies vai kodo chaso, chi le angeluria ando rhaio, chi O Shav; ferdi O Dat zhanel. </p> 
<p><A NAME="an_24:37">24:37</A>&nbsp;"Sar sas ando dies kana sas o Noah. Sakadia si te avel kana avela O Shav le Manushesko. </p> 
<p><A NAME="an_24:38">24:38</A>&nbsp;Sar kai sas ande kodola dies mai anglal sar te avel o pai te tasavel e lumia, le manush xanas, penas, lenas boria, denas sheia, zhi po dies kai o Noah gelo ando paraxodo (Ark). </p> 
<p><A NAME="an_24:39">24:39</A>&nbsp;Ai chi zhangle zhi pon chi avilo o pai ai lias le sa. Sakadia avela kana avela O Shav le Manushesko. </p> 
<p><A NAME="an_24:40">24:40</A>&nbsp;"Antunchi dui zhene si te aven ande niva; iek si te avel lino, ai iek ashela. </p> 
<p><A NAME="an_24:41">24:41</A>&nbsp;Dui zhuvlia licharena jiv; iek avela lini, ai iek ashela.</p> 
<p><A NAME="an_24:42">24:42</A>&nbsp;Anda kodia arakh tu, ke chi zhanes o dies kai cho Gazda avela.</p> 
<p><A NAME="an_24:43">24:43</A>&nbsp;Haliaren, te zhanglino o gazda le kheresko ka che chaso la rachako avel o chor, kamas te arkhelpe ai nas te mekel te den andre ande lesko kher. </p> 
<p><A NAME="an_24:44">24:44</A>&nbsp;Anda kodia, vi tu, trobul te aves gata ke O Shav le Manushesko si te avel andek chaso kai tu chi gindis."</p> 
<p><A NAME="an_24:45">24:45</A>&nbsp;Kon si o chacho ai gojaver sluga, kai o gazda thodias te lel sama ande lesko kher te pravarel le lengo xabe pe vriama kai trobul? </p> 
<p><A NAME="an_24:46">24:46</A>&nbsp;Raduime kodia sluga, kai lesko gazda arakhela les ke kerel peski buchi kana avela palpale. </p> 
<p><A NAME="an_24:47">24:47</A>&nbsp;O chachimos phenach tuke, si te thol les baro pe so godi si les. </p> 
<p><A NAME="an_24:48">24:48</A>&nbsp;Numa te avela nasul kodia sluga ai te phenel peske, "Chi avel palpale sigo murho gazda." </p> 
<p><A NAME="an_24:49">24:49</A>&nbsp;Antunchi marel le kavre slugen ai tholpe te xal ai te pel macharnensa. </p> 
<p><A NAME="an_24:50">24:50</A>&nbsp;O gazda kodola slugako si te avel andek dies kai wo chi azhukerel les, ai andek chaso kai wo chi zhanel. </p> 
<p><A NAME="an_24:51">24:51</A>&nbsp;Si te shinel les kotora, ai thol les kodolensa kai ankerdion so nai. Kotse le manush si te roven ai te chiden dandendar."</p> 
<p><A NAME="an_25:1">25:1</A>&nbsp;"Antunchi e amperetsia le rhaioski si sar desh sheia baria kai line peske lampi (chediara) ai gele po drom kai o ternaxar avelas. </p> 
<p><A NAME="an_25:2">25:2</A>&nbsp;Pansh anda lende sas prosti ai pansh gojaver. </p> 
<p><A NAME="an_25:3">25:3</A>&nbsp;Le prosti kana line penge lampi, chi line vuloi pensa. </p> 
<p><A NAME="an_25:4">25:4</A>&nbsp;Numa le gojaver line mai but vuloi pensa de sar so sas andel lampi. </p> 
<p><A NAME="an_25:5">25:5</A>&nbsp;Ke chi avilo o ternaxar pe vriama lindraile ai lias le e lindre.</p> 
<p><A NAME="an_25:6">25:6</A>&nbsp;Numa ando mashkar la rachako ek glaso dias mui, Dikhen! O ternaxar, Aven leste!</p> 
<p><A NAME="an_25:7">25:7</A>&nbsp;Antunchi le sheia baria wushtile, ai lasharde peske lampi. </p> 
<p><A NAME="an_25:8">25:8</A>&nbsp;Le prosti phende kodolenge kai sas gojaver. "Den ame anda tumaro vuloi ke amare lampi meren."</p> 
<p><A NAME="an_25:9">25:9</A>&nbsp;Le gojaver phende, "Nashtis, ke kam chi avel dosta tumenge ai vi amenge, zhan ka kodola kai bichinen vuloi ai chinen tumenge.</p> 
<p><A NAME="an_25:10">25:10</A>&nbsp;Numa zhi pon won gele te chinen vuloi, o ternaxar avilo; le sheia baria kai sas gata gele lesa andre ka o abiav ai o wudar sas phandado.</p> 
<p><A NAME="an_25:11">25:11</A>&nbsp;Mai palal le kolaver sheia baria avile, ai phende, "Gazda, Gazda! Phuter amenge!" </p> 
<p><A NAME="an_25:12">25:12</A>&nbsp;Numa wo phendias, "Chachimasa phenav tumenge, me chi zhanav tumen."</p> 
<p><A NAME="an_25:13">25:13</A>&nbsp;Anda kodia arakhen tume, ke chi zhanen o dies vai o chaso kana O Shav le Manushesko avela."</p> 
<p><A NAME="an_25:14">25:14</A>&nbsp;"Ke kadia si sar ek manush kai si te zhaltar dur, ai akhardias peske slugen, ai dias ande lengo vas so sas lesko. </p> 
<p><A NAME="an_25:15">25:15</A>&nbsp;Kai iek dias panzh gone sumnakai, ka aver dias dui, ai ka aver dias iek, swakones dias sode wo sai dashtil te lel sama, ai gelo pe pesko drom. </p> 
<p><A NAME="an_25:16">25:16</A>&nbsp;Kodo kai lias panzh gone sumnakai, strazo gelo, kerdias buchi lensa, ai dobisardias panzh gone sumnakai mai but. </p> 
<p><A NAME="an_25:17">25:17</A>&nbsp;Sakadia kodo kai lias dui, gelo ai dobisardias dui mai but. </p> 
<p><A NAME="an_25:18">25:18</A>&nbsp;Numa kodo kai lias iek gono sumnakai, gelo, hunadias gropa ande phuv, ai garadias pesko gazdasko sumnakai.</p> 
<p><A NAME="an_25:19">25:19</A>&nbsp;But vriama pala kodia o gazda kodole slugenge avilo palpale, ai manglias te sikaven leske so kerde. </p> 
<p><A NAME="an_25:20">25:20</A>&nbsp;Kodo kai lias panzh gone sumnakai, avilo ai andias panzh mai but, ai phendias, "Gazda, tu dian ma panzh gone sumnakai. Dikh! Me dobisardem panzh mai but."</p> 
<p><A NAME="an_25:21">25:21</A>&nbsp;Lesko gazda phendias leske, "Mishto kerdian, lasho ai chacho sluga chachimasa sanas, xantsi dielasa si te thav tut baro pe but dieli, aidi ai hulav ande che gazdasko raduimos!"</p> 
<p><A NAME="an_25:22">25:22</A>&nbsp;Kodo kai lias dui gone sumnakai avilo, ai phendias, "Gazda, Tu dian ma dui. Dikh! Me dobisardem dui mai but!"</p> 
<p><A NAME="an_25:23">25:23</A>&nbsp;Lesko gazda phendias leske, "Mishto kerdian, lasho ai chacho sluga chachimasa sanas, xantsi dielasa si te thav tut baro pe but dieli, aidi ai hulav ande che gazdasko raduimos! </p> 
<p><A NAME="an_25:24">25:24</A>&nbsp;Kodo kai sas les iek gono sumnakai avilo ai phendias, "Gazda, Zhanglem ke zuralo ai trutno manush san, ke les katar chi thodian ai chides katar chi thodian sumuntsa. </p> 
<p><A NAME="an_25:25">25:25</A>&nbsp;Ai darailem, gelem ai garadem cho sumnakai ande phuv, Dikh! Si tu so si chiro."</p> 
<p><A NAME="an_25:26">25:26</A>&nbsp;Lesko gazda phendias leske, "Tu nasul kandino sluga, tu zhanglian ke lav katar chi thodem ai chidav katar chi thodem sumuntsa." </p> 
<p><A NAME="an_25:27">25:27</A>&nbsp;Antunchi tu trobulas te thos murho sumnakai ando banko, ai kana avilemas, sas te lav murho sumnakai palpale, ai vi mai but.</p> 
<p><A NAME="an_25:28">25:28</A>&nbsp;Anda kodia le o sumnakai lestar, ai de les ka kodo kai si les le desh gone sumnakai. </p> 
<p><A NAME="an_25:29">25:29</A>&nbsp;Ke swakones te kai si mai but avela dino ai si te avel les but mai but opral: numa katar kodo kai nai les, vi so si les avela lino lestar. </p> 
<p><A NAME="an_25:30">25:30</A>&nbsp;E sluga kai nai kanchesko shuden avri ando tuniariko ai ande kodo than kai rovena ai chiden dandendar."</p> 
<p><A NAME="an_25:31">25:31</A>&nbsp;"Kana avela O Shav le Manushesko ande pesko barimos, ai sa le angeluria lesa, antunchi beshela pe pesko skamin o amperatitsko. </p> 
<p><A NAME="an_25:32">25:32</A>&nbsp;Angla leste avena chidine sa le thema, ai hulavela le manushen iek katar o kaver sar o pastuxo, hulavel le bakren katar le buzhne. </p> 
<p><A NAME="an_25:33">25:33</A>&nbsp;Ai thola le bakren pe peski chachi rig, ai le buzhnen pe peski stingo rig.</p> 
<p><A NAME="an_25:34">25:34</A>&nbsp;Antunchi o amperato si te mothol kodolenge ka lesko vas o chacho, "Aven tume kai san raduime katar murho Dat, len so sas tumenge shinado e amperetsia kai sas getome tumenge de sar sas e lumia kerdi. </p> 
<p><A NAME="an_25:35">25:35</A>&nbsp;Ke bokhalo simas, ai dian ma te xav, trushalo simas, ai dian ma te piiva: streino simas, ai andian ma ande cho kher. </p> 
<p><A NAME="an_25:36">25:36</A>&nbsp;Nas ma tsalia, ai tu dian ma tsalia, naswalo simas, ai lian sama mandar, phandado simas, ai tu avilian te dikhes ma."</p> 
<p><A NAME="an_25:37">25:37</A>&nbsp;Antunchi le chache phenena leske, "Gazda, Kana dikhliam tu bokhalo, ai diam tu te xas? Vai trushalo, ai diam tu te pes? </p> 
<p><A NAME="an_25:38">25:38</A>&nbsp;Kana dikhliam tu streino, ai andiam tut andre? Vai ke trobunas tut tsalia, ai diam tut? </p> 
<p><A NAME="an_25:39">25:39</A>&nbsp;Kana dikhliam tut naswalo, vai phandado, ai aviliam te dikhas tu?"</p> 
<p><A NAME="an_25:40">25:40</A>&nbsp;Ai o amperato phenela, "O chachimos phenav tumenge, so godi kerdian kodoleske kai si mai prosto anda murho phral, kerdian mange."</p> 
<p><A NAME="an_25:41">25:41</A>&nbsp;Antunchi phenel kodolenge ka lesko stingo vas, "Zhantar mandar, tume armandine, ande iag kai chi getolpe, kai si getome le bengeske ai leske angelonge. </p> 
<p><A NAME="an_25:42">25:42</A>&nbsp;Bokhalo simas, ai chi dian ma te xav, trushalo simas, ai tu chi dian ma te piiav. </p> 
<p><A NAME="an_25:43">25:43</A>&nbsp;Streino simas, ai chi akhardian ma andre, nas ma tsalia, ai chi dian ma, naswalo, phandado, ai tu chi avilian te dikhes ma."</p> 
<p><A NAME="an_25:44">25:44</A>&nbsp;Antunchi won phenen, "Gazda, kana dikhliam tut bokhalo, vai trushalo, vai streino, vai bi tsalengo, vai naswalo, vai phandado, ai chi zhutisardem tu?"</p> 
<p><A NAME="an_25:45">25:45</A>&nbsp;Antunchi phendia lenge, "O chachimos phenav tumenge, sar chi kerdian le mai prostonenge, chi kerdian chi mange.</p> 
<p><A NAME="an_25:46">25:46</A>&nbsp;Antunchi zhana ande iag kai chi getolpe, numa le chache ando traio kai chi getolpe.</p> 
<p><A NAME="an_26:1">26:1</A>&nbsp;Kana O Jesus getosardias sa so sas te phenel, phendias peske disiplonge. </p> 
<p><A NAME="an_26:2">26:2</A>&nbsp;"Tume zhanen ke pa dui dies o dies o baro le Zhidovongo, ai O Shav le Manushesko avela dino ando vas te thon les po trushul."</p> 
<p><A NAME="an_26:3">26:3</A>&nbsp;Antunchi le rasha le bare, ai le Gramnoturia, ai le phure kai poronchinas po them, chidinisaile ande bar ka o Caiaphas, o rashai o baro. </p> 
<p><A NAME="an_26:4">26:4</A>&nbsp;Ai denas pe duma sar sai atsaven le Jesusos te thon o vas pe leste, ai te mudaren les. </p> 
<p><A NAME="an_26:5">26:5</A>&nbsp;Numa phende, "Nashti avel po dies o baro ke kam buntuilpe o them."</p> 
<p><A NAME="an_26:6">26:6</A>&nbsp;Kana O Jesus sas ando Bethani, ando kher ka Simon o lepra. </p> 
<p><A NAME="an_26:7">26:7</A>&nbsp;Iek zhuvli avili leste ai andias o mai kuchi duxi, sar beshelas ka e skafidi, shordias les pe lesko shero.</p> 
<p><A NAME="an_26:8">26:8</A>&nbsp;Kana dikhle le disipluria, nas lenge mishto, ai phushenas, "Sostar kerdias kasavi zida? </p> 
<p><A NAME="an_26:9">26:9</A>&nbsp;Kado duxi sai avilino bichindo pe but love, ai le love dine kal chorhe."</p> 
<p><A NAME="an_26:10">26:10</A>&nbsp;O Jesus haliardias, ai phendias lenge, "Sostar dosharen kadala zhuvlia? Ke so woi kerdias mange si de sa shukar diela. </p> 
<p><A NAME="an_26:11">26:11</A>&nbsp;Le chorhe sagda avena tumensa, numa me chi avava tumensa sagda. </p> 
<p><A NAME="an_26:12">26:12</A>&nbsp;Kana shordias kado duxi pe murho stato, woi kerdias kodia te getol ma pe murho gropomos. </p> 
<p><A NAME="an_26:13">26:13</A>&nbsp;O chachimos phenav tumenge, kai godi kadia viasta lashi avela phendi ande sa e lumia, so woi kerdias mange si te avel phendo te denpe goji late."</p> 
<p><A NAME="an_26:14">26:14</A>&nbsp;Antunchi iek andal desh u dui kai bushelas Judas Iscariot, gelo kal le bare rasha, </p> 
<p><A NAME="an_26:15">26:15</A>&nbsp;ai phushlias le, "Sode den ma, te dava les ande tumaro vas? Ashshile lesa pe trenda kotora rup. </p> 
<p><A NAME="an_26:16">26:16</A>&nbsp;De katar kodia vriama rodias sar te del les ando vas.</p> 
<p><A NAME="an_26:17">26:17</A>&nbsp;Po pervo andal jesa le bare kai xanas manrho kai nai puchardo, le disipluria avile ka Jesus, ai phushle, "Kai manges te getosaras tuke te xas o dies o baro le Zhidovongo?"</p> 
<p><A NAME="an_26:18">26:18</A>&nbsp;Wo phendias, "Zhan ando foro ka kutari, ai phenen leske, 'O gazda phenel, murhi vriama pashe, kerav O Dies O Baro le Zhidovongo ka chiro kher murhe disiplonsa.'" </p> 
<p><A NAME="an_26:19">26:19</A>&nbsp;Le disipluria kerde so Jesus phendias lenge, ai getosarde O Dies O Baro le Zhidovongo.</p> 
<p><A NAME="an_26:20">26:20</A>&nbsp;Kana peli e riat beshlo kai skafidi le desh u do disiplonsa. </p> 
<p><A NAME="an_26:21">26:21</A>&nbsp;Ai sar hanas, wo phendias, "O chachimos phenav tumenge, iek anda tumende si te purhin ma."</p> 
<p><A NAME="an_26:22">26:22</A>&nbsp;Nekezhisaile zurales, ai iek pala avreste phushenas, "Gazda, dar me sim?"</p> 
<p><A NAME="an_26:23">26:23</A>&nbsp;Wo phendias, "Kodo kai xal mansa anda tiari, si te purhil man." </p> 
<p><A NAME="an_26:24">26:24</A>&nbsp;O Shav le Manushesko avela kerdo lesa sar sas ramome pa leste. Numa nasul avela kodoleske kai purhila le Shaves le Manushesko! Mai mishto avilino leske te na arakhadilo sas.</p> 
<p><A NAME="an_26:25">26:25</A>&nbsp;O Judas kai purhisardia les, phushlias, "Me sim, gazda?" O Jesus phendias leske, "Tu phendian."</p> 
<p><A NAME="an_26:26">26:26</A>&nbsp;Sar xanas, O Jesus lias manrho, ai swuntsosardias les, phaglias les, ai dias les kal disipluria, ai phendias, "Len, xan, kado si murho stato.</p> 
<p><A NAME="an_26:27">26:27</A>&nbsp;Lias e kuchi, dias naisimos, ai dias lende, ai phendias, "Pen, sa tume. </p> 
<p><A NAME="an_26:28">26:28</A>&nbsp;Ke kado si murho rat. O nevo kontrakto, shordo te pochinel anda o bezex butengo." </p> 
<p><A NAME="an_26:29">26:29</A>&nbsp;Phenav tumenge, Chi mai piiava andai fruta le struguroski, de akana ai zhi po dies kai piiava andai e nevi fruta tumensa ande murhi Dadeski amperetsia.</p> 
<p><A NAME="an_26:30">26:30</A>&nbsp;Kana jilabavde iek jili, gele pe plai le masilinengi.</p> 
<p><A NAME="an_26:31">26:31</A>&nbsp;O Jesus phendias lenge, "Ariat sa si te meken ma palal so kerdiolape mange, ke ramome, 'Dava dab le pastuxos ai le bakre, si te rhispinpe.' </p> 
<p><A NAME="an_26:32">26:32</A>&nbsp;Kana zhuvindiva andai martia, si te zhav mai anglal tumendar ande Galilee."</p> 
<p><A NAME="an_26:33">26:33</A>&nbsp;O Petri phendias, "Vi te mekena tu sa, pala so kerdiolape tusa, me shoxar chi mekava tut!"</p> 
<p><A NAME="an_26:34">26:34</A>&nbsp;O Jesus phendias leske, "O chachimos phenav tuke, kadia riat mai anglal sar o kurkorsho te bashel, tu si te mothos trivar ke chi zhanes ma."</p> 
<p><A NAME="an_26:35">26:35</A>&nbsp;O Petri dias mui, "Vi te trobula te merav tusa, me shoxar chi phenava ke chi zhanav tut," ai sa le disipluria phende sakadia.</p> 
<p><A NAME="an_26:36">26:36</A>&nbsp;Antunchi gelo peske disiplonsa ka o than kai bushol Gethsemande, ai phendias lenge, "Beshen katka zhi pon zhav me mai inchal te rhugiv ma." </p> 
<p><A NAME="an_26:37">26:37</A>&nbsp;Lias pesa o Petri ai le dui shave le Zebedoske, ai kote avilo pe leste pharipe nekazo ai chinuilas. </p> 
<p><A NAME="an_26:38">26:38</A>&nbsp;Antunchi phendias lenge, "Haliarav ande murho duxo de sa pharo nekazo, zhi kai martia, beshen katka, beshen wushtiarde mansa."</p> 
<p><A NAME="an_26:39">26:39</A>&nbsp;Gelo tsirha mai angle, shudiaspe tele mosa pe phuv, ai rhugisailo, "Murho Dat, te sai mek te nakhel kadia kuchi mandar; numa na murhi voia, chiri voia te avel kerdi."</p> 
<p><A NAME="an_26:40">26:40</A>&nbsp;Antunchi avilo palpale ka peske disipluria, ai arakhlias le ke soven, phendias le Petresko, "So nashtisardian tume te len sama mansa iek chaso? </p> 
<p><A NAME="an_26:41">26:41</A>&nbsp;Len sama ai rhugin tume, te na peren ando zumaimos: o duxo mangel, numa o stato kovlo."</p> 
<p><A NAME="an_26:42">26:42</A>&nbsp;Gelotar e duito data, ai rhugisailo, "Murho Dat te nashti nakhela kadia kuchi mandar, zhi pon chi piiava andai kuchi, chiri voia te avel kerdi."</p> 
<p><A NAME="an_26:43">26:43</A>&nbsp;Kana avilo palpale mai iek data arakhlias le ke soven ke nashti ankerenas peske iakha phuterde. </p> 
<p><A NAME="an_26:44">26:44</A>&nbsp;Mai iek data meklias le, gelotar ai rhugisailo pe trito data, ai phendias sa kodola vorbi.</p> 
<p><A NAME="an_26:45">26:45</A>&nbsp;Antunchi avilo kal disipluria, ai phendias lenge, "Vi akana soven, ai hodinin. Dikhen, o chaso avilo te avel dino O Shav le Manushesko, ando vas bezexale manushengo. </p> 
<p><A NAME="an_26:46">26:46</A>&nbsp;Wushten, aventar, Dikhen, avel kodo kai dias ma ando vas."</p> 
<p><A NAME="an_26:47">26:47</A>&nbsp;Sar O Jesus delas duma o Judas, iek andal desh u dui avilo,lesa avilo baro narodo sabiensa ai kashtensa, tradine sas katar le bare rasha, ai katar le phure kai poronchinas. </p> 
<p><A NAME="an_26:48">26:48</A>&nbsp;Kodo kai dias les ando vas dias len ek semno, phendias, "Kodoles kai chumidava, si o manush, len les." </p> 
<p><A NAME="an_26:49">26:49</A>&nbsp;Andak data gelo ka O Jesus, phendias leske, "Sar san gazda?" ai chumidias les.</p> 
<p><A NAME="an_26:50">26:50</A>&nbsp;O Jesus phendias leske, "Vortakona, ker so avilian te keres." Antunchi avile le manush angle, thode o vas po Jesus ai phangle les. </p> 
<p><A NAME="an_26:51">26:51</A>&nbsp;Iek anda kodola kai sas le Kristosa, anzilo ai lias peski sabia, ai shindias tele o khan kodolesko kai sas sluga ka rashai o baro.</p> 
<p><A NAME="an_26:52">26:52</A>&nbsp;Antunchi O Jesus phendias leske, "Tho chi sabia palpale: ke kon godi lel e sabia xaiil katar e sabia. </p> 
<p><A NAME="an_26:53">26:53</A>&nbsp;Dar gindis ke nashti dav mui pe murho Dat, ai andek data tradel mange mai but sar eftavardesh mi angeluria?" </p> 
<p><A NAME="an_26:54">26:54</A>&nbsp;Numa sar antunchi te pherdiol o ramomos kai mothol ke musai te kerdiolpe, so akana kerdiol.</p> 
<p><A NAME="an_26:55">26:55</A>&nbsp;Antunchi O Jesus phendias le narodoske, "Dar chor sim te avilian pala mande sabiensa ai kashtensa te astaren ma? Dies pala dieseste beshlem ande tamplo te sicharav, ai chi thodian o vas pe mande." </p> 
<p><A NAME="an_26:56">26:56</A>&nbsp;Numa sa kado kerdilo, kashte o ramomos le profetongo te pherdiol." Antunchi sa le disipluria mekle les, ai rhispisaile.</p> 
<p><A NAME="an_26:57">26:57</A>&nbsp;Antunchi kodola kai line le Kristos ningerde les ka rashai o baro, ka Caiaphas, ka lesko kher, kotse le Gramnoturia ai le phure kai poronchinas chidinisaile. </p> 
<p><A NAME="an_26:58">26:58</A>&nbsp;O Petri liape pala leste de dural zhi ka e bar le bare rashaske, gelo andre, beshlo tele le slugensa, te dikhel so kerdiol.</p> 
<p><A NAME="an_26:59">26:59</A>&nbsp;Le rasha le bare, ai sa e Sanhedren kodola kai shinenas le krisa, rodenas te thon beda xoxamni po Jesus, te shinen kris pe leste, te mudaren les. </p> 
<p><A NAME="an_26:60">26:60</A>&nbsp;Numa chi arakhle, makar ke but avile angle te xoxaven pa leste. De anda gor avile dui ai phende. </p> 
<p><A NAME="an_26:61">26:61</A>&nbsp;Kado manush phendias, "Man si e putiera te xaiiv e tampla le Devleski, ai ande trin dies te vazdav kodia tampla."</p> 
<p><A NAME="an_26:62">26:62</A>&nbsp;Antunchi o rashai o baro wushtilo opre, ai phendias leske, "Nai tu so te phenes pa kodia? So phenen kadala manush pa tute?" </p> 
<p><A NAME="an_26:63">26:63</A>&nbsp;Numa O Jesus chi phendias khanch. O rashai o baro phendias leske, "Thav tut pe solax angla O Del o zhuvindo te phenes amenge dar san tu O Kristo, O Shav le Devlesko."</p> 
<p><A NAME="an_26:64">26:64</A>&nbsp;O Jesus phendias leske, "Tu phendian chire vorbensa, ai mai but me phenav tuke, ke mai angle si te dikhen O Shav le Manushesko ka o vas o chacho putierako ai sar avel pel nuveria le rhaioski."</p> 
<p><A NAME="an_26:65">26:65</A>&nbsp;Antunchi o rashai o baro shindias peske tsalia, ai dias mui, "Wo dias duma xoxaimos karing O Del, xoxavel pa Del (Blasfime!) So mai trobul ame marturia? Vi tume ashundian o blasfime. </p> 
<p><A NAME="an_26:66">26:66</A>&nbsp;So haliaren tume?" "Trobul mudardo," won phende.</p> 
<p><A NAME="an_26:67">26:67</A>&nbsp;Antunchi chungarde les ando mui, dine les dab dukhumensa. Aver marde les palmi, </p> 
<p><A NAME="an_26:68">26:68</A>&nbsp;ai phende, "Kristo, de ame profesi, kon dias tu dab!"</p> 
<p><A NAME="an_26:69">26:69</A>&nbsp;O Petri beshelas avri ande bar; iek zhuvli sluga avili, ai phendias, "Vi tu sanas lesa O Jesus andai Galilee." </p> 
<p><A NAME="an_26:70">26:70</A>&nbsp;Wo phendias, "Nai chaches" angla savorhende, "Chi zhanav pa soste des duma."</p> 
<p><A NAME="an_26:71">26:71</A>&nbsp;Antunchi gelo karing e wurota, kotse kaver zhuvli dikhlias les, ai phendias kodolenge kai sas kotse, vi wo sas kodolesa O Jesus andai Nazareth."</p> 
<p><A NAME="an_26:72">26:72</A>&nbsp;Mai iek data phendias, "Nai chaches," ai solaxadias, "Me chi zhanav les." </p> 
<p><A NAME="an_26:73">26:73</A>&nbsp;Hantsi vriama pala kodia kodola kai sas kote avile ka Petri, ai phende, "Chaches vi tu san iek anda lende, ke cho divano purhil tut."</p> 
<p><A NAME="an_26:74">26:74</A>&nbsp;Antunchi o Petri dias pe armaia ai solaxadias lenge, "Me chi zhanav kadale manushes," ai strazo o kurkorsho bashlo.</p> 
<p><A NAME="an_26:75">26:75</A>&nbsp;Antunchi o Petri diape goji ka le vorbi, kai O Jesus phendiasas leske, "Mai anglal sar te bashel o kurkorsho, tu trivar phenesa, ke chi zhanes ma." Anklisto avri, ai ruia zurales.</p> 
<p><A NAME="an_27:1">27:1</A>&nbsp;Kana phuterdilo o dies sa le rasha ai le phure kai poronchinas avile andek than, ai dinepe duma pa O Jesus ai ashshile te mudaren les. </p> 
<p><A NAME="an_27:2">27:2</A>&nbsp;Phangle les, ai ningerde les ka Pilate o guvernori.</p> 
<p><A NAME="an_27:3">27:3</A>&nbsp;Kana O Judas kodo kai dias les ando vas, dikhlias ke shinde leske kris te mudaren les, keisailo, ai ningerdias palpale le trenda kotora rup kal rasha ai kal phure kai poronchinas. </p> 
<p><A NAME="an_27:4">27:4</A>&nbsp;Ai phendias, "Bezex kerdem ke dem ando vas chache manushes, phende leske, "So si amenge kodia, chiri diela si." </p> 
<p><A NAME="an_27:5">27:5</A>&nbsp;O Judas shudias le rupune love ande tamplo, ai gelo ai mudardilo.</p> 
<p><A NAME="an_27:6">27:6</A>&nbsp;Le bare rasha vazde sa le love, ai phende, "Nai mishto te thas kadala love andel love la tamplaki, ke kadala si ratvale love." </p> 
<p><A NAME="an_27:7">27:7</A>&nbsp;Dinepe duma ai ashshile te chinen le lovensa ek kimpo kai busholas "Potter's field" o than kai bichinel le phiria chikake, te gropon streinon. </p> 
<p><A NAME="an_27:8">27:8</A>&nbsp;Anda kodia phenen leske, "O kimpo le ratesko, zhi adies." </p> 
<p><A NAME="an_27:9">27:9</A>&nbsp;Antunchi so sas phendo katar o profeto Jeremiah pherdilo, "Line le trenda kotora rup, sode wo moldias uni Zhidovonge. </p> 
<p><A NAME="an_27:10">27:10</A>&nbsp;Ai dine le te chinen o kimpo "Potter's field". Sar O Del phendias mange."</p> 
<p><A NAME="an_27:11">27:11</A>&nbsp;O Jesus sas angla guvernori Pilate: ai o guvernori Pilate phushlias les, "Tu san o amperato le Zhidovongo?" "Sar tu phendian," O Jesus phendias leske.</p> 
<p><A NAME="an_27:12">27:12</A>&nbsp;Kana phende ke doshalo lo le rasha le bare ai le phure kai poronchinas, wo chi phendias khanchi. </p> 
<p><A NAME="an_27:13">27:13</A>&nbsp;Antunchi o Pilate phendias leske, "Chi ashunes sa le dosha kai mothon pe tute?" </p> 
<p><A NAME="an_27:14">27:14</A>&nbsp;Numa O Jesus chi phendias khanchi ka chi iek andal dosha kai thode pe leste, anda kodia o guvernori Pilate chudisailo.</p> 
<p><A NAME="an_27:15">27:15</A>&nbsp;Sas ek zakono ka guvernori Pilate po dies o baro le Zhidivongo te mekel avri iekes ande temnitsa savo godi o narodo halola. </p> 
<p><A NAME="an_27:16">27:16</A>&nbsp;Sas phandado antunchi iek kai zhangloliaspe ke de sa nasul lo, lesko anav sas Barabbas. </p> 
<p><A NAME="an_27:17">27:17</A>&nbsp;Kana sas chidine, o Pilate phendias lenge, "Saves mangen te mekav tumenge? O Barabbas vai O Jesus kai mothon leske Kristo?" </p> 
<p><A NAME="an_27:18">27:18</A>&nbsp;Ke wo zhanglias sostar dine les ando vas, ke le rashan sas inetsia pe leste.</p> 
<p><A NAME="an_27:19">27:19</A>&nbsp;Kana beshlias po skamin te kerel e kris, leski rhomni tradias te mothon leske, "Na hamisavo ka kado chacho manush, ke adies chinuisardem but pala o suno kai dikhlem pa leste."</p> 
<p><A NAME="an_27:20">27:20</A>&nbsp;Le rasha le bare ai le phure kai poronchinas thode le narodos te mangen te mekel kodoles kai bushol Barabbas, ai te mudarel kodoles kai bushol Jesus.</p> 
<p><A NAME="an_27:21">27:21</A>&nbsp;O Pilate magdata phendias lenge, "Savo andal dui mangen te mekav tumenge?" Won phende, "Barabbas"</p> 
<p><A NAME="an_27:22">27:22</A>&nbsp;O Pilate phendias lenge, "So te kerav kadalesa O Jesus kai mothon leske Kristo?" Savorhe phende, "Tho les po trushul."</p> 
<p><A NAME="an_27:23">27:23</A>&nbsp;O Pilate phendias, "Sostar, che nasulimos kerdias?" Numa won mai zurales dine mui, "Tho les po trushul."</p> 
<p><A NAME="an_27:24">27:24</A>&nbsp;Kana o Pilate dikhlias ke nashti kerel khanchi, ke buntuilaspe o narodo, lias pai, ai xaladias peske vas angla narodo, ai phendias, "Me chi sim doshalo anda rat kadale chache manushesko, akana zhi tumende si."</p> 
<p><A NAME="an_27:25">27:25</A>&nbsp;Sa le manush phende, "Lesko rat te avel pe amende ai pe amare glate."</p> 
<p><A NAME="an_27:26">27:26</A>&nbsp;Antunchi meklias lenge o Barabbas, marde le Jesusos bichosa, ai dias les te thon les po trushul.</p> 
<p><A NAME="an_27:27">27:27</A>&nbsp;Antunchi le ketani le Pilatoske line le Jesusos ningerde les ando kher le ketanengo, ai chidinisaile kruglom lestar ek antrego kompania ketani. </p> 
<p><A NAME="an_27:28">27:28</A>&nbsp;Line leske tsalia pe leste, ai thode pe leste ek loli raxami. </p> 
<p><A NAME="an_27:29">27:29</A>&nbsp;Kerde korona andal lunzhe kanrhe, ai thode la po lesko shero, ai thode rhai ande lesko vas o chacho, dine changa angla leste, te maren mui lestar, ai phenenas, "Lungo traio ka o amperato le Zhidovongo!" </p> 
<p><A NAME="an_27:30">27:30</A>&nbsp;Chungarde pe leste, line e rhai ai marde les pa shero lasa. </p> 
<p><A NAME="an_27:31">27:31</A>&nbsp;Kana getosarde te maren mui lestar, line pa leste e raxami, dine leske tsalia pe leste, ai ningerde les te thon les po trushul.</p> 
<p><A NAME="an_27:32">27:32</A>&nbsp;Po drom kai zhanas, arakhle ieke manush anda Cyrene, kai busholas Simon: ai thode les te ningerel o trushul. </p> 
<p><A NAME="an_27:33">27:33</A>&nbsp;Aresle ka kodo than kai bushol Golgatha, o than kai miazol "Kokalo sheresko". </p> 
<p><A NAME="an_27:34">27:34</A>&nbsp;Dine les lolo shut hamime drabensa te pel, kana zumadias, ai haliardias so si, chi pelias. </p> 
<p><A NAME="an_27:35">27:35</A>&nbsp;Thode les po trushul, ai hulade leske tsalia pe save godi nirisardias les: te kerdiol so o profeto phendiasas, "Hulade murhe tsalia mashkar pende, ai thodepe te dikhen kon niril murhe raxami." </p> 
<p><A NAME="an_27:36">27:36</A>&nbsp;Pala kodia beshle kote ai dikhenas pe leste. </p> 
<p><A NAME="an_27:37">27:37</A>&nbsp;Opral pa lesko shero amblade ek ramomos kai phenelas che dosh ankerde pe leste "KADO SI O JESUS AMPERATO LE ZHIDOVONGO." </p> 
<p><A NAME="an_27:38">27:38</A>&nbsp;Lesa ek data dui chor sas thodine po trushul, iek ka lesko chacho vas, ai iek ka lesko stingo. </p> 
<p><A NAME="an_27:39">27:39</A>&nbsp;Zhene kai nakhenas kotsar, kerenas anda shero ai mishkirinas les. </p> 
<p><A NAME="an_27:40">27:40</A>&nbsp;Ai phenenas, "Tu kai sas te xaiis e tampla, ai ande trin dies te vazdes kodia tampla, skepisar tut te san tu O Shav le Devlesko, aidi tele pa trushul."</p> 
<p><A NAME="an_27:41">27:41</A>&nbsp;Sakadia le rasha le bare, le phure kai poronchinas, ai kodola kai sikavenas le zakonuria marde mui lestar. </p> 
<p><A NAME="an_27:42">27:42</A>&nbsp;Phenenas, "Skepisardias kavren, numa nashti skepil pes. Wo si O Amperato le themesko Israel, mek avel tele pa trushul, ai pachasa ame ande leste. </p> 
<p><A NAME="an_27:43">27:43</A>&nbsp;Wo pachalpe ando Del ai jinel pe leste, phendia ke O Shav le Devlesko lo, aven dikhas te mangela O Del te skepil les akana. </p> 
<p><A NAME="an_27:44">27:44</A>&nbsp;Vi le chor kai sas thodine po trushul lesa, marde lestar mui sakadia.</p> 
<p><A NAME="an_27:45">27:45</A>&nbsp;Kal desh u dui po mashkar le diesesko tuniariko avilo pe lumia pe kai trin chasuria. </p> 
<p><A NAME="an_27:46">27:46</A>&nbsp;Karing le trin chasuria O Jesus dias mui andek baro glaso, "Eli, Eli, lama sabachthani?" Kodia si "Murho Del, Murho Del, Sostar meklian ma?"</p> 
<p><A NAME="an_27:47">27:47</A>&nbsp;Uni anda kodola kai sas kote ashunde les, ai phende, "Po Elijah del mui."</p> 
<p><A NAME="an_27:48">27:48</A>&nbsp;Strazo iek anda lende grebisailo, lias ek kotor, thodias les ando lolo shut, thodias po khash ai zumadias te del ka Jesus te pel. </p> 
<p><A NAME="an_27:49">27:49</A>&nbsp;Numa le kaver phende, "Mek les aven dikhas te avela o Elijah te skepil les."</p> 
<p><A NAME="an_27:50">27:50</A>&nbsp;Magdata O Jesus dias mui ando baro glaso, antunchi dias pesko duxo opre, ai mulo.</p> 
<p><A NAME="an_27:51">27:51</A>&nbsp;Strazo o poxtan ande tamplo shindilo ande donde de opral zhi tele; e phuv izdraias. Le bax pharhale. </p> 
<p><A NAME="an_27:52">27:52</A>&nbsp;Le greposhevuria phuterdile, but anda le Devleske manush kai mule sas, sas vazdine ka traio. </p> 
<p><A NAME="an_27:53">27:53</A>&nbsp;Avile avri andal greposhevuria. Kana O Jesus wushtilo, won gele ando swunto foro, kote but zhene dikhle le.</p> 
<p><A NAME="an_27:54">27:54</A>&nbsp;O fitsiri ai le ketani kai sas lesa dikhenas po Jesus, dikhle sar izdraias e phuv, ai so godi kerdiliape, daraile zurales, ai phende, "Chaches kado sas O Shav le Devlesko."</p> 
<p><A NAME="an_27:55">27:55</A>&nbsp;But zhuvlia avile pala Jesus andai Galilee te len sama lestar ai dikhenas de dural. </p> 
<p><A NAME="an_27:56">27:56</A>&nbsp;Mashkar lende e Maria Magdalena, ai e Maria e dei le Iakovoski ai le Josefoski, ai e dei le shave le Zebedoske.</p> 
<p><A NAME="an_27:57">27:57</A>&nbsp;Kana peli e riat, avilo iek manush barvalo andai Arimathaea, lesko anav sas Josef, wo sas iek anda kodola kai pachanaspe ando Jesus. </p> 
<p><A NAME="an_27:58">27:58</A>&nbsp;Gelo ke o Pilate, ai manglias le Jesusosko stato. O Pilate dias ordina te den les leste. </p> 
<p><A NAME="an_27:59">27:59</A>&nbsp;Kana o Joseph lias o stato, vuluisardias les andek vuzho poxtan. </p> 
<p><A NAME="an_27:60">27:60</A>&nbsp;Ai thodias les ande pesko nevo greposhevo kai sas shindo ando bax, ai spidias ek baro bax angla greposhevo, ai gelotar, </p> 
<p><A NAME="an_27:61">27:61</A>&nbsp;E Maria Magdalena ai e kaver Maria beshenas angla greposhevo.</p> 
<p><A NAME="an_27:62">27:62</A>&nbsp;Pe terharin, kana getolaspe, o pervo anda le diesa le bare le Zhidovongo, le rasha le bare ai le Farizeanuria gele ka Pilate. </p> 
<p><A NAME="an_27:63">27:63</A>&nbsp;Ai phende leske, "Raia, diam ame goji ke kodo xoxamno mai anglal sar te merel phendias, "Po trito dies si te zhuvindiv." </p> 
<p><A NAME="an_27:64">27:64</A>&nbsp;Anda kodia de ordina te phandachen o greposhevo mishto, zhi po trito dies, ke kam zhan leske disipluria te choren lesko stato, ai mothon le manushenge, ke wushtilo andai martia: Kodo xoxaimos si te avel mai nasul sar o pervo."</p> 
<p><A NAME="an_27:65">27:65</A>&nbsp;O Pilate phendias lenge, "Si tume zhene, zhan, keren so zhanen." </p> 
<p><A NAME="an_27:66">27:66</A>&nbsp;Geletar, ai phandade o greposhevo zurales, ai thode vari so po bax te haliardiolpe te phutrena les, ai mekle zhene te len sama.</p> 
<p><A NAME="an_28:1">28:1</A>&nbsp;Pala Sabat kana phuterdilo o dies. O pervo dies le kurkosko, e Maria Magdalena ai e kaver Maria gele te dikhen ka greposhevo.</p> 
<p><A NAME="an_28:2">28:2</A>&nbsp;Kote izdraias e phuv zurales, ke ek angelo le Devlesko avilo tele anda rhaio, ai spidias palpale o bax, ai beshlo pe leste. </p> 
<p><A NAME="an_28:3">28:3</A>&nbsp;Strefialas sar o rhunjito, ai leske tsalia sas parne sar o iiv. </p> 
<p><A NAME="an_28:4">28:4</A>&nbsp;Le zhene kai meklesas te len sama, daraile kadia de zurales ta izdranas ai kerdile sar mule manush.</p> 
<p><A NAME="an_28:5">28:5</A>&nbsp;O angelo phendias le zhuvliange, "Na daran, zhanav ke roden te dikhen le Jesusos kai mulo po trushul. </p> 
<p><A NAME="an_28:6">28:6</A>&nbsp;Nai katse, wushtilo, sar kai phendias, Aven ai dikhen o than kai sas. </p> 
<p><A NAME="an_28:7">28:7</A>&nbsp;Zhan sigo ai phenen leske disiplonge, ke wo wushtilo andai martia, ai zhal mai anglal tumendar ande Galilee, kote si te dikhen les, na bustren so phendem tumenge.</p> 
<p><A NAME="an_28:8">28:8</A>&nbsp;Grebisaile te zhantar katar o greposhevo ande dar numa vi veselo sas, nashle te phenen leske disiplonge. </p> 
<p><A NAME="an_28:9">28:9</A>&nbsp;O Jesus avilo ande lengo drom, dias le dies lasho. Avile leste, ai dine changa angla leste, thode le vas pe lesko punrhe, luvudinas les ai preznainas les. </p> 
<p><A NAME="an_28:10">28:10</A>&nbsp;O Jesus antunchi phendias lenge, "Na daran, zhan ai phenen murhe phralenge te zhan ande Galilee, kote si te dikhen ma."</p> 
<p><A NAME="an_28:11">28:11</A>&nbsp;Zhi pon le zhuvlia sas po drom. Uni andal ketani kai lenas sama ka greposhevo gele palpale ando foro, ai phende le bare rashange so godi kerdiliape. </p> 
<p><A NAME="an_28:12">28:12</A>&nbsp;Le rasha le bare avile andek than le phurensa kai poronchin ai dinepe duma so te keren. Dine but love kal ketani. </p> 
<p><A NAME="an_28:13">28:13</A>&nbsp;Ai phende lenge, "Mothon ke leske disipluria, "Avile ande riat, ai chorde lesko stato zhi pon tume sovenas." </p> 
<p><A NAME="an_28:14">28:14</A>&nbsp;Te aresela kado divano ka o guvernori Pilate, pachas les ame ai mekas te avel beda pe tumende." </p> 
<p><A NAME="an_28:15">28:15</A>&nbsp;Le ketani line le love, ai kerde so phende lenge, kado divano phendo mashkar le Zhiduvuria zhi adies.</p> 
<p><A NAME="an_28:16">28:16</A>&nbsp;Le desh u dui disipluria gele ande Galilee pe plai kai O Jesus tradias le. </p> 
<p><A NAME="an_28:17">28:17</A>&nbsp;Kana dikhle les, luvudisarde ai preznaisarde les. numa uni chi pachanas. </p> 
<p><A NAME="an_28:18">28:18</A>&nbsp;O Jesus avilo pasha lende ai phendias lenge, "Sa e putiera ando rhaio ai pe phuv si dini mande. </p> 
<p><A NAME="an_28:19">28:19</A>&nbsp;Anda kodia, zhan ai keren disipluria anda sa le thema, bolen le ando anav le Dadesko, le Shavesko, ai le Swuntone Duxosko. </p> 
<p><A NAME="an_28:20">28:20</A>&nbsp;Sikaven le te keren so godi phendem tumenge, ai na bustren ke tumensa sim, zhi ando gor la lumiako."</p> 
<p><HR>
<CENTER>
<A HREF="mar">Next: Mark</A></CENTER>
</BODY>
</HTML>
