[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](gal)  [Next](phi) 

------------------------------------------------------------------------

### Romani Bible: Ephesians

<span id="an_1:1">1:1</span> O Pavlo, ek apostle le Jesus Kristosko
katar e voia le Devleski, kal shave le Devleske kai si ande Ephesus, ai
kai beshen phangle ka Jesus Kristo.

<span id="an_1:2">1:2</span> O mishtimos, ai e pacha, te avel tumenge
dine katar O Del amaro Dat, ai amaro Devlesko O Jesus Kristo.

<span id="an_1:3">1:3</span> Swuntsome te avel O Del ai O Dat amaro
Devlesko O Jesus Kristo, kai swuntsosardia ame, ande but lashimata kai
aven katar O Del ando rhaio ando Kristo.

<span id="an_1:4">1:4</span> Ande leste O Del alosardia ame, mai anglal
sar te avel e lumia, saxke te avas swuntsi ai bi doshako angla leste
ande dragostia.

<span id="an_1:5">1:5</span> Wo shinadiasas ame ande peski dragostia te
avas leske shave katar O Jesus Kristo, wo manglia ke drago sas leske.

<span id="an_1:6">1:6</span> Luvudisaras le Devles anda barimos peske
lashimasko, kai dia ame ande pesko shav kai si leske o mai drago.

<span id="an_1:7">1:7</span> Ke palai martia le Kristoski chi mai sam
phangle, ai amare bezxa iertimele.

<span id="an_1:8">1:8</span> O Del sikadia amenge kodia sode de barvalo
lo ando lashimos,

<span id="an_1:9">1:9</span> kai dia ame but dieli te zhanas te avas
pachivale ai gojaver, dia ame te zhanas so mangelas te kerel, ai kai sas
garado kai mangliasas mai anglal te kerel ando Kristo.

<span id="an_1:10">1:10</span> Ai kodia so O Del getola kana getolape e
lumia si te chidel so godi si ando rhaio ai pe phuv; te avel iek Devles
O Kristo.

<span id="an_1:11">1:11</span> Ande amaro phanglimos le Kristosa liam
amaro skepimos, ke O Del alosardiasas ame mai anglal pala pesko plano,
ai O Del kerel swako diela sar manglia wo te kerel.

<span id="an_1:12">1:12</span> Luvudisaras o barimos e Devlesko ame kai
samas le pervi te pachas ame.

<span id="an_1:13">1:13</span> Vi tume kana ashundian e vorba le
chachimaski, e lashi viasta kai andia tumenge o skepimos; tume pachaian
tume ando Kristo, antunchi O Del semnosardia tume peske anavesa kana dia
tume O Swunto Duxo kai shinadiasas.

<span id="an_1:14">1:14</span> O Swunto Duxo sas dino amenge pala so O
Del shinadia peske narodoske sar barvalimos, ai wo shinavel amenge ke O
Del dela te na mai aven vov si phangle, kodola kai si leske, luvudin
lesko barimos.

<span id="an_1:15">1:15</span> Anda kodia akana kai ashundem pa tumaro
pachamos karing O Del O Jesus ai tumari dragostia sa kodolenge kai si le
Devleske.

<span id="an_1:16">1:16</span> Sagda naisiv le Devleske anda tumende, da
ma goji tumende ande murho rhugimos;

<span id="an_1:17">1:17</span> ai mangav katar O Del amaro Devlesko O
Jesus Kristo, O Dat o luvudime, te del tume O Swunto Duxo, kai kerela
tume te haliaren ai kai sikavela tumenge le Devles, kadia de mishto kai
zhanena les.

<span id="an_1:18">1:18</span> Mangav te del tume e vediara andel iakha
tumare ileske; saxke te dikhen ka che pachamos O Del akhardia tume, ai o
barvalimos le luvudimasko kai; shinadia peske narodoske.

<span id="an_1:19">1:19</span> Ai savatar putiera de bari si les amenge
kai pachas ame. Kadia putiera si sa kucha kai O Del sikadia butia
zorasa.

<span id="an_1:20">1:20</span> Kana zhuvindisardia le Kristos, ai thodia
les te beshel pe peski rik e chachi ando rhaio.

<span id="an_1:21">1:21</span> Kotse O Kristo thodino lo opral pa sa le
kai poronchin, ai sa le putiera, ai sa le zora, ai sa le than kai
poronchin, ai sa le kolaver anava kai sai aven, na ferdi akana numa pe
mai angle.

<span id="an_1:22">1:22</span> O Del thodia swako diela telal punrhe le
Kristoske, ai dia kai khangeri sar o mai baro gazda,

<span id="an_1:23">1:23</span> e khangeri si o stato le Kristosko, ai
ande late si kai O Kristo kotselo wo kai perel sa e lumia.

<span id="an_2:1">2:1</span> Mai anglal mule sanas pala tumare dosha ai
tumare bezexa.

<span id="an_2:2">2:2</span> Ai mai anglal traiinas sar traiilas kadia
lumia, tume lenas tume pala baro kai poronchil pel putieri le duxonge
kai si ando cheri, ai kodola duxuria akana keren buchi andel manush kai
chi mai pachan o mui le Devlesko.

<span id="an_2:3">2:3</span> Ame savorhe samas sar lende, iame
traiisaras te plachas amare statos, ai kerasas so mangelas amaro stato
ai amari goji. Ai iame samas shave la xoliarike sar le kolaver.

<span id="an_2:4">2:4</span> Numa O Del kai si barvalo ande pesko
lashimos pala pesko bari dragostia, kai samas leske drago.

<span id="an_2:5">2:5</span> Ke kana samas mule pala amare dosha, dia
ame traio le Kristosa. Pala lashimos le Devlesko si ke san skepime.

<span id="an_2:6">2:6</span> Ande amaro phanglimos le Kristosa O Del
andia ame ka traio lesa, te traiisaras lesa ande lumia kai si ando
rhaio:

<span id="an_2:7">2:7</span> ai te sikavel ande vriama kai avela o baro
barvalimos peske lashimasko, ai kai samas leske drago ando Jesus Kristo.

<span id="an_2:8">2:8</span> Ke pala lashimos sanas skepime pala
pachamos, ai kodo skepime chi avel tumendar, numa e podarka le Devleski
si,

<span id="an_2:9">2:9</span> nai vov si pala so kerel o manush, saxke te
na luvudilpe khonik.

<span id="an_2:10">2:10</span> Ke O Del kerdia ame te avas astarde ka
Jesus Kristo, saxke te avel ame iek traio barvalo ai te keras o
mishtimos, kodo mishtimos kai lashardia mai anglal saxke te keras les.

<span id="an_2:11">2:11</span> Tume kai chi san Zhiduvuria, tume kai le
Zhiduvuria mothon tumenge bi semnome, ai won kai bushon le semnome ando
stato katar le manush, den tume goji ke sanas ande kodia vriama dur
katar O Kristo, tume sanas streinuria ai chi sanas anda narodo kai sas
alome katar O Del, tume chi sanas andel Alleince kai sas thodine po
shinaimos kai sas kerdo katar O Del peske narodoske, tume kai traiin
ande lumia bi pachamasko ai bi Devlesko.

<span id="an_2:13">2:13</span> Numa akana, astarde le Kristosa, tume kai
sanas dur, akana san pasharde katar o rat le Kristosko.

<span id="an_2:14">2:14</span> Ke O Kristo andia amenge e pacha, kana
kerdia andal Zhiduvuria ai anda kodola kai Nai Zhiduvuria iek narodo,
kana dia pesko stato peradia o zido kai sas mashkar lende,

<span id="an_2:15">2:15</span> aterdiardia o zakono le Zhidovongo, peske
zakonosa ai peska krisasa, te kerel anda kodola dui vitsi iek narodo
nevo, ai kadia e pacha.

<span id="an_2:16">2:16</span> Pala peski martia pe trushul O Kristo
mudardia e xoli, le trushulesa chidia andek than le duie vitsen ande iek
stato ai kerdia e pacha mashkar O Del ai won.

<span id="an_2:17">2:17</span> Kadia O Kristo avilo te anel e lashi
viasta le pachaki tumenge kai chi san Zhiduvuria, kai sanas dur katar O
Del, ai le Zhiduvuria, kai sas pasha leste.

<span id="an_2:18">2:18</span> Katar O Kristo ame savorhe, Zhiduvuria ai
Nai Zhiduvuria avas ka Dat pala iek Swunto Duxo.

<span id="an_2:19">2:19</span> Akana, tume kai chi san Zhiduvuria chi
mai san streinuria, vai manush kai avilian anda averik, numa san akana
chache manush anda narodo Devlesko, ai san andai familia le Devleski,

<span id="an_2:20">2:20</span> vi tume san so kerdiol pe kai wushtel pel
fundani thodine katar le apostluria ai le profeturia, o bax o angluno si
O Jesus Kristo.

<span id="an_2:21">2:21</span> Wo si kai ankerel e zor pe so godi
kerdilia, ai wo bariarel te kerdiol iek khangeri Swunto ando Del.

<span id="an_2:22">2:22</span> Lesa tume san ande so kerdiol te kerdion
sa le kolavrensa iek kher kai O Del beshel katar Swunto Duxo.

<span id="an_3:1">3:1</span> Anda kodia, me, o Pavlo, o manush phandado
le Jesus Kristosko tumenge kai chi san Zhiduvuria,

<span id="an_3:2">3:2</span> tume ashundian kai O Del ande pesko
lashimos dia ma kadia buchi te kerav tumenge.

<span id="an_3:3">3:3</span> O Del sikadia mange peske ginduria kai sas
garade, ai ramosardem vari so pa kodia diela,

<span id="an_3:4">3:4</span> ai kana jinena sai haliaren so zhanav pa
gindo o garado pa Jesus Kristo.

<span id="an_3:5">3:5</span> Mai anglal kado gindo o garado chi zhanenas
les le manush, numa O Del sikadia les akana katar pesko Swunto Duxo
peske Swuntone apostlonge ai le profetonge.

<span id="an_3:6">3:6</span> Me phenav tumenge: katar e lashi viasta le
manush kai Nai Zhiduvuria shinado lenge te avel le le Zhidovonsa. O
swuntsomos kai O Del garavel peske narodoske; vi won si anda iak stato,
ai vi lenge si so shinadia O Del ando Jesus Kristo.

<span id="an_3:7">3:7</span> Kerdilem ek pasturi te angerav e lashi
viasta palai podarka kai O Del anda pesko lashimos dia ma ande peski
putiera.

<span id="an_3:8">3:8</span> Me sim o mai tele katar kodola kai si mai
tele anda sa o narodo le Devlesko; ai O Del dia ma kadia podarka, te
anav ka kodola kai Nai Zhiduvuria e lashi viasta kai mothol pa
barvalimos o baro le Kristosko;

<span id="an_3:9">3:9</span> ai te anav sa le manushen te dikhen sar o
garaimos le Devlesko trobul te kerdiol, kado sas garado ando Del de anda
gor la lumiako, O Del kerdia swako fielo pala Jesus Kristo.

<span id="an_3:10">3:10</span> Saxke akana le khangeriasa, le zora ai le
putieri la lumiake kai si ando cheri te zhanen e goji le Devleski ande
soste godi.

<span id="an_3:11">3:11</span> O Del kerdia kadia vorta sar mangelas de
demult kai kerdia le Jesus Kristosa amaro Del.

<span id="an_3:12">3:12</span> Le Kristosa andek than ai pala amaro
pachamos ande leste, chi mai sam phangle ai sai sikadiuas angla Del sa
amare ilesa.

<span id="an_3:13">3:13</span> Akana, mangav tumendar, te na xasaren
tumaro pachamos pala chinuimos kai si ma tumenge; ke tumenge avela baro
luvudimos.

<span id="an_3:14">3:14</span> Anda kodia, dav changa angla Dat amare
Devlesko O Jesus Kristo.

<span id="an_3:15">3:15</span> Kai lestar sa le famili ando rhaio ai pe
phuv len lesko chacho anav.

<span id="an_3:16">3:16</span> Mangav katar O Del te ande pesko
barvalimos o luvudime, te del tume te aven zurale la putierasa katar
pesko Swunto Duxo ande tumende.

<span id="an_3:17">3:17</span> Ai O Kristo te beshel ande tumare ile
pala pachamos. Mangav te avel tumaro pachamos zuralo ande dragostia le
Devleski.

<span id="an_3:18">3:18</span> Ai sa le Devleske narodosa, tume sai
haliaren sode e dragostia le Kristoski buflo lo, ai lungo, vucho, ai
profondo;

<span id="an_3:19">3:19</span> ai te zhanen tume leski dragostia, marka
ke khonik nashti zhanel sa, ai te avel pherdo ande sa le dieli le
Devleske.

<span id="an_3:20">3:20</span> E kodo kai si les e putiera te kerel mai
but sar so ame mangas vai gindisaras, katar e putiera kai kerel buchi
ande amende.

<span id="an_3:21">3:21</span> Ka Del te avel o luvudimos ande khangeri
ai ando Jesus Kristo ande swako vriama, Amen.

<span id="an_4:1">4:1</span> Me kai sim o manush phandado le Devlesko:
mangav tumendar, phiren vorta sar O Del manglia kana akhardia tume.

<span id="an_4:2">4:2</span> Te na aven shoxar barimatange, kovle te
aven lashe, ai aven rhavda sa data, zhutin iek kavreske la
dragostiamasa.

<span id="an_4:3">4:3</span> Thon zor te traiin andek than sar iek kai
del O Swunto Duxo katar e pacha, kai astarel tume iek kavreste.

<span id="an_4:4">4:4</span> Ferdi iek stato si, ai iek Swunto Duxo, ai
ferdi iek pachamos si, kodo kai akhardia tume O Del.

<span id="an_4:5">4:5</span> Ferdi iek Devles, iek pachamos, ai iek
bolimos;

<span id="an_4:6">4:6</span> Ferdi iek Del si ai Dat savorhengo, kai
poronchil pe savorhenge, ai kerel buchi ande savorhende, ai traiil ande
savorhende.

<span id="an_4:7">4:7</span> Sakones anda amende sas les dini iek
podarka pala so manglia te del O Kristo.

<span id="an_4:8">4:8</span> Sar mothol E Vorba le Devleski, "Kana O
Kristo anklisto opre ando rhaio, angerdia pesa manush kai sas phangle,
ai dia podarki kal manush.

<span id="an_4:9">4:9</span> So znachil kodia ke anklisto opre? Kodia
znachil ke mai anglal hulisto andel thana kai si le mai tele ande phuv.

<span id="an_4:10">4:10</span> Kodo kai hulisto tele sa kodo si kai
anklisto o mai opre ando rhaio, saxke te perel swako diela.

<span id="an_4:11">4:11</span> Wo si kai dia podarki ka swako manush;
dia unen te aven apostluria, aver te aven profeturia, kaver te angeren e
lashi viasta, ai kaver te aven manush kai den duma pa Del, ai uni te
sicharen.

<span id="an_4:12">4:12</span> Kerdia kadia te lasharel le Devleske
narodos te keren e buchi le Devleski, antunchi e khangeri kai si o stato
le Kristosko avela zurali ando pachamos.

<span id="an_4:13">4:13</span> Ai kadia aresasa savorhe andek than ande
iek pachamos, ai te zhanas pa Shav le Devlesko; sar iek manush baro
kerdo palai musura vorta sar si O Kristo.

<span id="an_4:14">4:14</span> Antunchi chi mai avasa glate, kai
parhuven penge ginduria ande so pachanpa, ke phendia amenge vari kon
aver diela, vai zhanglia sar te xoxavel ame, ai kodo xoxaimos kerel te
miazol amenge ke chachimos si.

<span id="an_4:15">4:15</span> Numa phenas o chachimos la dragostiasa,
sagda dasa duma pa chachimos, ai traiisarasa ando chachimos ai te aresas
mai but ai mai but sar O Kristo, kai wo si o shero peske statosko.

<span id="an_4:16">4:16</span> Ai lesa sa o stato zhal mishto, ai swako
kotor zhutil le kolavres, saxke so trobul sa o stato te ankerel andek
than ande iek stato. Ai te bariol zuralo ande dragostia.

<span id="an_4:17">4:17</span> Ashun, so mothav ai phenav ando anav le
Devlesko, na mai phiren sar le manush kai chi zhanen le Devles,

<span id="an_4:18">4:18</span> ai kai lenpe pala pengi goji intaino, ai
lengi goji ando tuniariko la, ai nai le vov si o traio kai del O Del ke
chi zhanen kanchi, ai lengo ilo defial zuralo lo.

<span id="an_4:19">4:19</span> Chi mai zhanen vov si so si lazhav, dine
pengo stato te keren le dieli le bi vuzhe, chi aterdion vov si, ai
ingerde le katar penge ginduria le chorhe te keren so godi si nasul.

<span id="an_4:20">4:20</span> Numa tume chi sichilian kadala dieli
katar O Kristo.

<span id="an_4:21">4:21</span> Tume ashundian pa leste, ai sicharde tume
sar shave Devleske o chachimos kai si ando Jesus.

<span id="an_4:22">4:22</span> Tume trobul te shuden tumaro phurano
traio kai sikavelas sar phirenas mai anglal, kodo phurano traio kai
leske ginduria le chordane angeren kai martia.

<span id="an_4:23">4:23</span> Trobul tume te aven sa nevearde ande
tumare ile ai ande tumari goji.

<span id="an_4:24">4:24</span> Len pe tumende o nevo traio, kai si kerdo
te miazol po Del ai sikadiol ando traio o chacho ai vuzho kai anel o
chachimos.

<span id="an_4:25">4:25</span> Anda kodia na mai xoxaven, ai mothon
savorhe o chachimos tumare vortakoske, ke savorhe andek than sam ande
iek stato.

<span id="an_4:26">4:26</span> Te xoliavon, arakhen tume te na peren
ando bezex; na ankeren tumari xoli sorho dies.

<span id="an_4:27">4:27</span> Na meken o beng te kerel so mangel.

<span id="an_4:28">4:28</span> Kodo kai chorelas te na mai chorel, numa
te tholpe te kerel buchi le vastensa, te niril wo pesko traio malades,
ai te avel les te sai zhutil le manush kai trobul o zhutimos.

<span id="an_4:29">4:29</span> Na mothon chi iek zhungali vorba, numa
mothon ferdi vorbi lashe kai zhutin le kolavren te barion ando pachamos,
ai te den atweto ka iek zhutimos te keren mishtimos kodolenge kai
ashunen tumende.

<span id="an_4:30">4:30</span> Na nekezhin le Devleske Swuntone Duxos,
ke O Swunto Duxo si o semno kai O Del thodia anda tumende, si o
shinaimos kai o dies avela kana O Del skepil tu.

<span id="an_4:31">4:31</span> Shuden dur tumendar o nasulimos, ai xoli,
ai chingara, ai tsipimata, ai te xan tume avrensa. Kadalendar dieli te
na avel ande tumaro traio.

<span id="an_4:32">4:32</span> Numa aven lashe iek kavresa, lashe
ilenge, iertin iek kavreske, sar O Del iertisardia tumen ando Kristo.

<span id="an_5:1">5:1</span> Tume san le shave kai si drago le Devleske,
kerdion sar leste.

<span id="an_5:2">5:2</span> Ai phiren ande dragostia sar O Kristo kai
sas les dragostia amenge, diape wo ka Del amenge sar ek podarka ai ek
sakrifis ka Del kai kandel shukar ai kai plachal les Devles.

<span id="an_5:3">5:3</span> Tume san o narodo le Devlesko, no akana chi
trobul te avel chi iek kurvia, ai chi iek bi vuzhimos, vai te avel
tumenge drago so si le kolavres, chi iek anda kadala dieli te na aven
mashkar tumende.

<span id="an_5:4">5:4</span> Ai nai chi mishto te mothon zhangale vorbi,
dzile vai chorhe; numa mai bini te naisin le Devles.

<span id="an_5:5">5:5</span> Ke tume zhanen mishto, chi iek manush kai
kerel o kurvimos, vai o bi vuzho manush, vai o manush kai mangel so si
nai lesko, vai manush kai rhugilpe kal ikoni, chi zhala ando rhaio le
Kristosko ai le Devlesko.

<span id="an_5:6">5:6</span> Te na dziliarel tume khonik dzile vorbensa,
ke pala kasavendar dosha si kai e xoli le Devleski si te avel pe kodola
kai chi mangen te pachan lesko mui.

<span id="an_5:7">5:7</span> Te na avel tume kanchi ka save manushensa.

<span id="an_5:8">5:8</span> Tume sanas mai anglal ando tuniariko, numa
akana kai san le Devlesa ande vediara. Phiren sar manush kai si la
vediarake.

<span id="an_5:9">5:9</span> Ke e vediara kerel but lashimos, ai so si
vorta, ai o chachimos.

<span id="an_5:10">5:10</span> Len sama so si drago le Devleski.

<span id="an_5:11">5:11</span> Ai te na avel tume kanchi kodolensa kai
keren dieli intaino, ai kai si le tuniarikoske. Numa keren te sikadion
kodola dieli ande vediara.

<span id="an_5:12">5:12</span> Inker lazhav amenge te mothas so kodola
manush keren chordanes.

<span id="an_5:13">5:13</span> Kana sa kodola dieli thodine le ande
vediara, dichol mishto so si kodola dieli.

<span id="an_5:14">5:14</span> Ke so godi si porhime kerdiol vediara. Ke
E Vorba le Devleski mothol, "Wushti opre tu kai soves. Wushti opre
mashkar le mule! Ai O Kristo anela tuke e vediara."

<span id="an_5:15">5:15</span> Len sama mishto sar phiren. Na phiren sar
manush kai chi zhanen, numa sar manush kai zhanen.

<span id="an_5:16">5:16</span> Keren mishtimos ando sako diela kai
maladiol tumenge, ke andel diesa kai traiisaras chorhe le.

<span id="an_5:17">5:17</span> Anda kodia, na aven dzile, numa thon zor
te haliaren sar O Del mangel te keren.

<span id="an_5:18">5:18</span> Na machon le molasa, ke kodia kerela te
avel tume xhorho traio; numa te aven pherdo ando Swunto Duxo.

<span id="an_5:19">5:19</span> Den duma iekavreske andel vorbi le
Psalmoske, ai jilia, ai le jilia le Devleske, jilaben jilia ai Psalms ka
Del, ai luvudin les sa tumare ilesa.

<span id="an_5:20">5:20</span> Sagda de naisimos ka Del ai O Dat ando
anav amaro Devleske O Jesus Kristo pala swako fielo.

<span id="an_5:21">5:21</span> Respektin iek kavreske pala kai si tume
le Kristoske.

<span id="an_5:22">5:22</span> Rhomniale, respektin tumare rhomen, sar
respektin le Devles.

<span id="an_5:23">5:23</span> Ke o rhom si o gazda peska rhomniako sar
O Kristo si o gazda la khangeriako; ke O Kristo si o skepitori la
khangeriako ke e khangeri si lesko stato.

<span id="an_5:24">5:24</span> Sa le rhomnia trobul te respektin penge
rhomen ande swako fielo sar e khangeri respektil le Kristos.

<span id="an_5:25">5:25</span> Tume le rhom, te avel tumenge drago
tumare rhomnia saikfielo sar O Kristo sas leske drago e khangeri ai dia
pesko traio.

<span id="an_5:26">5:26</span> Wo kerdia kadia te kerel andai khangeri
te sai avel le Devleski kana xaladia la le paiesa ai la vorbasa.

<span id="an_5:27">5:27</span> Ke mangel te nakhavel angla peste e
khangeri, ande sa pesko shukarimos, ande pesko vuzhimos, ai bi doshako,
bi pechetengo, ai chi iek avre doshensa.

<span id="an_5:28">5:28</span> No le rhom trobul te avel lenge drago
lenge rhomnia sar si lenge drago pengo stato. Kodo kai drago leske leski
rhomni wo drago lo peske.

<span id="an_5:29">5:29</span> Khonik shoxar nas leske gratsia lesko
stato; numa pravarel peske statos ai lel sama lestar, sar O Kristo lel
sama katar e khangeri;

<span id="an_5:30">5:30</span> Ke ame sam manush anda lesko stato, e
khangeri.

<span id="an_5:31">5:31</span> E Vorba le Devleski mothol, "Pala kodia,
o rhom mekela peske dades ai peska da te traiil peska rhomniasa, ai
andal dui zhene kerdiola ferdi iek."

<span id="an_5:32">5:32</span> Baro chachimos mothol E Vorba le Devleski
ai trutno te haliarel, me haliarel ke pa Kristo mothol ai pai e
khangeri.

<span id="an_5:33">5:33</span> Numa vi tumenge si te len tume pala late:
trobul swako rhom te avel leske drago leski rhomni sar si wo peske
drago, ai swako rhomni te respektil peske rhomnes.

<span id="an_6:1">6:1</span> Tume le glate trobul angla Del te pachan o
mui tumare niamongo, ke kodia si vorta, malades.

<span id="an_6:2">6:2</span> "Respektisar che dades ai cha da" ai kado
si o pervo zakono zhidovisko kai sas dino kai si les iek shinaimos:

<span id="an_6:3">6:3</span> O shinaimos si: "Te respektis che dades ai
cha da, tu traiis lungo vriama pe phuv ai avel tu but mishtimos."

<span id="an_6:4">6:4</span> Ai tume le dada, na keren tumare glatensa
bi malades ai te xoliavon, numa bariaren le ando sicharimos, ai sicharen
le pa Del.

<span id="an_6:5">6:5</span> Tume le slugi, pachan o mui tumare gazdengo
kai si katse pe phuv, respektin le ai izdran angla lende; ai chache
ilesa, sar te podaisardianas le Kristos.

<span id="an_6:6">6:6</span> Na raduin tume ferdi te keren kodia kana
tumare gazda len sama pe tumende te aven lenge drago; numa kerel e voia
le Devleski sa tumare ilesa, sar slugi le Kristoske.

<span id="an_6:7">6:7</span> Keren tumari buchi sar slugi la voiasa, sar
te kerdianas buchi le Devleski, ai na ferdi le manushenge.

<span id="an_6:8">6:8</span> Den tume goji, ke kon godi, sluga vai iek
kai kerel buchi pala pochin, lela katar O Del so trobul te avel leske
pala mishtimos kai kerdia.

<span id="an_6:9">6:9</span> Ai tume le gazda, keren sakadia karing
tumare slugi; ai na daraven le ke chinuina le. Den tume goji ke tumaro
gazda si ando rhaio; ai kai leske savorhe iekfielo le.

<span id="an_6:10">6:10</span> Murhe phral, roden tumari zor ando Del ai
ande leski putiera.

<span id="an_6:11">6:11</span> Len pe tumende sa e armia kai O Del del
tume, saxke te inkeren kai xetrenia le bengeski ai te na peren ando
atsaimos le bengesko.

<span id="an_6:12">6:12</span> Ke chi maras ame le manushensa kai si les
stato ai rat, numa maras ame kodolensa kai nai le stato, o nasulimos kai
poronchil pe lumia kai ame chi dikhas, le angeluria le bengeske, le
putieri kai poronchin pe kadia lumia kai si tuniariko.

<span id="an_6:13">6:13</span> Anda kodia, len pe tumende sa e armia le
Devleski akana! Ai porme kana avela o dies o chorho, te maresa zurales o
duzhmaia zhando gor, ai kana nakhela kodo dies o chorho tu inker sai
inkeres.

<span id="an_6:14">6:14</span> Te aven gata: te avel tume o chachimos
sar iek prashtia chidi pe tumaro mashkar; len pe tumende so si vorta sar
iek charolakolinako;

<span id="an_6:15">6:15</span> Len le papucha kai grebin tume te ingeren
e lashi viasta la pachaki;

<span id="an_6:16">6:16</span> ai opral pa sa kadala dieli, len o buklie
sar o vusharimos le pachamasko, kai kodolesa sai mudarena sa le flishila
iagake kai aven katar o beng.

<span id="an_6:17">6:17</span> Len e staji le skepimaski, ai e sabia le
Swuntone Duxoski, kadia si E Vorba le Devleski.

<span id="an_6:18">6:18</span> Rhugis ande swako vriama ando Swunto Duxo
sar wo ingerel. Rhugis tu swako data kana trobul vari so, arakhes tu ai
sagda rhugis ai na aterdios. Na bustren te rhugis pala sa le shave le
Devleske.

<span id="an_6:19">6:19</span> Rhugin tume vi mange, saxke O Del te del
ma le vorbe le chache kana dava duma, ai kana phenava sa murhe ilesa te
kerav te zhanen e lashi viasta kai si garadi.

<span id="an_6:20">6:20</span> Me sim ek tradino te phenav e lashi
viasta le Devleski, marka ke sim phanglo le lantsona akana. Rhugin tume
te sai dav duma bi darako sar trobulpe te kerav.

<span id="an_6:21">6:21</span> Tychicus, amaro kuchi phral fidel lo ai
zhutil ande buchi le Devleski, wo mothola tumenge sa pa mande, saxke te
zhanen so kerdiol anda mande.

<span id="an_6:22">6:22</span> Me tradav les tumende, saxke te mothol
tumenge sar sam, ai te mai raduinpe tumare ile.

<span id="an_6:23">6:23</span> O Del O Dat ai le Devles O Jesus Kristo
te del sa le phralen e pacha ai e dragostia le pachamasa.

<span id="an_6:24">6:24</span> O lashimos le Devlesko te avel sa
kodolensa kai si lenge drago amaro Devles O Jesus Kristo andek dragostia
kai shoxar chi merel.

------------------------------------------------------------------------

[Next: Philippians](phi)
