<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Romani Bible (NT), full text etext at Intangible Textual Heritage">
<TITLE>Romani Bible (NT): 1 Peter</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="jam">Previous</A>&nbsp;
<A HREF="pe2">Next</A>&nbsp;
</CENTER>
<HR>
</p> <h3 align="center" align="center">Romani Bible: 1 Peter</h3> 
<p><A NAME="an_1:1">1:1</A>&nbsp;Katar o Petri, ek apostle le Jesus Kristoski, kodolenge kai O Del alosardia ai kai traiin sar streinuria ande kolaver thema, ai hulade pel riga kai si ando Pontuis, ande Galatia, ai ande Cappadocia, ande Asia, ai ande Bithynia. </p> 
<p><A NAME="an_1:2">1:2</A>&nbsp;Tume sanas alome mai anglal katar o Del O Dat, ai tume san leske pala lesko Swunto Duxo te keren so mangel O Jesus Kristo, ai te aven vuzharde katar lesko rat. O mishtimos ai a pacha te aven shorde ande tumare ile.</p> 
<p><A NAME="an_1:3">1:3</A>&nbsp;Luvudisaras le Devles O Dat amare Devleske O Jesus Kristo! Kai ande pesko baro lashimos dia ame iek nevo traio kana andia le Jesus Kristos katar e martia ka traio. </p> 
<p><A NAME="an_1:4">1:4</A>&nbsp;No kadia si ame iek pachamos zhuvindo, ai sai raduisavas anda mishtimos kai O Del garavel peske manushenge. Ai kodo mishtimos nashtil chi te cherniol, chi te meliavol, ai chi te xasarel pesko strefaimos, ke O Del garavel les ando cheri tumenge. </p> 
<p><A NAME="an_1:5">1:5</A>&nbsp;Tumenge kai san garade katar iek Del kai si les e putiera ai kai pachan tume ande leste, o skepimos sikadiola kana avela e vriama paluno. </p> 
<p><A NAME="an_1:6">1:6</A>&nbsp;Numa tume raduime san, marka ke akana trobul te aven nekezhime pe xantsi vriama pala le but zumaimata kai aven pe tumende. </p> 
<p><A NAME="an_1:7">1:7</A>&nbsp;Ke le zumaimata si te sikaven sode si de baro tumaro pachamos. O sumnakai andek dies chi mai avela, numa e iag zumavel les te dikhel leski zor. Sakadia, tumaro pachamos si mai baro sar o sumnakai ai vi trobul te avel zumado, saxke te dichol leski zor. Antunchi tumaro pachamos anel o barimos, luvudimos, ai naisimos ka O Jesus Kristo kana avela palpale. </p> 
<p><A NAME="an_1:8">1:8</A>&nbsp;Tumenge drago O Kristo ai thodian tumaro pachamos ande leste, marka ke chi dikhlian les. Ai pala leste tumaro raduimos baro lo, iek raduimos kai nashtin te mothon, ai kai ande kodo raduimos si e vediara kai avel katar o shukarimos le Devlesko. </p> 
<p><A NAME="an_1:9">1:9</A>&nbsp;Ke zhanen ke avela tume o skepimos pala tumaro pachamos.</p> 
<p><A NAME="an_1:10">1:10</A>&nbsp;Ai kado skeipmos sas rodino ande Vorba le Devleski katar le profeturia, ai kai phende tumenge mai anglal o lashimos kai sas tumenge shinado. </p> 
<p><A NAME="an_1:11">1:11</A>&nbsp;Ai won rodenas te zhanen kana, ai so kerdiola kana o dies le skepimasko avela, ke O Swunto Duxho kai sas ande lende motholas lenge pa skepimos, ke O Swunto Duxo motholas lenge mai anglal o chino kai avela le Kristos, ai o luvudimos pala kodia. </p> 
<p><A NAME="an_1:12">1:12</A>&nbsp;Ke O Del sikadia le profetonge ke o lashimos kai delas le te mothon nas lenge, numa tumenge, ai kodo lashimos tume premisardian les akana, le manush kai aven e lashi viasta, kai dine duma la putierasa kai si ande Swunto Duxo kai sas tradino anda rhaio phende tumenge pa kodo lashimos. Ai le angeluria vi won mangline te zhanen kodo lashimos.</p> 
<p><A NAME="an_1:13">1:13</A>&nbsp;Anda kodia thon tumare ginduria andek than ai tumari zor, geton tume te zhan angle ai te keren buchi, na soven, numa azhukeren pala o mishtimos kai avela dino kana O Jesus Kristo avela. </p> 
<p><A NAME="an_1:14">1:14</A>&nbsp;Keren so mangel tumendar O Del, ai na mai keren le dieli le bi lashe kai kerenas mai anglal kana chi zhanenas le Devles. </p> 
<p><A NAME="an_1:15">1:15</A>&nbsp;Numa trobul te avel tume iek Swunto traio sar O Del, ke wo kai akhardia tume swunto lo. </p> 
<p><A NAME="an_1:16">1:16</A>&nbsp;Ke E Vorba le Devleski mothol, "Trobul te aven swuntsi, ke me Swunto sim." </p> 
<p><A NAME="an_1:17">1:17</A>&nbsp;Kana rhugin tume, mothon amaro Dat, kodoleske kai del pe kris le manushen bi te alol le manushen, numa kerel le manushensa pala so kerde; anda kodia, e vriama kai mai si tume te traiin pe kadia phuv na keren o nasulimos numa keren so mangel tumendar O Del. </p> 
<p><A NAME="an_1:18">1:18</A>&nbsp;Ke zhanen o pretso kai sas pochindo te aven skepime anda traio o bi malado kai mekle sas tumenge tumare dada. Ai den tume goji ke chi sanas chinde le rupesa vai le sumnakasa; ai chi ieka dielasa kai xasarel pesko pretso; </p> 
<p><A NAME="an_1:19">1:19</A>&nbsp;Nichi, numa trobulsardia O Kristos sar iek bakriorhi bi doshako te shorel pesko rat o kuchi pala tumende. </p> 
<p><A NAME="an_1:20">1:20</A>&nbsp;Mai anglal sar te avel e lumia O Del alosardiasas le Kristos te kerel kodia buchi, numa akana sikadilo ande kodala vriama le paluno pe tumaro mishtimos. </p> 
<p><A NAME="an_1:21">1:21</A>&nbsp;Ke pala leste arakhlian o pachamos ando Del, ai porme O Del zhuvindisardia les mashkar le mule, ai porme dia les o barimos; no kadia tumaro pachamos ai o mishtimos kai azhukeren ando Del le. </p> 
<p><A NAME="an_1:22">1:22</A>&nbsp;Tume vuzhilian ke lian tume pala chachimos ai sas tume dini iek podarka iek dragostia kai avel katar O Swunto Duxo. Trobul te aven drazhi iek kavreske sa tumare ilesa sagda. </p> 
<p><A NAME="an_1:23">1:23</A>&nbsp;Ai samas parhude na katar iek sumuntsa kai cherniol, numa katar iek sumuntsa kai chi cherniol, kodia si E Vorba le Devleski kai zhuvindil ai beshel sagda. </p> 
<p><A NAME="an_1:24">1:24</A>&nbsp;Ke E Vorba le Devleski mothol, "Sa le manush sar e char le, e char shuchol, ai sa o luvudimos le manushenge sar e luluji la chariaki le, ai e luluji perel, numa E Vorba le Devleski sagda beshel."</p> 
<p><A NAME="an_1:25">1:25</A>&nbsp;Ai kodia Vorba si e lashi viasta kai ashundian.</p> 
<p><A NAME="an_2:1">2:1</A>&nbsp;Shuden sa o vurhichimos, xoxaimos, dziliarimos, o pupuimos, ai e zhaluzia, na ker barimata, na mangen so si kolavres, na kerdion so chi san. </p> 
<p><A NAME="an_2:2">2:2</A>&nbsp;Sar le tsinorhe glate mangen o thud kai avel katar E Vorba le Devleski, saxke te barion ando traio kai avel katar O Del. </p> 
<p><A NAME="an_2:3">2:3</A>&nbsp;Ke E Vorba le Devleski mothol, "Ke zumadian anda lashimos le Kristosko."</p> 
<p><A NAME="an_2:4">2:4</A>&nbsp;Pashon pasha Kristo, ke wo si O Bax o zhuvindo kai le manush chi mangle te premin, numa O Del alosardia kodo bax, ai kuchi sas leske. </p> 
<p><A NAME="an_2:5">2:5</A>&nbsp;Te avena ka Kristo vi tume avena bax zhuvinde, ai O Kristo kerela anda tumende te aven leske khangeri, ai kadia avena sakrifikatoria kai aven thodine te anen angla Del sakrifisuria kai si leske drago katar O Jesus Kristo. </p> 
<p><A NAME="an_2:6">2:6</A>&nbsp;Ke eta, so mothol E Vorba le Devleski, "Me alosardem iek bax kai si les baro pretso, ai kai thav akana sar iek bax kai si koltso ando Zion, ai o manush kai thola pesko pachamos ande kodo bax alome kai si O Kristo ai kai kerela pesko traio pe leste, chi atsadiola. </p> 
<p><A NAME="an_2:7">2:7</A>&nbsp;Ai kodo bax si les baro pretso tumenge kai pachan tume, numa kodola kai chi pachanpe: E Vorba le Devleski mothol, "O bax kai le manush kai keren o kher shudesas, kerdilo o shero la fundaniako" </p> 
<p><A NAME="an_2:8">2:8</A>&nbsp;Ai E Vorba le Devleski mai mothol, "Kodo bax si Kristo kai peravel le manushen, ai o baro bax kai anel o lazhav." Ke chi mangle te pachan pe ande Vorba le Devleski, ke kadia sas lenge shinado.</p> 
<p><A NAME="an_2:9">2:9</A>&nbsp;Numa tume san ek vitsa alome, tume san le rasha swuntso le amperatosko, o narodo o swunto, ai o narodo le Devlesko; tume sanas alome te mothon pa mishtimos le Devlesko, ai kai akhardia tume anda tuniariko te aven ande vediara. </p> 
<p><A NAME="an_2:10">2:10</A>&nbsp;Tume mai anglal chi sanas ek vitsa, numa akana san o narodo le Devlesko; tume mai anglal chi zhanenas e mila le Devleski, numa akana si tume leski mila.</p> 
<p><A NAME="an_2:11">2:11</A>&nbsp;Murhe kuchi vortacha, tume san pe phuv streinuria ai manush kai ferdi nakhen pai phuv, mangav tumendar te arakhen tume katar le ginduria le chorhe kai si le statos, ai kai maren pe tumare traiosa. </p> 
<p><A NAME="an_2:12">2:12</A>&nbsp;Ai trobul te avel tumaro traio vorta mashkar le manush kai chi pachanpe ando Del; ai kadia, marka te mothona chordanes ke nasul san, musai avela lenge te preznain o mishtimos kai keren ai te luvudin le Devles o dies kai avela.</p> 
<p><A NAME="an_2:13">2:13</A>&nbsp;Len tume ando anav le Kristosko pala zakono kai sas thodino katar le manush le themeske, keren so mothol o baro le themesko, </p> 
<p><A NAME="an_2:14">2:14</A>&nbsp;ai len tume pala kodola kai si tela lesko vas ke won thodine le te phandaven le manushen kai keren o nasulimos, numa te luvudin le manushen kai keren o mishtimos. </p> 
<p><A NAME="an_2:15">2:15</A>&nbsp;Ke e voia le Devleski si, te aterdiaren tume le mishtimasa, o nasulimos kai mothon le manush kai chi zhanen ai kai nai pachivale, </p> 
<p><A NAME="an_2:16">2:16</A>&nbsp;ai traiin sar manush kai si ivia, numa na garaven tela tumari liberte o nasulimos, keren sar slugi le Devleske. </p> 
<p><A NAME="an_2:17">2:17</A>&nbsp;Respektin sa le manushen, te aven tumenge drago tumare phral kai pachanpe ando Del, luvudin O Del la dragostiasa ai darasa. Respektin le bares kai si ando them.</p> 
<p><A NAME="an_2:18">2:18</A>&nbsp;Tume le slugi, keren so mangen tumendar tumare bare ai respektin le, numa na ferdi kodolensa kai si lashe tumensa, numa vi kodolensa kai nai lashe tumensa. </p> 
<p><A NAME="an_2:19">2:19</A>&nbsp;O Del raduila tume te rhevdina e dukh le vutuimaski ke tume keren e voia le Devleski, ai jinen pe leste. </p> 
<p><A NAME="an_2:20">2:20</A>&nbsp;Ke che luvudimos sai avel tume te avena vutuime palai shipka kai kerdian? Numa te rhevdina o vutuimos pala mishtimos kai kerdian, kodia si vorta angla Del.</p> 
<p><A NAME="an_2:21">2:21</A>&nbsp;Ke pala kodia akhardia tume O Del, ke O Kristo chinuisardia pala tumende ai meklia te len sama pe leste, ai te len tume pala leske vurmi. </p> 
<p><A NAME="an_2:22">2:22</A>&nbsp;Wo chi kerdia chi iek bezex, ai shoxar chi ashundilia ke xoxavel. </p> 
<p><A NAME="an_2:23">2:23</A>&nbsp;Kana marde lestar mui, chi mardia lendar mui palpale; kana chinuisarde les, chi phendia ke chinuila le vi wo; numa mekliape andel vas le Devleske, kai ferdi wo kerel e kris vorta. </p> 
<p><A NAME="an_2:24">2:24</A>&nbsp;Ai O Kristo lia ande pesko stato amare bezexa po trushul, saxke te meras le bezexeske, ai te traiisaras iek traio vorta; ai ande leske rhini sastilian. </p> 
<p><A NAME="an_2:25">2:25</A>&nbsp;Ke tume sanas sar bakriorha kai xasaile sas, numa akana sanas andine palpale karing kodo kai si o pastuxo, kodo kai garavel tumaro traio.</p> 
<p><A NAME="an_3:1">3:1</A>&nbsp;Ai tume le rhomnia, keren so mothon tumenge tumare rhom, saxke te si ka iek anda lende kai chi pachalpe ande Vorba le Devleski parhudiola ai avela ka Del pala traio o vorta kai traiin bi te mothon chi iek vorba, </p> 
<p><A NAME="an_3:2">3:2</A>&nbsp;ke dikhena sode tumaro traio vuzho lo ai ke respektin le Devles. </p> 
<p><A NAME="an_3:3">3:3</A>&nbsp;Ai na roden te shukaren tume le sumnakasa, ai le tsaliensa, ai na hulaven tumare bal sar le zhuvlia kadala lumiake te prinzhardion, ke e shuk la zhuvliaki nai andel tsalia le shukar kai si pe late, </p> 
<p><A NAME="an_3:4">3:4</A>&nbsp;numa lako ilo trobul te avel lasho ai pachivalo, ke kodia si defial dragao le Devleske. </p> 
<p><A NAME="an_3:5">3:5</A>&nbsp;Ke kadia kerenas le zhuvlia kai pachanaspe ando Del mai anglal, ai kai azhukerenas katar O Del, shukarenas pe ke won kerenas so mothonas lenge rhom. </p> 
<p><A NAME="an_3:6">3:6</A>&nbsp;Ai vi e Sarah kerelas so motholas lake o Abraham, woi respektisardia les sar o shero le kheresko, ai motholas leske "Gazda". Ai tume san akana lake sheia te kerena so si vorta, ai te na darana kanchestar.</p> 
<p><A NAME="an_3:7">3:7</A>&nbsp;Ai tume le rhom, traiin tumare rhomniansa malades, ke zhanen ke won mai kovlia le tumendar, ai respektin le ke won trobul tumensa andek than te len e podarka le traioski kai avel katar O Del. Keren kadia saxke te ashunel O Del tumaro rhugimos.</p> 
<p><A NAME="an_3:8">3:8</A>&nbsp;Ai te avel tumen swakones iek gindo ai iek dragostia, trobul te aven drazhi iek kavreske sar phral, ai trobul te aven lashe ai pachivale iek kavresa. </p> 
<p><A NAME="an_3:9">3:9</A>&nbsp;Ai te kerdia tumenge vari kon nasulimos na keren vi tume leske, vai te straminsardia tume vari kon na stramin vi tume les; numa mangen katar O Del te raduil le, ke raduimos shinadia O Del te del tumen kana akhardia tume peste. </p> 
<p><A NAME="an_3:10">3:10</A>&nbsp;Ke E Vorba le Devleski mothol, "O manush kai mangel te avel les traio lasho, ai diesa, raduime, trobul te aterdiol e shib ai te na mai mothol o nasulimos, ai te na mai xoxavel.</p> 
<p><A NAME="an_3:11">3:11</A>&nbsp;Trobul te na mai kerel o nasulimos, numa o mishtimos; trobul te rodel e pacha, ai te lelpe pala late.</p> 
<p><A NAME="an_3:12">3:12</A>&nbsp;Ke O Kristo dikhel pel manush kai keren vorta, ai ashunel lengo rhugimos; numa duriol katar le manush kai keren o nasulimos."</p> 
<p><A NAME="an_3:13">3:13</A>&nbsp;Ai kon si kado kai dukhavel tumen te keren o lashimos? </p> 
<p><A NAME="an_3:14">3:14</A>&nbsp;Ke vi te trobula te chinuin pala so si vorta kai keren, raduime avena! Na daran katar lengo chinuimos, ai na meken te rimon tume.  </p> 
<p><A NAME="an_3:15">3:15</A>&nbsp;Numa luvudin o anav le Kristosko ande tumaro ile. Ai trobul te aven sagda gata te den atweto sa kodolen kai phushen tume pa pachamos kai si ande tumende. </p> 
<p><A NAME="an_3:16">3:16</A>&nbsp;Den duma le lashimasa ai le respektimasa. Numa trobul te den le atweto lashimasa ai pachivales. Ai trobul te avel tume ginduria vuzhe, saxke le manush kai mothon nasulimos pa lasho traio kai si tume le Kristosa, </p> 
<p><A NAME="an_3:17">3:17</A>&nbsp;te avel lenge lazhav anda so mothon. Ke mai mishto te chinuis kana keres o lashimos, te si e voia le Devleski, ke sar te chinuis kana keres o nasulimos.</p> 
<p><A NAME="an_3:18">3:18</A>&nbsp;Ke O Kristo mulo pala tumende, Wo mulo ferdi iek data pala le bezexa le manushenge, Wo kai sas lasho mulo pala le manush kai sas nasul, saxke te anel tume ka Del, ai mudarde les andek stato manushesko kai sas les, numa O Swunto Duxo zhuvindisardia les. </p> 
<p><A NAME="an_3:19">3:19</A>&nbsp;Ai O Kristo gelo te mothol pa e lashi viasta ka le duxuria kai sas phangle. </p> 
<p><A NAME="an_3:20">3:20</A>&nbsp;Kodia si duxuria le manushenge kai mai anglal chi pachaie o mui le Devlesko ande le diesa le Noahoske. O Del azhukerelas rhavdasa te aven leste ande vriama kana o Noah kerelas e barzha. Xantsi narodo, oxto zhene ferdi dine ande barzha ai skepisaile katar o pai. </p> 
<p><A NAME="an_3:21">3:21</A>&nbsp;Kadia si sar o bolimos si amenge. Kodo pai nai te vuzharel amaro stato andal bi vuzhimata, numa sikavel kai ame sam skepime katar e kris le bezexengi ai ame mangas sa amaro ilesa te phiras le Devlesa. Kadia si, ke O Kristo zhuvindisailo anda le mule. </p> 
<p><A NAME="an_3:22">3:22</A>&nbsp;Wo kai gelo ando rhaio ai kai si akana pe chachi rig le Devleski ai poronchil pel angeluria ai pel aver putiari kai si ando rhaio.</p> 
<p><A NAME="an_4:1">4:1</A>&nbsp;No akana kai O Kristo chinuisardia ando stato, vi tume trobul te avel tume iek sa kodo gindo, ke o manush kai chinuisardia ando stato o bezex ma nai les chi iek putiera pe leste. </p> 
<p><A NAME="an_4:2">4:2</A>&nbsp;Ai akana trobul te traiin sa tumaro traio pe kadia phuv ande voia le Devleski ai na ande voia le manushenge. </p> 
<p><A NAME="an_4:3">4:3</A>&nbsp;Ke dosta mai anglal xasardiam e vriama te keren sar le manush kai chi pachanpe ando Del. Tume traiinas bi malades, drago sas tumenge so sas le kolavren, machonas, kerenas pachiva bi malade, ai rhuginas tume kal ikoni. </p> 
<p><A NAME="an_4:4">4:4</A>&nbsp;Numa akana le manush kai chi pachanpe ando Del chudinpe ke tume chi mai traiin lensa kodo chorho traio, ai maren mui tumendar. </p> 
<p><A NAME="an_4:5">4:5</A>&nbsp;Numa kodola manush trobula te pochinen le Devleske so kerde, O Del kai del pe kris le zhuvinden ai vi le mulen. </p> 
<p><A NAME="an_4:6">4:6</A>&nbsp;Anda kodia e lashi viasta sas phendi vi le mulenge, kodola kai sas dine pe kris kana traiinas sar sa le manush, kodia lashi viasta sas phendi lenge saxke katar O Swunto Duxo te sar traiil O Del.</p> 
<p><A NAME="an_4:7">4:7</A>&nbsp;Numa sigo vriama swako diela si te getolpe. Traiin malades ai te aven tumare ginduria vuzhe, saxke te sai rhugin tume. </p> 
<p><A NAME="an_4:8">4:8</A>&nbsp;Numa mai anglal sar sa trobul te aven drazhi zurales iek kavreske, ke e dragostia vusharela but bezexa. </p> 
<p><A NAME="an_4:9">4:9</A>&nbsp;Premin iek kavres ande tumare khera raduimasa. </p> 
<p><A NAME="an_4:10">4:10</A>&nbsp;Swako anda tumende sas les dini katar O Del iek podarka, te kerel mishtimos le kolavrenge lasa, ai te avel iek zhutimos le kolavrenge sar le lashe slugi trobul te keren anda baro lashimos le Devlesko kai sas le dino. </p> 
<p><A NAME="an_4:11">4:11</A>&nbsp;Kodo kai del duma pa Del trobul te mothol le Vorbi le Devleske; ai kodo kai zhutil trobul te kerel kodia la zorasa kai dia les O Del, saxke ande soste godi o luvudimos te avel le Devleske katar O Jesus Kristo, kai lesko si o barimos ai e putiera ande swako vriama. Amen.</p> 
<p><A NAME="an_4:12">4:12</A>&nbsp;Murhe vortacha, na chudin tume ke san kadia zurales zumade, sar te kerdilino tumenge vari so kai chi haliaren. </p> 
<p><A NAME="an_4:13">4:13</A>&nbsp;Numa mai bini raduin tume ke chinuin vi tume sar O Kristo, saxke te aven vi tume ando baro raduimos kana avela O Kristo ande pesko barimos. </p> 
<p><A NAME="an_4:14">4:14</A>&nbsp;Raduime avena te marena mui tumendar ke san le slugi le Kristoske; ke O Swunto Duxo le luvudimasko ai le Devlesko pe tumende lo. </p> 
<p><A NAME="an_4:15">4:15</A>&nbsp;Chi iek anda tumende chi trobul te chinuil sar te mudardino, vai sar te chordino, vai sar te kerdino nasulimos, vai sar te amisailino kal kolavrenge dieli. </p> 
<p><A NAME="an_4:16">4:16</A>&nbsp;Numa te chinuila vari kon ke si ek shav Devlesko te na avel leske lazhav, numa mai bini te naisil le Devleske ke si ek shav Devleske. </p> 
<p><A NAME="an_4:17">4:17</A>&nbsp;E vriama avili kai e kris si te nachinail, ai o narodo le Devlesko avela dino pe kris mai anglal. Te avasa ame dine pe kris mai anglal, so avela kodolensa kai chi pachaiepe ande lashi viasta le Devleski? </p> 
<p><A NAME="an_4:18">4:18</A>&nbsp;Ai te si trutno le manushenge kai pachanpe ando Del te aven skepime, so avela andal manush le bi lashe ai le bezexale?</p> 
<p><A NAME="an_4:19">4:19</A>&nbsp;No kodola kai chinuin ande voia le Devleski trobul te zhan angle ai te keren o mishtimos ai te meken sa pengo traio andel vas le Devleske kai kerdia le, kai wo shoxar chi bustrel so shinadia.</p> 
<p><A NAME="an_5:1">5:1</A>&nbsp;Mangav te phenav kodolenge kai si mashkar tumende ai kai zhanen le Devles de dumult, ke i me sar lende, zhanav le Devles de dumult. Ai dikhlem o chino le Kristosko, ai vi me avava ando luvudimos kai si te avel. </p> 
<p><A NAME="an_5:2">5:2</A>&nbsp;Eta so mangav lendar; len sama sar le pastuxuria katar le bakriorha kai meklia tumenge O Del, len sama lendar tumare ilesa, sar O Del mangel, ai na bi ilesko. Keren tumari buchi, na te nirin love, numa ke mangen te keren buchi le Devleske. </p> 
<p><A NAME="an_5:3">5:3</A>&nbsp;Ai na roden te poronchin pe kodola kai sas tume dine te arakhen le, numa trobul te sikaven tume lenge o drom.  </p> 
<p><A NAME="an_5:4">5:4</A>&nbsp;Ai kana o gazda le pastuxonge avela, avela tumen dini e konona kai si luvudime kai shoxar chi xasarela pesko strefaimos.</p> 
<p><A NAME="an_5:5">5:5</A>&nbsp;Ai tume le mai terne, keren so mothon tumenge le mai phure. Ai akana phenav savorhenge te aven milosa te zhutin iek kavres, ke E Vorba le Devleski mothol, "Ke O Del chi zhutil le manushen kai si barimatange, numa zhutil kodolen kai nai barimatange." </p> 
<p><A NAME="an_5:6">5:6</A>&nbsp;No meken tume tele tela vas o baro le Devlesko, saxke te vazdel tume kana avela e vriama. </p> 
<p><A NAME="an_5:7">5:7</A>&nbsp;Anen sa leste sa tumare nekazuria, ke wo lel sama tumendar.</p> 
<p><A NAME="an_5:8">5:8</A>&nbsp;Ai arakhen tume, na meken tume te kovlion! Ke tumaro duzhmano, o beng, rodel sar iek liono kai si bokhalo te xal vari kas. </p> 
<p><A NAME="an_5:9">5:9</A>&nbsp;Inkeren zurales tumaro pachamos ai na len tume pala leste, ke zhanen ke tumare phral kai pachanpe ando Del ai kai si pe sa e lumia, vi won nakhen sa katar kadala chinuria.</p> 
<p><A NAME="an_5:10">5:10</A>&nbsp;Numa kana chinuisardiana xantsi, O Del kai si les sa o lashimos, ai kai akhardia tume ka pesko luvudimos kai shoxar chi getolpe le Kristosa, wo kerela anda tumende te aven vorta, ai dela tume zor ai putiera, ai kerela anda tumende manush kai nashtin te rimonpe. </p> 
<p><A NAME="an_5:11">5:11</A>&nbsp;Leste te avel e putiera ande swako vriama. Amen.</p> 
<p><A NAME="an_5:12">5:12</A>&nbsp;Me ramosardem tumenge kado skurto lil ai o Silvanus zhutisardia ma, ke me jinav les sar ek phral kai kerel vorta peski buchi. Me mangav te zhutiv tume ai te mothav tumenge ke san ando chacho lashimos le Devleske. Anda kodia trobul te inkeren les.</p> 
<p><A NAME="an_5:13">5:13</A>&nbsp;E khangeri kai si ande Babylon, ai kai sas alome katar O Del sar sanas tume, tradel tumenge but bax, zor ai sastimos, ai vi o Mark murho shav. </p> 
<p><A NAME="an_5:14">5:14</A>&nbsp;Kana dikhen iek kavres chumiden tume sar phral. E pacha te avel tumensa savorhensa kai dian tumaro traio le Kristoske.</p> 
<p><HR>
<CENTER>
<A HREF="pe2">Next: 2 Peter</A></CENTER>
</BODY>
</HTML>
