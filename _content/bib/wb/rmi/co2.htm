<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Romani Bible (NT), full text etext at Intangible Textual Heritage">
<TITLE>Romani Bible (NT): 2 Corinthians</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="co1.htm">Previous</A>&nbsp;
<A HREF="gal.htm">Next</A>&nbsp;
</CENTER>
<HR>
</p> <h3 align="center" align="center">Romani Bible: 2 Corinthians</h3> 
<p><A NAME="an_1:1">1:1</A>&nbsp;Katar o Pavlo, ek apostle le Jesus Kristoske katar e voia le Devleski, ai amaro phral o Timote kai khangeri le Devleski kai si ando Corinth, ai sa le shave le Devleske kai si ande sa e Gretsia.</p> 
<p><A NAME="an_1:2">1:2</A>&nbsp;O mishtimos ai e pacha katar O Del amaro Dat, ai katar le Devles O Jesus Kristo. </p> 
<p><A NAME="an_1:3">1:3</A>&nbsp;Raduime te avel O Del, O Dat amare Devlesko O Jesus Kristo, O Dat kai si pherdi mila, ai O Del kai pechil/zhutil ande soste godi. </p> 
<p><A NAME="an_1:4">1:4</A>&nbsp;Wo pechil ame ande sa amaro chinuria, saxke te sai ame pechisaras kodolen kai nakhen ande swako chinuria, ai te anas lenge o pechimos kai sas amen dino katar O Del. </p> 
<p><A NAME="an_1:5">1:5</A>&nbsp;Ke sar le chinuria kai sas le Kristos bution ande amende, sakadia amaro pechimos bariol le Kristosa. </p> 
<p><A NAME="an_1:6">1:6</A>&nbsp;Te chinuisaras, si te aven tume pechime, ai te aven skepime; te sam ame pechime si te aven tume pechime, kai kodo pechimos dela tume te sai ankeren rhavdasa sa kodola chinuria kai ame chinuisaras. </p> 
<p><A NAME="an_1:7">1:7</A>&nbsp;Ame pachas ai zhanas so avela tumensa, ke ame zhanas ke sar vi tume chinuin sar amende, vi tume sai aven pechime sar sam ame pechime.</p> 
<p><A NAME="an_1:8">1:8</A>&nbsp;Mangas amare phral te xhanen savestar chino dikhliam ande Asia. O chino kadia de baro sas amenge, ai nashti mai rhevdisarasas kai darasas ke si te meras. </p> 
<p><A NAME="an_1:9">1:9</A>&nbsp;Gindisardiam ke trobulas te meras ame, kodia kerdiliasas saxke te sichuas te na pachas ame ande amende, numa te pachas ame ferdi ando Del kai zhuvindil le mulen. </p> 
<p><A NAME="an_1:10">1:10</A>&nbsp;Wo si kai skepisardia ame anda kodia bari martia, ai wo kai mai skepila ame; e, si ame kodo pachamos ande leste ke mai skepila amen; </p> 
<p><A NAME="an_1:11">1:11</A>&nbsp;ke tume zhutin ame kana rhugin tume anda amende, kadia O Del ashunela le rhugimata butenge kai rhuginpe anda amende, O Del zhutila amen; ai but naisina leske pa amende.</p> 
<p><A NAME="an_1:12">1:12</A>&nbsp;Eta, ande soste sai luvudisavas, amaro ilo mothol amenge ke amaro traio ande kadia lumia, ai mai but mashkar tumende sas prosto ai chachimasa angla Del, ai ninkerdo katar o mishtimos le Devlesko ai na katar e goji le manusheske. </p> 
<p><A NAME="an_1:13">1:13</A>&nbsp;Ande amare lila chi ramosaras tumenge aver diela, de ferdi so si ramome ai so haliaren. </p> 
<p><A NAME="an_1:14">1:14</A>&nbsp;Ai pachav ma ke aresena te haliaren vorta so godi si ramome. Akana haliaren xantsi ferdi, numa kana avela O Jesus Kristo sai luvudin tume anda amende, sar ame avasa anda tumende.</p> 
<p><A NAME="an_1:15">1:15</A>&nbsp;Pachavas ma ande kodia kai mangavas mai anglal te zhav tumende, saxke te avel tumen dino o mishtimos duvar. </p> 
<p><A NAME="an_1:16">1:16</A>&nbsp;Mangavas te nakhav tumendar te zhav ande Macedonia, porme kana avilemas palpale pale avilemas tumende, ai porme zhutisardianas ma te zhav ande Judea. </p> 
<p><A NAME="an_1:17">1:17</A>&nbsp;Kana manglem te kerav kadia so gindin, ke pirasa kerdem? Vai so manglem te kerav si ferdi dieli mausheske saxke te mothav "E" vai "Nichi" andak data?</p> 
<p><A NAME="an_1:18">1:18</A>&nbsp;Numa O Del si chacho, so phendem tumenge nai "E" ai "Nichi". </p> 
<p><A NAME="an_1:19">1:19</A>&nbsp;Ke O Shav le Devlesko O Jesus Kristo sas phendo mashkar tumende katar o Silvanus, ai o Timote, ai vi me, chi aviliam te mothas "E" vai "Nichi", numa ferdi "E" kai si katar O Del. </p> 
<p><A NAME="an_1:20">1:20</A>&nbsp;Wo si O Del kai si "E" ka sa le dieli kai shinadia. Katar O Jesus Kristo sai mothas "Amen" te bariaras le Devlesko anav. </p> 
<p><A NAME="an_1:21">1:21</A>&nbsp;Ai wo si O Del kai del ame zor tumensa andak than ando traio le Kristosko. O Del si kai thodia ame rigate. </p> 
<p><A NAME="an_1:22">1:22</A>&nbsp;Kai thodia lesko semno pe amende, ai dia ande amare ile O Swunto Duxo, sar te ashel lasho andal dieli kai shinadia amenge.</p> 
<p><A NAME="an_1:23">1:23</A>&nbsp;Me akharav O Del sar murho marturo, wo zhanel murho ilo! Te na avela vari so pe tumende si kai manglem te na zhav inker ande Corinth. </p> 
<p><A NAME="an_1:24">1:24</A>&nbsp;Ame chi rodas te sicharas tume so te pachan, ke tume ankeren tumaro pachamos. Numa, ame mangas te keras buchi tumensa pe tumaro raduimos.</p> 
<p><A NAME="an_2:1">2:1</A>&nbsp;Manglem te na zhav tumende, saxke te na nekezhiv tume pale. </p> 
<p><A NAME="an_2:2">2:2</A>&nbsp;Ke te nekezhiva tumen, kon sai del man o raduimos? De ferdi kodola kai nekezhisardem le. </p> 
<p><A NAME="an_2:3">2:3</A>&nbsp;Eta, Sostar ramosardem tumenge kadia, chi mangavas te avav tumende ai te avav nekezhime katar le manush kai trobunas te den ma raduimos, zhanav ke kana sim raduime, vi tume san raduime. </p> 
<p><A NAME="an_2:4">2:4</A>&nbsp;E ramov tumenge ieke ilesa kai si chinuime ai dukhado, ai bute asuensa, te na nekezhiv tume, numa te zhanen sode de san mange drago.</p> 
<p><A NAME="an_2:5">2:5</A>&nbsp;Te si vari kon mashkar tumende kai nekezhisailo, chi nekezhisardia ma, numa savorhe tume; vai amborim na savorhe, numa xantsi anda tumende. </p> 
<p><A NAME="an_2:6">2:6</A>&nbsp;Dosta sas kodole manusheske kai sas doshardo katar o mai but anda tumende. </p> 
<p><A NAME="an_2:7">2:7</A>&nbsp;Anda kodia akana trobul mai bini te iertin leske ai te zhutin les, saxke te na perel ande mai baro nekazo ai te rimolpe. </p> 
<p><A NAME="an_2:8">2:8</A>&nbsp;Akana mangav tumendar, keren lesa vorta te sikaven leske ke tume drago leske. </p> 
<p><A NAME="an_2:9">2:9</A>&nbsp;Eta, vi sostar ramosardem tumenge, manglemas te zumavav tume ai te dikhav, keren inker so mothav tumenge. </p> 
<p><A NAME="an_2:10">2:10</A>&nbsp;Kana iertin vari kaske vari so kai shubisailo, i me iertiv leske. Ke kana iertiva te trobul te iertiv vari so, kerav kodia pala tumende angla Kristo, </p> 
<p><A NAME="an_2:11">2:11</A>&nbsp;saxke te na mekav le benges te niril pe amende; ke ame zhanas so mangel te kerel.</p> 
<p><A NAME="an_2:12">2:12</A>&nbsp;Kana areslem ando Troas te mothav pai lashi viasta le Kristoski, arakhalem ke O Del phuterdia o drom te dav duma pa leste kotse. </p> 
<p><A NAME="an_2:13">2:13</A>&nbsp;Numa nas mange mishto ke chi arakhlem amare phrales o Titus. Anda kodia phendem le narodoske kai sas ando Troas te ashen Devlesa, ai gelemtar ande Maacedonia.</p> 
<p><A NAME="an_2:14">2:14</A>&nbsp;Ame naisisarasle Devles! Kai del ame te nirisaras sagda le Kristosa ande soste godi. O Del kerel amensa buchi te das duma pa Kristo kai godi zhas sar iek duxi, kai laki sung xhal katar godi. </p> 
<p><A NAME="an_2:15">2:15</A>&nbsp;Ame sam le Devleske e duxi le Kristoski, mashkar kodola kai si skepime, ai mashkar kodola kai xasavon. </p> 
<p><A NAME="an_2:16">2:16</A>&nbsp;Kodolenge kai xasavon, si iek sung martiaki kai mudarel; ai kodolenge kai si skepime, si iek sung traioski kai del o traio. Ai kon sai kerel kasavatar diela? </p> 
<p><A NAME="an_2:17">2:17</A>&nbsp;Chi sam sar but aver, kai chinen ai bichinen E Vorba le Devleski; numa ke O Del tradia ame, das duma chachimasa angla leste, sar le slugi le Kristoske.</p> 
<p><A NAME="an_3:1">3:1</A>&nbsp;So znachil kado divano? Ke pale ame nachinaisavas te luvudisavas? Vai trobulsardino ame, sar uni, te sikavas tumenge lila so te keren, vai ame te mangas tumendar lela? </p> 
<p><A NAME="an_3:2">3:2</A>&nbsp;Tuma san amaro lil kai si ramome ande amaro ilo, kai sa e lumia sai zhanel ai diinel. </p> 
<p><A NAME="an_3:3">3:3</A>&nbsp;Te iazno si ke tume san iek lil ramome katar O Kristo ai tradino amendar. Kodo lil nai ramome chernilasa, numa le Duxosa le Devlesko o zhuvindo. Nai ramome pel skafidia baxrenge, numa ande ile le manushenge.</p> 
<p><A NAME="an_3:4">3:4</A>&nbsp;Ame sai mothas chachimasa kadia diela, ke pala amaro pachamos kai si ame ando Del katar O Kristo. </p> 
<p><A NAME="an_3:5">3:5</A>&nbsp;Ame nashtisaras te mothas ke sai keras kasaviatar buchi anda amende, numa so keras katar O Del avel.</p> 
<p><A NAME="an_3:6">3:6</A>&nbsp;Ke wo dia ame te avas slugi kadale nevia viastako; nai iek zakono kai si ramome, numa katar O Swunto Duxo: o zakono o ramome mudarel, numa O Swunto Duxo del o traio.</p> 
<p><A NAME="an_3:7">3:7</A>&nbsp;O zakono sas ramome, vorba pe vorbate pel skafidia le baxrenge ai andai martia, ai o barimos le Devlesko strefial, antunchi o mui le Mosesosko strefialas kadia de zurales kai le Zhiduvuria nashtinas te dikhen pe leste, marka ke kodo strefaimos sas te zhaltar. </p> 
<p><A NAME="an_3:8">3:8</A>&nbsp;Sode de baro trobul te avel o luvudimos la buchako kai kerel O Swunto Duxo! </p> 
<p><A NAME="an_3:9">3:9</A>&nbsp;E buchi kai doshardia le manushen sas luvudime, sode mai but luvudime e buchi kai si te kerel andel manush vorta angla Del! </p> 
<p><A NAME="an_3:10">3:10</A>&nbsp;Sai vi mothas, ke o luvudimos kai strefial mai anglal, nai kanchi angla luvudimos kai si akana, kai si but mai baro. </p> 
<p><A NAME="an_3:11">3:11</A>&nbsp;So sas kai ankerdia xantsi vriama sas luvudime, sode mai but luvudime so si kai shoxar chi getolpe!</p> 
<p><A NAME="an_3:12">3:12</A>&nbsp;Te si ame kodo pachamos, sai das duma bi darako. </p> 
<p><A NAME="an_3:13">3:13</A>&nbsp;Ame chi sam sar o Moses, kai vusharavelas pesko mui seliasa, saxke te na dikhen le Zhiduvuria e vediara kai nakhelas sigo. </p> 
<p><A NAME="an_3:14">3:14</A>&nbsp;Numa lenge goji nashti ma haliarel, ai zhi adies lenge goji vusharadila sa kodola seliasa kana jinen o zakono le Mosesosko. Kodia selia zhaltar ferdi kana o manush si astardo le Kristosa. </p> 
<p><A NAME="an_3:15">3:15</A>&nbsp;Inker adies, swako data kai jinen o zakono le Mosesosko, e selia vusharavel lenge goji. </p> 
<p><A NAME="an_3:16">3:16</A>&nbsp;Numa sar mothol E Vorba le Devleski, kana boldelpe iek manush karing O Del, e selia zhaltar. </p> 
<p><A NAME="an_3:17">3:17</A>&nbsp;O Del si O Swunto Duxo, ai kotse kai si O Swunto Duxo le Devlesko, kotse si liberte. </p> 
<p><A NAME="an_3:18">3:18</A>&nbsp;Ame savorhe, bi la seliako pe amaro mui strefialas o barimos le Devlesko, ai sam parhude te avas sar O Del, ai nakhas andak barimos ande iek mai baro barimos. Kadia si e buchi kai kerel O Swunto Duxo le Devlesko.</p> 
<p><A NAME="an_4:1">4:1</A>&nbsp;O Del ande pesko lashimos, dia ame kadia buchi, ai anda kodia chi xasaras zor.</p> 
<p><A NAME="an_4:2">4:2</A>&nbsp;Shudiam le dieli le chorhe kai kerdionas chordanes, ai chi keras buchi bi malades, ai chi parhuvas E Vorba le Devleski. Numa phenas o chachimos, ai ame tasame angla sako manush te dikhen amaro traio kai thodiam angla Del.</p> 
<p><A NAME="an_4:3">4:3</A>&nbsp;Numa te si e lashi viasta kai phenas garadi, garadi la ferdi kodolenge kai xzasavon. </p> 
<p><A NAME="an_4:4">4:4</A>&nbsp;Chi pachanpe ke O Del o nasul kadala lumiako korhardia lenge goji, kodo del (o beng) chi mekel le te dikhen e vediara kai si andini katar e lashi viasta le Kristosko kai phenel pa lesko barimos, wo si o patreto le Devlesko. </p> 
<p><A NAME="an_4:5">4:5</A>&nbsp;Ke chi das duma pa amende; numa das duma pa Jesus Kristo le Devles; ai ame jinas ame sar tumare slugi pala Kristo. </p> 
<p><A NAME="an_4:6">4:6</A>&nbsp;O Del kai phendia, "Te strefial e vediara mashkar o tuniariko," ai vi kado si, kai kerdia te strefial peski vediara ande amare ile, te zhanas e vediara kai si o barimos le Devlesko, kai strefial po mui le Jesus Kristosko.</p> 
<p><A NAME="an_4:7">4:7</A>&nbsp;Numa ame kai ingeras kodo barvalimos le Devlesko, sam sar kanta chikaki, te sai dichol mishto ke kodia putiera e bari si le Devleski, ai na amari.</p> 
<p><A NAME="an_4:8">4:8</A>&nbsp;But chinuimata si pe amende, numa chi sam licharde; nekezhisaras, numa chi rimovsavas; </p> 
<p><A NAME="an_4:9">4:9</A>&nbsp;Chinuin ame, numa O Del chi mekel ame, shudiam tele, numa na xasarde. </p> 
<p><A NAME="an_4:10">4:10</A>&nbsp;Si ame sagda ande amaro stato e martia le Jesus Kristoski, saxke te sikadiol lesko traio ande amaro stato. </p> 
<p><A NAME="an_4:11">4:11</A>&nbsp;Ande amaro traio sagda sam angla e martia pala Kristo, saxke lesko traio te sikadiol ande amaro stato kai merel. </p> 
<p><A NAME="an_4:12">4:12</A>&nbsp;E martia kerel buchi ande amende; numa o traio kerel buchi ande tumende.</p> 
<p><A NAME="an_4:13">4:13</A>&nbsp;E Vorba le Devleski mothol, "Pachaie ma, anda kodia dem duma." Vi ame ande sa kodo duxo pachamasko pachas ame, ai anda kodo das duma. </p> 
<p><A NAME="an_4:14">4:14</A>&nbsp;Zhanas ke O Del, kai andia le Devles O Jesus katar e martia ka traio, anela iamen ka traio le Kristosa, ai kerela ame te sikadiuas tumensa angla leste. </p> 
<p><A NAME="an_4:15">4:15</A>&nbsp;Sa kadia tumenge; saxke o lashimos le Devlesko aresel te skepil mai bute manushen, saxke mai but rhugimata naisimaske te aven angla barimos le Devlesko.</p> 
<p><A NAME="an_4:16">4:16</A>&nbsp;Anda kodia shoxar chi xasaras zor. Marka ke rimolape amaro stato xantsi po xantsi, amaro traio kai dia ame O Del neviol swako dies. </p> 
<p><A NAME="an_4:17">4:17</A>&nbsp;Ke amaro chinuria le tsinorhe, kai si ame akana, lasharen amenge iek mai baro lashimos kai chi mai getolpe, but mai but ke so chinuisaras. </p> 
<p><A NAME="an_4:18">4:18</A>&nbsp;Ke chi las sama pel dieli kai dichon, numa pel dieli kai chi dichon: so dichol ferdi xantsi vriama inkerel, numa so chi dichol inkerel sagda.</p> 
<p><A NAME="an_5:1">5:1</A>&nbsp;Zhanas ke ande tsera kai traiisaras, kodia si amaro stato la phuviako, merel. O Del garavel amenge iek kher ando cheri, iek kher kai kerdia les wo, ai kai beshela sagda. </p> 
<p><A NAME="an_5:2">5:2</A>&nbsp;Ai ame rovas ande amende ke zurales mangas te avel ame amaro nevo stato kai avela ame ando rhaio. </p> 
<p><A NAME="an_5:3">5:3</A>&nbsp;Chi avasa arakhliam bi o stato, traiisarasa ando nevo stato. </p> 
<p><A NAME="an_5:4">5:4</A>&nbsp;Ke ame kai sam ande kado stato vachisaras ai nekezhime; na ke mangas te shudas amaro stato, numa mangas te las pe amende o stato o zhuvindo kai chi mai merel. </p> 
<p><A NAME="an_5:5">5:5</A>&nbsp;Saxke so merel te avel tasado ando traio. O Del si kai dia ame te zhanas kasavestar parhuimos, ai dia ame pesko Swunto Duxo sar marturo pel dieli kai garavel amenge.</p> 
<p><A NAME="an_5:6">5:6</A>&nbsp;Ame sam sagda zurale. Zhanas ke zhi kai godi avasa ande kado stato, dur sam katar o kher le Devlesko. </p> 
<p><A NAME="an_5:7">5:7</A>&nbsp;Anda pachamos phiras, ai na ande so dikhas. </p> 
<p><A NAME="an_5:8">5:8</A>&nbsp;Si ame pachamos, ai mangliamas mai mishto te zhastar anda kado stato, ai te zhas te beshas le Devlesa. </p> 
<p><A NAME="an_5:9">5:9</A>&nbsp;Numa mangas mai anglal sar sa te avas leske drago, te beshasa ande kado stato vai mekasa les. </p> 
<p><A NAME="an_5:10">5:10</A>&nbsp;Ke trobul savorhe te nakhas angla Del te avas dine pe kris lestar. Saxke swako te lel so avel leske, ai pala so kerdia, mishtimos vai nasulimos, kana sas ande pesko stato.</p> 
<p><A NAME="an_5:11">5:11</A>&nbsp;Zhanas so si te daras katar O Del, ai rodas te parhavas le manushen; O Del zhanel ame mishto, ai gindiv ke ande tumaro gindo zhanen ma vi tume. </p> 
<p><A NAME="an_5:12">5:12</A>&nbsp;Ame chi mai pale mangas te mothas pa amende so kerdiam tumenge, numa das tume te sai luvudin tume pala amende, ai kadia sai den atweto kodolen kai keren barimata andal dieli kai si avrial, ai na so si ando ilo. </p> 
<p><A NAME="an_5:13">5:13</A>&nbsp;Te si chaches ke dzilo sim? Le Devleske sim, vai te sim gojaver? </p> 
<p><A NAME="an_5:14">5:14</A>&nbsp;Tumenge sim. Ke e dragostia le Kristoski poronchil pe amende, ame kai pachas ame, ke iek mulo savorhenge, ai kodia znachil ke savorhe mule lesa. </p> 
<p><A NAME="an_5:15">5:15</A>&nbsp;Wo mulo savorhenge, saxke kodola kai traiin te na mai traiin penge, numa kodoleske kai mulo ai zhuvindisailo lenge.</p> 
<p><A NAME="an_5:16">5:16</A>&nbsp;No akana, chi mai zhanas kanikas ando stato. Ai te zhangliam le Kristos ando stato mai anglal, numa akana chi mai zhanas les sakadia. </p> 
<p><A NAME="an_5:17">5:17</A>&nbsp;Te astardilo vari kon le Kristosa, wo si iek nevo manush; le dieli le phurane nakhle, ai akana swako diela kerdili nevi. </p> 
<p><A NAME="an_5:18">5:18</A>&nbsp;Ai sa kodia avel katar O Del, kai chidia ame pale pesa katar O Kristo, ai kai dia ame e buchi, saxke te mothas le kolavrenge te chidenpe pasha Del. </p> 
<p><A NAME="an_5:19">5:19</A>&nbsp;Ke O Del sas ando Kristo, ai lesa kerdia O Del te chidel sa le manushen peste, bi te lel sama lenge dosha, ai O Del dia amen te mothas kodia buchi kai chidel le manushen pasha Del. </p> 
<p><A NAME="an_5:20">5:20</A>&nbsp;Ame keras buchi le Kristoski, O Del del duma tumensa pala amenge, ame mangas tumendar ando anav le Kristosko te premon le Devles. </p> 
<p><A NAME="an_5:21">5:21</A>&nbsp;O Kristo nas chi iek bezex pe leste, numa O Del kerdia te perel amaro bezex pe leste, saxke ame te avas vorta angla Del katar o Kristo.</p> 
<p><A NAME="an_6:1">6:1</A>&nbsp;Ame kai keras buchi andek than le Devleske, ame mangas tumendar te na meken te xasavol o mishtimos kai sas tume dino lestar. </p> 
<p><A NAME="an_6:2">6:2</A>&nbsp;O Del mothol, "Ashundem tute kana avili e vriama, o dies le skepimasko zhutisardem tu." Eta, akana e vriama e lashi, adies o dies le skepimasko!</p> 
<p><A NAME="an_6:3">6:3</A>&nbsp;Ame mangas te na mothon ke amari buchi nai chachi, anda kodia ame rodas te na rimosaras kanikaske ande kancheste. </p> 
<p><A NAME="an_6:4">6:4</A>&nbsp;Numa sikavas ande soste godi ke sam slugi le Devleske, ande rhavda, ande chinuria, ande so trobulsardiam ame, ai ande nekazuria. </p> 
<p><A NAME="an_6:5">6:5</A>&nbsp;Samas marde, ai thode amen ande temnitsa, ai buntuisarde le narodos pe amende, kerdiam buchi kai sas defial phare, chi sovasas, ai chi xasas. </p> 
<p><A NAME="an_6:6">6:6</A>&nbsp;Ame sikavas ke sam slugi le Devleske katar amaro vuzhimos angla Del, ai kai zhanas E Vorba le Devleski, katar amari rhavda, ai amaro lashimos kai si ame katar o Swunto Duxo, ai katar amari dragostia e chachi. </p> 
<p><A NAME="an_6:7">6:7</A>&nbsp;Ai kai das duma pa chachimos, ai katar e putiera le Devleski, amari armia si o chachimos kai si ando chacho vas te arakhas ame ai si ando stingo vas te maras ame. </p> 
<p><A NAME="an_6:8">6:8</A>&nbsp;Uni manush luvudin ame, ai uni manush keren lazhav anda amende; uni manush mothon nasulimos pa amende, ai uni manush phenen mishtimos pa amende; uni manush dikhen pe amende sar te aviliamas xoxamle, ai ame o chachimos phenas; </p> 
<p><A NAME="an_6:9">6:9</A>&nbsp;uni manush dikhen pe amende sar te na zhanglino amen, numa savorhe zhanen ame; won keren sar muliam, numa ame zhuvinde sam tume dikhen; maren ame, numa chi mudaren ame; </p> 
<p><A NAME="an_6:10">6:10</A>&nbsp;Pherdo nekezhime sam, numa sa ame raduime sam; sam chorhe, numa ame barvalas bute narodos; nai ame kanchi, numa chaches amen si ame swako fialo.</p> 
<p><A NAME="an_6:11">6:11</A>&nbsp;Chachimasa diam tumensa duma, murhe vortacha ande Corinth! Ame phuterdiam tumenge sa amaro ilo. </p> 
<p><A NAME="an_6:12">6:12</A>&nbsp;Chi phandadiam tumenge amaro ilo; numa tume phandadian tumaro ilo amenge. </p> 
<p><A NAME="an_6:13">6:13</A>&nbsp;Dav tumensa duma sar te avilianas murhe shave. Keren amensa sar ame keras tumensa, phutren amenge zurales tumaro ilo.</p> 
<p><A NAME="an_6:14">6:14</A>&nbsp;Na thon tume kodolensa kai chi pachanpe ando Del, ke won chi malaven pala tumende. Sar sai so si vorta malavel pala nasulimos? Sar sai e vediara tholpe le tuniarikosa andek than? </p> 
<p><A NAME="an_6:15">6:15</A>&nbsp;Sar sai O Kristo malavel pala beng? Ai so lel o manush kai pachalpe ando Del katar kado kai chi pachalpe? </p> 
<p><A NAME="an_6:16">6:16</A>&nbsp;Sar sai e khangeri le Devleski ai le ikoni le manushenge kai chi pachan pe ando Del aven andek than? Ke ame sam e khangeri le Devleski, O Del o zhuvindo, ke O Del phendia, "Beshava ande lende, ai traiiva ande lende, me avava lengo Del, ai won avena murho narodo." </p> 
<p><A NAME="an_6:17">6:17</A>&nbsp;Anda kodia O Del mothol, "Trobul te meken le, ai te vuladion katar kodala manush kai chi pachanpe ando Del, ai nazban kanchi kai si bi vuxho, ai me lava tume mande. </p> 
<p><A NAME="an_6:18">6:18</A>&nbsp;Me avava tumaro Dat, ai tume aven murhe shave ai murhe sheia, mothol O Del o Baro."</p> 
<p><A NAME="an_7:1">7:1</A>&nbsp;Sa kadala dieli sas shinade amende, murhe kuchi vortacha. Vuzhuvas anda so godi maril o stato ai o duxo, ai luvudis O Del la dragostiasa, ai das amaro traio ka Del ande swako fialo ande dar le Devleske.</p> 
<p><A NAME="an_7:2">7:2</A>&nbsp;Den ame iek than ande tumaro ilo. Chi shubisailiam angla kanikaste, chi kerdiam te shubilpe khonik, chi dziliardiam kanikas te las so si lesko. </p> 
<p><A NAME="an_7:3">7:3</A>&nbsp;Nai te dosharav tume kai dav duma kadia, ke mai phendem, ke tume san ande amare ile vi ando traio ai vi kai martia. </p> 
<p><A NAME="an_7:4">7:4</A>&nbsp;Si ma iek baro pachamos ande tumende, ai sai luvudiv tume! Pechime sim ai defial raduime andel nekazuira kai sam.</p> 
<p><A NAME="an_7:5">7:5</A>&nbsp;Ke de sar aresliam ande Macedonia, amaro stato chi pashlilo vov si, numa sas ame baiuria pa swako rik; ai xasas ame uni manushensa, ai dar sas ame ande amare ile. </p> 
<p><A NAME="an_7:6">7:6</A>&nbsp;Numa O Del kai pechil kodolen kai si nekezhime, pechisardia ame kana tradia amenge o Titus. </p> 
<p><A NAME="an_7:7">7:7</A>&nbsp;Ai samas pechime, na ferdi ke avilo, numa ke phendia amenge sar tume pechisardian les. Ai phendia amenge sode mangen te dikhen ma, ai sode nekezhime san, ai sode gata san te thon mange partia; anda kodia akana sim mai raduime.</p> 
<p><A NAME="an_7:8">7:8</A>&nbsp;Amborim kado lil kai tradem nekezhisardia tumen, numa nai baio akana. Numa baio sas kana dikhlem ke kodo lil nekezhisardia tume pe xantsi vriama. </p> 
<p><A NAME="an_7:9">7:9</A>&nbsp;Numa raduiv ma akana, na ke nekezhisailianas pala murho lil, numa ke tumaro nekazo kerdia tume te kein tume anda so kerenas ka Del, kodole nekazosa kai sas tume kerdia tume te kein, ai ame chi kerdiam tumenge chi iek baio. </p> 
<p><A NAME="an_7:10">7:10</A>&nbsp;Ke o nekazo kai kerel O Del lesa buchi parhuvel o traio ai ingerel ka skepimos - ai chi mothas ke nas mishto! Numa o nekazo la lumiako angerel ka martia. </p> 
<p><A NAME="an_7:11">7:11</A>&nbsp;O Del kerdia buchi le nekazosa kai avilo pe tumende: ai dikhen akana so kerdilia ande tumende, ai dikhen kodo nekazo kerdia te avel tumenge e buchi le Devleske po ilo, ai kerdia te aven tumare ilesa te roden te thon tumenge partia! Che xoli, che dar, che dragostia ando ilo te dikhen ma, ai le ilesa, ai sigo te dosharen le nasulimos! </p> 
<p><A NAME="an_7:12">7:12</A>&nbsp;No te ramov tumenge, nai pala kodo kai kerdia o nasulimos, vai kodoleske kai kerdia, numa ramosardem tumenge te dikhen mishto angla Del sode sam tumenge drago. </p> 
<p><A NAME="an_7:13">7:13</A>&nbsp;Pala kodia liam zor. Chi liam ferdi zor, numa amaro raduimos mai baro sas, kana dikhliam sode o Titus raduime sas, kana tume savorhe pechisardian les. </p> 
<p><A NAME="an_7:14">7:14</A>&nbsp;Ai te luvudisardem tume xantsi angla leste, nas mange lazhav tumendar. Numa sar phendiam sagda tumenge o chachimos. Vi o luvudimos kai kerdem angla Titus chachimos si. </p> 
<p><A NAME="an_7:15">7:15</A>&nbsp;Ai kadia leski dragostia karing tumende mai bari la, kana delpe goji sar savorhe mangenas te pachan o mui, ai sar premisardian les darasa ai izdraimasa. </p> 
<p><A NAME="an_7:16">7:16</A>&nbsp;Defial raduime sim ke zhanav ke sai jinav pe tumende ande soste godi.</p> 
<p><A NAME="an_8:1">8:1</A>&nbsp;Keras tume te zhanen murhe phral, o lashimos le Devlesko kai kerdilo andel khangeria kai si ande Macedonia.</p> 
<p><A NAME="an_8:2">8:2</A>&nbsp;Le shave le Devleske sas zurales zumade le chinosa kai sas le; numa lengo raduimos kadia de baro sas kai denas so godi dashtinas, marka ke chorhe sas. </p> 
<p><A NAME="an_8:3">8:3</A>&nbsp;Phenav tumenge, won dine so dashtinas ai inker mai but de sode dashtinas pendar. </p> 
<p><A NAME="an_8:4">8:4</A>&nbsp;Mangle amendar ai butivar sa penge ilesa te sai zhutin ai te traden vari so le Devleske shavenge kai si ande Judea. </p> 
<p><A NAME="an_8:5">8:5</A>&nbsp;Ai chi ferdi zhutisarde ando tovaro sar ame azhukerasas, numa dine pe won mai anglal ka Del, porme dinepe amenge ande voia le Devleski. </p> 
<p><A NAME="an_8:6">8:6</A>&nbsp;Anda kodia mangliam ame katar o Titus te zhal tumende, ai te kerel e buchi kai nachinaisardiasas te kerel te zhutil tume te geton kodia lashi buchi. </p> 
<p><A NAME="an_8:7">8:7</A>&nbsp;Barvale san ande soste godi, ando pachamos, ando divano, ande goji, ai ando zhutimos, ande soste godi, ai tumari dragostia kai si tume amenge, ai ame mangas te aven barvale ande kadia buchi la dragostiaki.</p> 
<p><A NAME="an_8:8">8:8</A>&nbsp;Chi dav tume iek ordina. Numa phenav tumenge sode mangen te zhutin le kolaver, ai te lav sama o chachimos tumare dragostiako. </p> 
<p><A NAME="an_8:9">8:9</A>&nbsp;Ke zhanen o mishtimos amare Devlesko O Jesus Kristo; kai wo kai sas barvalo, kerdilo chorho tumenge, ai te barvalon tume katar pesko chorhimos.</p> 
<p><A NAME="an_8:10">8:10</A>&nbsp;Phenav tumenge so me gindiv pa kadia diela; mishto avelas tumenge te geton so nachinaisardian o bersh kai nakhlo. </p> 
<p><A NAME="an_8:11">8:11</A>&nbsp;Ke tume sanas le perve, na ferdi te keren, numa kai mangenas te keren. Zhan angle akana, ai geton kodia buchi! Ai thon sa tumaro ilo te geton ke sar thodianas tumaro ilo te keren, so sa sas tumen. </p> 
<p><A NAME="an_8:12">8:12</A>&nbsp;Ke kana des sa che ilesa, O Del premol so dian ai dikhel pe so si amen, ai na so nai amen!</p> 
<p><A NAME="an_8:13">8:13</A>&nbsp;Ke chi mothav tumenge te chorhavon tume ai te den le kolavren, numa trobul te avel tume saikfielo, akana si tume but ai sai zhutin kodolen kai nai le. </p> 
<p><A NAME="an_8:14">8:14</A>&nbsp;Ai porme te na avela tumen andek dies ai len te avela, won sai dena tumen, ai kadia si kai avela saikfielo. </p> 
<p><A NAME="an_8:15">8:15</A>&nbsp;Ke E Vorba le Devleski mothol, "Kodo kai chidia but nas les kanchi mai but, ai kodo kai chidia xantsi nas les mai xantsi."</p> 
<p><A NAME="an_8:16">8:16</A>&nbsp;Luvudime te avel O Del kai thodia ando ilo le Titosko sa kodo dragostia tumenge. </p> 
<p><A NAME="an_8:17">8:17</A>&nbsp;Ke premosardia so manglian lestar; ai neve ilesa mangelas te zhutil, ai ande peste manglia te zhal tumende. </p> 
<p><A NAME="an_8:18">8:18</A>&nbsp;Ai lesa tradas ieke phrales kai sa le khangeria luvudin les ande peski buchi kai anel e lashi viasta le Devleski. </p> 
<p><A NAME="an_8:19">8:19</A>&nbsp;Inker le khangeria alosarde les te zhal amensa pe kado drom kai ame kerasa kadia lashi buchi ando anav le Devlesko, ai te sikavas sode mangas te zhutisaras le kolavren. </p> 
<p><A NAME="an_8:20">8:20</A>&nbsp;Ame arakhas ame saxke khonik te na xoliavol pe amende kai si ame kadala but love kai chidiam ai kai thode ame te arakhas le. </p> 
<p><A NAME="an_8:21">8:21</A>&nbsp;Ke ame rodas o mishtimos, na ferdi angla Del, numa vi anglal manush.</p> 
<p><A NAME="an_8:22">8:22</A>&nbsp;Tradas lensa amare phrales, kai butivar zumadiam les, ai wo sagda sa peske ilesa mangelas te kerel buchi. Numa akana mai but mangel te kerel buchi, ke pala baro pachamos kai si les ande tumende. </p> 
<p><A NAME="an_8:23">8:23</A>&nbsp;O Titus, si murho zhutitori ai kerel buchi mansa tumenge; ai le kolaver phral kai si lesa, tradine le katar le khangeria ai keren buchi ando anav le Kristosko. </p> 
<p><A NAME="an_8:24">8:24</A>&nbsp;Sikaven lenge ke mangen le chaches, saxke le khangeria te zhanen mishto ai te zhanen ke ame zhanas sostar luvudis tume.</p> 
<p><A NAME="an_9:1">9:1</A>&nbsp;Chi mai trobul te tradav tumenge lil ai te mothav tumenge pa zhutimos kai si tradino ka narodo le Devlesko kai si ande Judea. </p> 
<p><A NAME="an_9:2">9:2</A>&nbsp;Zhanav ke tume drago tumenge te zhutin, ai luvudisardem tume angla narodo kai si ande Macedonia. Ai phendem lenge, "Le phral kai si ande Gretsia, gatale te zhutin de katar o bersh kai nakhlo." Tume kai drago tumenge te zhutin dia zor ka but anda lende. </p> 
<p><A NAME="an_9:3">9:3</A>&nbsp;Tradav tumenge kadala phralen, saxke o luvudimos kai kerdiam pa tumende ande kadia diela te na rimolpe, mangav te aven chaches gata sar phendem. </p> 
<p><A NAME="an_9:4">9:4</A>&nbsp;Te na nichi, o narodo kai si ande Macedonia te avena mansa ai te na arakhena tumen gata, lazhav avela amenge, ke ame kai jinasas pe tumende te aven gata, ai savestar lazhav avela tumenge. </p> 
<p><A NAME="an_9:5">9:5</A>&nbsp;No haliardem te mangav kadale phralen te zhan tumende mai anglal mandar te lasharen e podarka kai shinadian vunzhe, ai kadia avela gata kana avava, ai kodia sikavela ke tume den tumare ilesa, ai na bi lesko.</p> 
<p><A NAME="an_9:6">9:6</A>&nbsp;Den tume goji, kodo kai bariarel xantsi chidela xantsi, ai kodo kai bariarel but chidela but. </p> 
<p><A NAME="an_9:7">9:7</A>&nbsp;Trobul swako manush te del, sar haliarel ande pesko ilo, ai na te mothol sostar dem, vai musai sas leske te del; ke O Del drago leske kodo kai del raduimasa. </p> 
<p><A NAME="an_9:8">9:8</A>&nbsp;Ai O Del si les e putiera te del tume but lashimata, saxke te avel tume sagda so trobul tume, ai mai but opral pala mishtimos kai keren. </p> 
<p><A NAME="an_9:9">9:9</A>&nbsp;Ke E Vorba le Devleski mothol, "O Del del but kal chorhe; lesko lashimos shoxar chi getolpe." </p> 
<p><A NAME="an_9:10">9:10</A>&nbsp;O Del, kai del sumuntsa kodoles kai shudel e sumuntsa ai manrho te pravardiol, dela tume sa e sumuntsa kai trobul tumen ai kerela te butiarela, ai butiol e fruta tumare chachimaski. </p> 
<p><A NAME="an_9:11">9:11</A>&nbsp;Kerela tumen te aven barvale ande swako vriama, saxke sagda te zhutin, ai kadia but naisina le Devles anda tumare podarki kai das le ame.</p> 
<p><A NAME="an_9:12">9:12</A>&nbsp;Ke kado zhutimos kai keren chi ferdi zhutil le Devleske narodos, numa kerela but rhugimata ai naisimata le Devleske. </p> 
<p><A NAME="an_9:13">9:13</A>&nbsp;Kodo zhutimos sikavela so san, ai kadia but luvudina le Devles ke dikhena sar sikaven tumaro pachamos ande lashi viasta le Kristoski, ai luvudina les, vi sar hulaven dragosa tumaro mishtimos lensa, ai vi le kolavrensa. </p> 
<p><A NAME="an_9:14">9:14</A>&nbsp;Ai rhugin tumenge, ai avena lenge drago katar o lashimos o baro kai O Del shordia pe tumende. </p> 
<p><A NAME="an_9:15">9:15</A>&nbsp;Luvudime te avel O Del anda peski bari podarka!</p> 
<p><A NAME="an_10:1">10:1</A>&nbsp;Me o Pavlo, phenav tumenge, me kai sim sar mothon lazhano kana sim tumensa, numa kana chi mai sim tumensa, chi mai sim lazhano. Mangav ma tumendar katar o kovlimos ai o lashimos le Kristosko. </p> 
<p><A NAME="an_10:2">10:2</A>&nbsp;Na keren te na mai lazhav tumendar kana avava tumen; ke zhanav ke sai sikavav ke chi lazhav mashkar kodola kai gindin ke keras le dieli le statoske. </p> 
<p><A NAME="an_10:3">10:3</A>&nbsp;Chaches traiisaras andek stato manushesko, numa chi maras ame sar le manush. </p> 
<p><A NAME="an_10:4">10:4</A>&nbsp;Numa e armia kai si ame te maras ame, nai armia le manushengi kai si pe kadia phuv, numa e armia e zurali le Devleski kai sai peravel le dieli le bengeske. </p> 
<p><A NAME="an_10:5">10:5</A>&nbsp;Ame peravas le dieli kai nai chache angla Del; Ame peravas so godi vazden andel barimata karing e goji le Devleski; ai ame astaras so godi gindo te pachal o mui le Kristosko. </p> 
<p><A NAME="an_10:6">10:6</A>&nbsp;Ai gata sam te dosharas so godi chi pachal o mui le Krstosko, kana tume pachana vorta o mui le Kristosko. </p> 
<p><A NAME="an_10:7">10:7</A>&nbsp;Tume dikhen avrial te mothola vari kon ke wo si le Kristosko? Ai te mothol peske mishto wo ande peste, ke sar wo si le Kristosko iame sam. </p> 
<p><A NAME="an_10:8">10:8</A>&nbsp;Ke nai mange lazhav, marka ke luvudisailem, xantsi but andai putiera kai O Del dia ame, e putiera kai si te barion ando pachamos, ai na te rimon tume. </p> 
<p><A NAME="an_10:9">10:9</A>&nbsp;Chi mangav te miazol ke rodav te daravav tumen le lilensa kai tradav tumenge. </p> 
<p><A NAME="an_10:10">10:10</A>&nbsp;Ke eta so mothon, "Le lila kai tradel o Pavlo defial zuralele, numa kana si mashkar amende o Pavlo kovlo lo, ai lesko divano nai lasho." </p> 
<p><A NAME="an_10:11">10:11</A>&nbsp;Kodo kai mothol kadia, mangav te zhanel mishto ke saikfielo ande so ramosaras ande amare lila kana chi sam tumensa, ai so kerasa kana avasa mashkar tumende.</p> 
<p><A NAME="an_10:12">10:12</A>&nbsp;Ame chi tromas te avas iek fielo vai te miazuas sar uni kai miazol lenge mai lashe le sar savorhe. Ke won chi haliaren! Won keren pengi musura te musurin pe, ai keren kris pe pende sar won gindin! </p> 
<p><A NAME="an_10:13">10:13</A>&nbsp;Numa ame, chi mangas te luvudisavas opral pai musura kai O Del thodia amenge, kai dia ame te avas zhi tumende. </p> 
<p><A NAME="an_10:14">10:14</A>&nbsp;Chi nakhas amare musuri sar te avilino te na aviliamas zhi tumende, numa aresliam zhi tumende, ai andiam tumenge e lashi viasta le Kristoski. </p> 
<p><A NAME="an_10:15">10:15</A>&nbsp;No chi anklias avri andal musuri kai sas thodine. Chi luvudisavas andai buchi kai kerde le kolaver, numa inker ame pachas ame ke tumaro pachamos bariola, ai ke ame sai kerasa iek buchi but mai bari mashkar tumende, numa beshas sagda andel musuri kai O Del thodia amenge. </p> 
<p><A NAME="an_10:16">10:16</A>&nbsp;Porme ame sai phenas e lashi viasta andel gava kai si mai dur tumendar, bi te luvudisavas anda so le kolaver vunzhe kerde ande penge gava. </p> 
<p><A NAME="an_10:17">10:17</A>&nbsp;Numa sar mothol E Vorba le Devleski, "Kodo kai mangel te luvudilpe, luvudilpe anda so kerdia O Del." </p> 
<p><A NAME="an_10:18">10:18</A>&nbsp;Chaches o manush kai si chaches lasho, nai kodo kai mothol peske wo ke lasho lo, numa kodo si lasho kai mothol O Del pa leste ke lasho lo.</p> 
<p><A NAME="an_11:1">11:1</A>&nbsp;Manglemas te rhevdin xantsi dzilimos, e rhevdin man! Zhaluzo sim anda tumende numa iek zhaluzia kai si Devleski. </p> 
<p><A NAME="an_11:2">11:2</A>&nbsp;Ke tume san sar iek shei bari vuzhi kai shinadem te ansurilpe ieke rhomesa, kodo si O Kristo.</p> 
<p><A NAME="an_11:3">11:3</A>&nbsp;Numa dar mange ke tumari goji shindiol ai ke meken tume katar tumaro phanglimos kai si vorta ai vuzho le Kristosa, sar e Eve kai meklia pe te xasavol katar le xoxaimata le gojaver le sapeske. </p> 
<p><A NAME="an_11:4">11:4</A>&nbsp;Ke te avela vari kon te mothol tumenge pa aver Jesus, ke sar kodo kai phendiam ame; vai te premina aver duxo ke sar kodo kai premisardian, vai aver lashi viasta ke sar kucha kai premisardian! Tume rhevdin mishto kodia. </p> 
<p><A NAME="an_11:5">11:5</A>&nbsp;Gindiv ke chi sim mai tele ande kancheste ke sar tumare slugi! </p> 
<p><A NAME="an_11:6">11:6</A>&nbsp;Amborim ke chi dav duma mishto, numa zhanav but dieli; sikadiam tumenge vorta kana godi dashtisardiam ai ande soste godi.</p> 
<p><A NAME="an_11:7">11:7</A>&nbsp;Kana andem tumenge e lashi viasta le Devleski ivia kerdem kodia; meklema man tele saxke te vazden tume. So aliaren ke shubisailem kai kerdem kadia? </p> 
<p><A NAME="an_11:8">11:8</A>&nbsp;Premisardem te avav pochindo katar aver khangeria. </p> 
<p><A NAME="an_11:9">11:9</A>&nbsp;Lem lenge love te zhutiv tume. Ai kana simas tumende chi lem kanikastar love kana trobulas man; ke le phral kai avile andai Macedonia andine mange so godi trobulas ma. Arakhlema te na mangav tumendar kanchi, ai kadia kerava. </p> 
<p><A NAME="an_11:10">11:10</A>&nbsp;Ando chachimos le Kristosko kai si ande mande, phenav tumenge ke kado luvudimos chi avela mandar lino ande chi iek than ande Gretsia. </p> 
<p><A NAME="an_11:11">11:11</A>&nbsp;Sostar phendem kadia? Ke nai mange drago tume? Nichi. O Del zhanel. </p> 
<p><A NAME="an_11:12">11:12</A>&nbsp;Zhava angle ai kerava sar kerava akana, saxke te lav so godi sai del kodolen te sai luvudinpe, ai te mothon ke sa sar amende keren buchi.</p> 
<p><A NAME="an_11:13">11:13</A>&nbsp;Kodola manush si xoxamle apostluria, xoxaven ande pengi buchi, ai won keren te miazon apostluria le Kristoske. </p> 
<p><A NAME="an_11:14">11:14</A>&nbsp;Nai shodo! Ke o beng sai kerdiol te miazol angelo vediarako! </p> 
<p><A NAME="an_11:15">11:15</A>&nbsp;Nai shodo ke leske slugi keren te miazon sar slugi le chachimaske. Numa avela lenge ando gor pala so kerde.</p> 
<p><A NAME="an_11:16">11:16</A>&nbsp;Mai mothav iek data: te na dikhel khonik pe mande sar pek dzilo. Te na nichi, premin mai sar iek dzilo, saxke te luvudiv ma; me xantsi. </p> 
<p><A NAME="an_11:17">11:17</A>&nbsp;E so mothav akana, nai so manglino O Del, ande kodia diela kai luvudiv ma, numa sar iek dzilo dav duma. </p> 
<p><A NAME="an_11:18">11:18</A>&nbsp;Ke si but zhene kai luvudinpe ando stato, I me luvudiv ma. </p> 
<p><A NAME="an_11:19">11:19</A>&nbsp;Ke tume rhevdin ilesa le dzilen, tume kai san gojaver. </p> 
<p><A NAME="an_11:20">11:20</A>&nbsp;Tume rhevdin te mothon tumenge so te keren sar le rhoburia, vai len sama so keren, vai dziliaren tume, ai dikhen banges pe tumende, ai den tume palmi palmi pa mui. </p> 
<p><A NAME="an_11:21">11:21</A>&nbsp;Lazhav mange te mothav ke sikadiam ke kovle samas, no te tromala vari kon te luvudilpe ande vari soste me dav duma sar te avilemas dzilo, ai i me tromava. </p> 
<p><A NAME="an_11:22">11:22</A>&nbsp;Won si Zhidovo? I me sim. Won si Israelite? I me sim. Won si andai vitsa le Abrahamoski? I me sim. </p> 
<p><A NAME="an_11:23">11:23</A>&nbsp;Won si slugi le Kristoske? Apo, Me dav duma sar te dzilailemas defial, ai me sim mai but ke sar won! Me kerdem mai but buchi lendar, me simas ande temnitsa mai butivar, simas mardo mai but, ai mai butivar sas te merav lendar. </p> 
<p><A NAME="an_11:24">11:24</A>&nbsp;Panzhvar le Zhiduvuria dine ma le trendai inia bichuria. </p> 
<p><A NAME="an_11:25">11:25</A>&nbsp;Trivar simas mardo katar le Romanuria, ai iek data shude le baxensa te mudaren ma; trivar parhadile le paraxoduria kana simas po pai, ai iek data beshlem iek dies (bish tai shtar chasuria) ando pai. </p> 
<p><A NAME="an_11:26">11:26</A>&nbsp;Butivar pe murhe but droma kai zhavas dikhem baiuria katar paia kai denas opral, ai katar le chor, ai katar murho narodo le Zhiduvuria, ai katar kodola kai Nas Zhiduvuria; dikhlem baiuria andel foruria, ai vi andel pusti, ai pe maria, ai mashkar le xoxamle phral. </p> 
<p><A NAME="an_11:27">11:27</A>&nbsp;Kerdem defial phare bucha ai bare zumaimata ai butivar chi sutem; bokhalo simas ai troshalo; butivar chi xalem ke nas xaben, shil sas mange, ai nas ma tsalia. </p> 
<p><A NAME="an_11:28">11:28</A>&nbsp;Ai mai aver dieli kai kerdilia mansa, swako dies sim andel nekazuria kai den ma le khangeria. </p> 
<p><A NAME="an_11:29">11:29</A>&nbsp;Te avela vari kon kovlo ando pachamos, i me aliarav ma kovlo; te perela vari kon ando bezex, vi man dukhal.</p> 
<p><A NAME="an_11:30">11:30</A>&nbsp;Te trobula te luvudiv ma, luvudiva ma ande sa le dieli kai kovliaren murho stato. </p> 
<p><A NAME="an_11:31">11:31</A>&nbsp;O Del ai o Dat le Devlesko O Jesus, ai kai si swuntsome lesko anav ande swako vriama! Zhanel ke chi xoxavav. </p> 
<p><A NAME="an_11:32">11:32</A>&nbsp;Kana simas ando Damascus, o governori kai sas tela vas le amperatosko o Aretas thodia ketanen kal vudara le foroske te aterdiarel ma. </p> 
<p><A NAME="an_11:33">11:33</A>&nbsp;Numa kerde ma te nakhav katar iek feliastra kai sas ando zido le forosko, ai vuliarde ma andel shkonitsa, ai kadia si kai skepisailem lestar.</p> 
<p><A NAME="an_12:1">12:1</A>&nbsp;Trobul te luvudiv ma, marka ke kodia nai mishto. Numa si te dav duma akana pal dieli kai dikhlem ai kai dia ma O Del te zhanav. </p> 
<p><A NAME="an_12:2">12:2</A>&nbsp;Zhanav ieke manushes kai diasas pe le Devleske kai de desh u shtar bersh palpale sas ingerdo zhi ando trito rhaio. (Chi zhanav te sas lino peske statosa, vai bi peske statosko, chi zhanav, O Del zhanel ferdi.) </p> 
<p><A NAME="an_12:3">12:3</A>&nbsp;E zhanav ke kodo manush sas ingerdo ando rhaio (ai mai iek data mai mothav tumenge, chi zhanav, te sas lino peske statosa, vai bi peske statosko, chi zhanav, ferdi O Del zhanel.) </p> 
<p><A NAME="an_12:4">12:4</A>&nbsp;Ai kotse ando rhaio ashundia vorbi kai nashtilpe te mai motholpe pa lende, ai kai nai lau le manusheske te del duma. </p> 
<p><A NAME="an_12:5">12:5</A>&nbsp;Me luvudisardemas kodole manushes, numa me chi luvudisardemas man, de ferdi te mothav pal dieli kai sikaven murho kovlimos. </p> 
<p><A NAME="an_12:6">12:6</A>&nbsp;Te manglemas te luvudiv ma, chi avilemas iek dzilo, ke phendemas o chachimos, numa arakhav ma te na luvudiv ma, ke chi mangav khonik te gindil pa mande ke sim mai but ke so dikhel ke kerav ai so mothav.</p> 
<p><A NAME="an_12:7">12:7</A>&nbsp;Numa te na avav barimatango kai sas ma dine dieli te zhanav kai si defial bare, sas ma dino iek naswalimas kai dukhavel, kai avel sar iek sluga tradini katar o beng te marel ma, ai te inkerel ma te na avav barimatango. </p> 
<p><A NAME="an_12:8">12:8</A>&nbsp;Trivar rhugisailem ka Del anda kado naswalimos, ai manglem lestar te sastiarel ma. </p> 
<p><A NAME="an_12:9">12:9</A>&nbsp;Ai wo dia ma atweto, "Murho mishtimos si so godi trobul tu , ke murhi putiera sikadiol peski buchi kana san kovlo." Mai drago mange sas murhe ilesa te luvudiv ma anda murhe kovlimata, saxke e putiera le Kristoski te arakhel man. </p> 
<p><A NAME="an_12:10">12:10</A>&nbsp;Anda kodia raduima andal kovlimata, kai maren mandar mui andal nekazuira, kana chinuin ma, ai le baiuria kai aven pe mande pala Kristo; ke kana sim kovlo, antunchi sim zuralo.</p> 
<p><A NAME="an_12:11">12:11</A>&nbsp;Dav duma sar te avilemas dzilo, numa tume kerdia kadia. Tume trobunas te chacharen ma. Ke vi te chi sim kanchi, chi sim vov si mai tele ke sar tumare slugi. </p> 
<p><A NAME="an_12:12">12:12</A>&nbsp;Le dieli kai sikaven ke sim sluga kerdile mashkar tumende ieka rhavda sa kai sas maladi; kodola dieli sas le semnuria, le chudimata, ai le mirakluria. </p> 
<p><A NAME="an_12:13">12:13</A>&nbsp;Ande soste sanas tume mai xantsi arakhle ke sar le kolaver khangeria, de ferdi ke chi manglem tumendar kanchi? Iertin ma anda kodia.</p> 
<p><A NAME="an_12:14">12:14</A>&nbsp;Eta, gata sim te mai zhav tumende pe trito data, ai pale chi mangava tumendar kanchi. Tumen mangav, ai na tumare loven. Chaches nai le glate kai trobul te nirin love te pravaren penge niamon, numa le niamuria te nirin love ai te pravaren le glaten. </p> 
<p><A NAME="an_12:15">12:15</A>&nbsp;Ai te avava raduime te zidiv so godi si ma, ai te zidivma man te zhutiv tumen. </p> 
<p><A NAME="an_12:16">12:16</A>&nbsp;Avava tumenge mai xantsi drago te avena tume mange kadia de drago? Tume preznain, ke chi mangavas kanchi tumendar. Numa vari kon mothola, ke zhanglem sar te kerav ai ke astardem tume le xoxaimasa. </p> 
<p><A NAME="an_12:17">12:17</A>&nbsp;So aliaren? Ke lem vari so tumendar katar le manush kai tradem tumenge? </p> 
<p><A NAME="an_12:18">12:18</A>&nbsp;Manglema katar o Titus te zhal tumende, ai tradem lesa le phrales kai zhanen. Tume mothon ke o Titus lia vari so tumendar? Pate chi kerdiam wo ai me iek fielo buchi ai phirdiam saikfielo?</p> 
<p><A NAME="an_12:19">12:19</A>&nbsp;Tume gindin de dumult ke ame rodas te chachuas angla tumende. Nichi! Ame das duma sar O Kristo mangel angla Del, ai ame phenas tumenge sa kadala dieli, murhe kuchi vortacha, te bariol tumaro pachamos. </p> 
<p><A NAME="an_12:20">12:20</A>&nbsp;Ke dar mange ke kana zhava tumende chi arakhav tume sar manglemas, ai ke tume chi arakhen man sar tume manglianas. Dar mange ke arakhava chingara ai zhaluzi, ai xoli, ai kai ferdi tumenge mangen , ai te den po lazhav, ai pupuimos, ai chi len sama, ai barimata, ai bunto. </p> 
<p><A NAME="an_12:21">12:21</A>&nbsp;Dar mange ke kana mai zhava tumende murho Del huliarel ma pale tele angla tumende, ai avela te rovav pe but zhene kai kerde o bezex mai anglal, ai kai chi keisaile anda bi vuzhimos andai kurvia, ai sa le chorhe dieli kai kerde.</p> 
<p><A NAME="an_13:1">13:1</A>&nbsp;Pe trito data mai avav tumende. "Ai swako diela lashardiola angla dui vai trin marturia," sar si ramome ande Vorba le Devleske. </p> 
<p><A NAME="an_13:2">13:2</A>&nbsp;Si ma vari so te mothav kodolenge kai kerde bezex mai anglal, ai vi le kolavrenge; phendemas tumenge kadia diela kana avilemas tumende pe duito data, numa mai mothav akana kai chi sim tumensa: kana mai zhava tumende te dikhav tume chi avava lasho kanikasa. </p> 
<p><A NAME="an_13:3">13:3</A>&nbsp;Tume roden te dikhen ke O Kristo del duma ande mande. Wo kai nai kovlo karing tumende, numa kai si la putierasa ande tumende. </p> 
<p><A NAME="an_13:4">13:4</A>&nbsp;Ke sas karfome po trushul pala pesko kovlimos, numa wo traiil palai putiera le Devleski. Iame sam kovle ande leste, numa traiisaras lesa katar e putiera le Devleski, te kerel buchi karing tumende.</p> 
<p><A NAME="an_13:5">13:5</A>&nbsp;Tume zumaven tumen ai len sama pe tumende, ta dikhen traiin ando pachamos. Tume preznain ke O Kristo traiil ande tume? Vai amborim ke nashtim te sikaven ke pachan tume. </p> 
<p><A NAME="an_13:6">13:6</A>&nbsp;Pachav ma ke preznaina ke chi sam kodolendar kai nashti sihavas ke pachas ame. </p> 
<p><A NAME="an_13:7">13:7</A>&nbsp;Me rhugiv ma ka Del te na keren nasulimos, ame mangas na te siavas kotsar so ame nashtis te keras, numa te dikhas tumen sar keren so si vorta, marka ke ame miazol ke nashtisaras. </p> 
<p><A NAME="an_13:8">13:8</A>&nbsp;Ke ame nashti keras kanchi karing o chachimos le Devlesko, de ferdi te keras o chachimos. </p> 
<p><A NAME="an_13:9">13:9</A>&nbsp;Ame raduisavas kana sam kovle numa tume zurale san. Ai ame mangas ande amaro rhugimos te kerdion vorta. </p> 
<p><A NAME="an_13:10">13:10</A>&nbsp;Eta, sostar ramov tumenge kadia kai sim dur tumendar; saxke kana avela e vriama te avav tumende te na kerav tumensa zurales, ai te kerav la putierasa kai O Del dia ma e putiera, kai si te kerel tume te barion ando pachamos, ai na te rimon tume.</p> 
<p><A NAME="an_13:11">13:11</A>&nbsp;Ai akana, murhe phral, ashen Devlesa! Roden te aven vorta; den zor iek kavres; keren buchi andek than; traiin ande pacha, ai O Del le dragostiamasko ai la pachako avela tumensa.</p> 
<p><A NAME="an_13:12">13:12</A>&nbsp;Roden ta dikhen iek kavres ai chumiden tumen sar phral. </p> 
<p><A NAME="an_13:13">13:13</A>&nbsp;Sa o narodo le Devlesko tradel tumenge bax, zor, ai sastimos.</p> 
<p><A NAME="an_13:14">13:14</A>&nbsp;O mishtimos le Devlesko O Jesus Kristo, ai e dragostia le Devleski, ai andek than O Swunto Duxo te aven tumensa savorhensa.</p> 
<p><HR>
<CENTER>
<A HREF="gal.htm">Next: Galatians</A></CENTER>
</BODY>
</HTML>
