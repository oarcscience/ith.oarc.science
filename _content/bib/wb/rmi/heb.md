[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](plm)  [Next](jam) 

------------------------------------------------------------------------

### Romani Bible: Hebrews

<span id="an_1:1">1:1</span> De dumult O Del dia duma amare phure
dadenge katar le profeturia butivar ande sune, vizionuria, ai mui moste.

<span id="an_1:2">1:2</span> Numa ande kadala diesa palune wo dia duma
amenge katar lesko Shav. O Del dia lesko Shav swako fiela, ai lesko Shav
kerdia e lumia ai swako fielo.

<span id="an_1:3">1:3</span> O Shav le Devlesko strefial le barimasa le
Dadesko. O Shav si sar O Dat ande swako fielo. Si O Shav kai inkerel sa
e lumia pala e putiera leski vorbaki. O Shav dia pesko traio te merel po
trushul ai te iertil amen katar sa amaro bezexa, ai porme Wo beshlo pe
rig e chachi le Devlesko ando rhaio.

<span id="an_1:4">1:4</span> O Shav le Devlesko sas kerdia mai baro lo
sar le angeluria. O Del dia les ek anav mai baro sar le anava le
angelonge. Lesko anav si "O Shav le Devlesko" kai lesko Dat dia les.

<span id="an_1:5">1:5</span> Ke O Del shoxar chi phendia ka chi iek
angelo, "Tu san murho shav." vai adies me dem tu o luvudimos kai si le
anavasa. O Del chi phendia le angelonge, chi iek angelo, "Me sim lesko
Dat, ai Wo si murho shav."

<span id="an_1:6">1:6</span> Ai kana pesko pervo Shav, O Jesus sas
kerdilo pe phuv O Del phendia, "Mek sa le angeluria le Devleske te
luvudin les."

<span id="an_1:7">1:7</span> O Del phendia pa leske angeluria, "Won si
marturia kai zhan sigo sar e barval, ai sar podaitori phabol iagake."

<span id="an_1:8">1:8</span> Numa pa lesko Shav, wo phenel, "Devla, chi
amperetsia beshel sa data ai sagda. Ai so godi tu phenes ando chiro than
si chacho ai vorta.

<span id="an_1:9">1:9</span> Drago sas tuke so si chacho, ai
vurhitsisardia so nai chacho. O Del, vi cho Del shordia pe tute mai
raduimos sar pe vari kon."

<span id="an_1:10">1:10</span> O Del akhardia les "Devla" kana phendia,
"Devla, ande gor tu kerdian e lumia, ai le cheri tu kerdian che
vastensa.

<span id="an_1:11">1:11</span> Le cheri ai e lumia avena xasarde ai
avena nai kanchi, numa tu Jesus beshes sa data. Le cheri ai e lumia
rimome sar le tsalia le phure,

<span id="an_1:12">1:12</span> ai iek dies tu O Jesus doblisaresa le ai
thos le rigate ai les aver. Numa tu Jesus shoxar chi parhuves tu ai
chire bersh shoxar chi getolpe.

<span id="an_1:13">1:13</span> O Del shoxar chi phendia ka chi ek
angelo, "Beshes pe murhi rig e chachi ando luvudimos, zhi kai licharav
sa che duzhmanon tela che punrhe," sar Wo phendia ka pesko Shav.

<span id="an_1:14">1:14</span> Ke le angeluria si ferdi duxuria trade te
zhutin ai te len sama kodolendar kai premin lesko skepimos.

<span id="an_2:1">2:1</span> Trobul ame te ashunas ka sa le vorbi le
chachimaske kai sas phende amenge te na durios lendar.

<span id="an_2:2">2:2</span> Le vorbi kai le angeluria phende sas
chache. Ai kana le manush chi kerde so manglia O Del lendar wo doshardia
le.

<span id="an_2:3">2:3</span> Defial lasho sas O Del te lasharel o drom
amenge te avas skepime katar e kris le bezexeski. Sostar ame gindis ke
chi zhas ando iado te na las ame o drom o chacho kai zhal ando rhaio kai
wo lashardia amenge?

<span id="an_2:4">2:4</span> O Jesus sas o pervo te phenel amenge pa
lesko skepimos, porme kodole manush kai ashunde leste phende le vorbi
may palal. O Del sikadia amenge kai leski Vorbi si chache pala leske
semnuria, mirakluria, ai buchi, ai Wo dia le podarki le Swuntone Duxoske
sar wo manglia.

<span id="an_2:5">2:5</span> Ai le angeluria chi poronchin pe lumia kai
si te avel, pa kadia lumia ame das duma.

<span id="an_2:6">2:6</span> E Vorba le Devleski phenel, "So si o manush
kai gindis pa leste? Ai kon si O Shav le Manushesko kai trobulas te
seres les?"

<span id="an_2:7">2:7</span> "Tu kerdian les te lel o than mai tele sar
le angeluria pala xantsi vriana, akana tu bariardia les le luvudimasa ai
barimasa, ai kerdia les te poronchil opral pe sa le dieli.

<span id="an_2:8">2:8</span> Tu thodian swako fielo telal leske punrhe."
Nai khanchi kai chi kerel sar wo mangel, numa chi dikhliam sa le dieli
te kerdion inker.

<span id="an_2:9">2:9</span> Numa ame dikhas O Jesus. Pala xantsi vriama
wo lia o than kai sas mai tele sar le angeluria. Numa O Del sas les
lashimos savorhenge. Ke pala o mishtimos le Devlesko O Jesus trobulas te
merel sa le manushenge po trushul. Porme, ke le Kristoski martia po
trushul O Del bariardia les le luvudimasa ai strefiamasa barimos.

<span id="an_2:10">2:10</span> Vorta sas le Devlesko te kerel sa le
dieli pala lesko luvudimos, te mekel O Jesus te chinuil pala le bezexa
le manushenge. Ke anda kodia, wo anel but shave le Devleske ando rhaio.
Ke pala lesko chinuimos, wo si o barolo ai chacholo. Ferdi wo sai skepil
le manushen.

<span id="an_2:11">2:11</span> O Jesus kerel le manushen Swunto. O Jesus
ai le manush kai pachanpe ande Leste si le o saikfielo Dat. Kadia si
sostar O Jesus nai lazhal te akharel ame leske phrala.

<span id="an_2:12">2:12</span> O Jesus phenel lesko Dat, "Me mothav
murhe phral pa chiro anav ai andek than jilabas le jilia le naisimaske."

<span id="an_2:13">2:13</span> Ai mai iek data phenel, "Me thava murho
pachamos ando Del." Ai aver data wo phendia, " Dikh, katse si ma, ai le
shave kai O Del dia mange."

<span id="an_2:14">2:14</span> Saikfielo Dat si ame le Jesusosa. Ai si
ame saikfielo stato ai rat sar O Jesus, ke O Jesus kerdilo ek manush sar
ame. Wo mulo sar ame trobul te meras. Pala leski martia Wo pharhadia e
putiera le bengeski kai sas les e putiera le martiaki.

<span id="an_2:15">2:15</span> Ai O Jesus skepisardia sa kodola kai
traiinas sa lengo traio ande dar la martiaki sar slugi.

<span id="an_2:16">2:16</span> O Jesus chi avilo te zhutil le angelon,
numa avilo te zhutil le manushen le Abrahamoski familia.

<span id="an_2:17">2:17</span> No O Jesus trobulas te avel sar ame,
leske phral, wo trobulsardia te avel iek anda amende te avel amaro Baro
Rasha kai zhal mashkar O Del ai amen. Sas les mila pe amende, kerdia sa
so si vorta. Wo dia pes sar ek podarka te merel po trushul amare
bezexenge te na dosharel ame O Del, numa te iertil ame.

<span id="an_2:18">2:18</span> Ke O Jesus sas zumado sar ame sam zumado
ai chinuisardia sar ame. Wo haliarel ame ai sai zhutil ame kana sam
zumadiam.

<span id="an_3:1">3:1</span> Murhe phral, O Del alosardia tume, ai tho
che ginduria karing O Jesus, kai si o Apostle ai o Baro Rasha amaro
pachamasko.

<span id="an_3:2">3:2</span> O Del alosardia O Jesus te avel o Baro
Rasha ai O Jesus kerdia sa so manglia O Del lestar, sar o Moses
podaisardia ando kher le Devlesko.

<span id="an_3:3">3:3</span> Numa O Jesus si les mai luvudimos sar o
Moses, sar o manush kai kerel o kher shukar premil mai luvudimos sar o
kher.

<span id="an_3:4">3:4</span> Ai but manush sai keren khera, numa ferdi O
Del kerdia swako fielo.

<span id="an_3:5">3:5</span> O Moses kerdia mishto e buchi le Devleski
ando kher le Devlesko, numa wo sas ferdi ek podaitori, ai leski buchi
sas te sikavel so sas te avel mai palal.

<span id="an_3:6">3:6</span> Numa O Kristo, O Shav le Devlesko, si O
Baro kai poronchil le Devlesko kher. Ai ame sam le Devlesko kher, te
inkeras amaro raduimos ai amaro pachamos zhando gor ando Del. Kadia si
amaro azhukerimos.

<span id="an_3:7">3:7</span> O Swunto Duxo phenel, "Te ashunes lesko
glaso adies,

<span id="an_3:8">3:8</span> na zuravos cho ilo, na zhas kontra O Del,
sar tumaro phure dada kerde kai chi mangle le Devleski dragostia, ai
marenas mui ande pusta kana wo zumadia le.

<span id="an_3:9">3:9</span> Tumare phure dada zumade ma ai zumade murhi
rhavda, ai dikhle murhe bucha shtarvardesh bersh.

<span id="an_3:10">3:10</span> Pala kodia, simas xoliariko lensa, ai
phendem, "Won chi gindin pa mande, ai lenge ginduria si nasul. Won chi
haliaren so phenav lenge."

<span id="an_3:11">3:11</span> Simas xoliariko lensa ai me phendem
mange, "Won chi avena andre ai hodinin mansa."

<span id="an_3:12">3:12</span> Murhe phral, arakhen tume, te na arakhes
o nasulimos ande chi iek manush mashkar tumende, ke o ilo kai chi pachal
ingerel les dur katar O Del o zhuvindil.

<span id="an_3:13">3:13</span> Zhutin iek kavreste. De duma swako dies
iek kavresa kana si vriama, ai cho ilo chi avela zuralo, ai chi peres
ando atsaimos le bezexesko.

<span id="an_3:14">3:14</span> Ke ame sam le Kristoske te inkeras amaro
pachamos ande leste sa data zhando gor, sar pachaiam ame ande leste mai
anglal.

<span id="an_3:15">3:15</span> E Vorba le Devleski phenel, "Adies, te
ashunes lesko glaso, na mek cho ilo te avel zuralo sar tumare phure dada
kerde ande pusta, kana won chi kerde so manglia O Del lendar."

<span id="an_3:16">3:16</span> Kon sas kodole manush kai ashunde o glaso
le Devlesko ande pusta, ai chi mangle te keren so manglia O Del lendar?
Sa le manush kai avile andai Egypt le Mosesosa.

<span id="an_3:17">3:17</span> Kasa sas O Del xoliariko shtarvardesh
bersh? Sas kodolensa kai kerde bezex ai mule, ai sas gropome ande pusta.

<span id="an_3:18">3:18</span> Ai kaske phenelas O Del, kana armandino
ek solaxasa, "Nashti zhan ande phuv kai Wo shinadia lenge." Sas
kodolensa kai chi kerde so manglia O Del.

<span id="an_3:19">3:19</span> Ai sostar chi gele andre te hodinin lesa,
ke won chi pachaiepe.

<span id="an_4:1">4:1</span> Ai so shinadia lenge O Del? Wo phendia ka
sa le manush, "Te mangen te zhan andre ai hodinin mansa, tume sai zhan
andre." Trobul ame te izdras la darasa ke uni chi zhan andre.

<span id="an_4:2">4:2</span> Ame ashundiam e lashi viasta kai O Del
mangel te skepil ame, sar won ashunde e lashi viasta, numa e Vorba chi
zhutisardia le ke nas le pachamos.

<span id="an_4:3">4:3</span> Ame kai pachas sai zhas andre ai hodinis
lesa. O Del phendia, "Simas xoliariko ai phendem, 'Won chi avena andre
ai hodinin mansa.'" Makar e buchi le Devleski gata sas palal Wo kerdia e
lumia.

<span id="an_4:4">4:4</span> Ame zhanas kai wo si gata ai azhukerel ame,
ke si ramome kai O Del hodinisardia po eftato dies palal wo kerdia e
lumia ai sa le dieli pe phuv.

<span id="an_4:5">4:5</span> Numa wo chi gele andre, ke O Del phendia,
"Won chi aven andre ai hodinin mansa."

<span id="an_4:6">4:6</span> Uni zhan andre te hodinin le Devlesa, numa
kodole kai ashunde e lashi viasta ai chi kerde sar manglia O Del lendar
chi avile andre te hodinin le Devlesa.

<span id="an_4:7">4:7</span> O Del thodia rigate iek dies le manushenge
te aven andre, ai kadia vriama si "Adies". De but bersh palpale kana le
manush chi avile andre o David phendia, "Adies te ashunen o glaso le
Devlesko, te na zuravon che ile."

<span id="an_4:8">4:8</span> Ke o Joshua nashtisardia te ingerel kodole
manushen andre te hodinin le Devlesa, O Del chi trobulas te del duma mai
palal pa aver dies.

<span id="an_4:9">4:9</span> Si ek hodinimos kai azhukerel le shavenge
le Devleske.

<span id="an_4:10">4:10</span> O manush kai avel andre te hodinil le
Devlesa, hodinil katar peski buchi sar O Del hodinisardia katar peski
buchi.

<span id="an_4:11">4:11</span> Mek ame te keras vorta angla Del te zhas
andre te hodinis le Devlesa, te na keras vorta ame avasa sar le manush
kai chi gele andre te hodinin le Devlesa.

<span id="an_4:12">4:12</span> E Vorba le Devleski zhuvindil ai pherdi
leski putierasa; E Vorba skurto sar ek sabia, kai shinel sigo andre kai
si amare ginduria, ai amaro duxo, ai hulavel le, shinel le kokola ai
kotora, phenel pa so gindil ai so mangel o ilo.

<span id="an_4:13">4:13</span> O Del zhanel pa swako manush, ai wo
nashti garavel kanchi katar O Del. Leske iakha dikhen swako fielo kai
ame keras. Musai das ame atweto ka Del pala so kerdiam.

<span id="an_4:14">4:14</span> Numa O Jesus O Shav le Devlesko si amaro
Baro Rasha kai gelo ando rhaio te beshel le Devlesa, ai te zhutil amen
te zhas ka Del. Shoxar chi aterdios te pachas ande leste.

<span id="an_4:15">4:15</span> Amaro Baro Rasha haliarel kai ame sam
kovlo. O Kristo sas zumado sar ame, numa wo chi kerdia bezex.

<span id="an_4:16">4:16</span> Zhas le pachamasa ka o than le Devlesko
ai beshas kotse te premis leski mila, ai te arakhas lesko mishtimos te
zhutil ame kana trobul ame o zhutimos.

<span id="an_5:1">5:1</span> O Zhidovisko baro rasha si ferdi o manush
kai si alome katar leske manushen, ai wo del le podarki lenge po altari
ka Del, ai del o rat katar le zhigeni kai si sakrifisarde pala le bezexa
le manushenge te avena iertime le ai pala peske bezexa te avel iertime.

<span id="an_5:2">5:2</span> O rasha si ek manush ai univar si kovlo. Wo
si lasho kodolensa kai chi zhanen ai shubinpe, ke wo zhanel sar te
zhutil le kai chi keren vorta.

<span id="an_5:3">5:3</span> Ai ke o rasha si kovlo, wo musai del le
sakrifikaturia pala peske bezexa ai na ferdi le manushenge.

<span id="an_5:4">5:4</span> Na bustres ke o manush chi alosarel pes te
avela o baro rasha ke wo mangel te avela o baro rasha, numa O Del
akharel les pala leski buchi sar O Del alosardia o Aaron.

<span id="an_5:5">5:5</span> Ai vi O Kristo chi lia o luvudimos peste te
avela o baro rasha, numa O Del alosardia les. O Del phendia leske,
"Murho Shav, adies me luvudisardem tut."

<span id="an_5:6">5:6</span> Aver data O Del phendia leske, "Tu sanas
alome te aves O Baro Rasha sa data, te avesa sar o Melchizedek."

<span id="an_5:7">5:7</span> Kana O Jesus inker sas pe phuv, wo
rhugisailo le tsipimasa ai le asuensa ka Del te sai skepil pes katar e
martia. O Del ashundia leske rhugimata ke O Kristo luvudisardia O Del,
ai kerdia so manglia O Del lestar.

<span id="an_5:8">5:8</span> O Kristo sas O Shav le Devlesko, numa wo
sichilo te kerel so manglia O Del lestar pala lesko chinuimos.

<span id="an_5:9">5:9</span> Wo kerdia vorta, Wo sas kerdilo O Skepitori
te anel o skeipmos kai chi mai getolpe ka sa kodolen kai pachanpe ande
leste, won aven skepime katar e kris le bezexeski.

<span id="an_5:10">5:10</span> Seren tume ke O Del alosardia les te
avela O Baro Rasha te lasharel o drom le manushenge te zhan ka Del. Wo
sas sar o Melcizedek.

<span id="an_5:11">5:11</span> Mai si te phenas pa kadia dieli, numa
trutno tumenge te haliaren, ke chi mangen te ashunen mishto.

<span id="an_5:12">5:12</span> Tume pachaiepe ando Del lungo vriana
akana, ai trobulas te sicharen le kolaver manush, numa tume durile katar
O Del ai tume trobul vari kon te sicharel tume mai iek data E Vorba le
Devleski. Tume san sar le tsinorhe kai pen thud ferdi, ai chi xan xaben.

<span id="an_5:13">5:13</span> Kana o manush pel thud dichol kai chi
barilo ando Del, ai wo chi haliarel so si vorta ai so nai vorta.

<span id="an_5:14">5:14</span> Numa xabe si pala o manush. O manush kai
barilo ando Del, wo haliarel so si vorta ai so nai vorta.

<span id="an_6:1">6:1</span> Mekas o pervo sicharimos kai trobul te
zhanas pa Kristo, ai zhas angle le Devlesa ande leski Vorba te haliaras
mai mishto pa lesko chachimos. Tume vunzhe zhanen kai trobul te aven
iertime pala tumare bezexa ai amboldenpe katar tumare bezexa, ai tume
zhanen kai trobul te pachanpe ando Del.

<span id="an_6:2">6:2</span> Tume chi trobul mai sicharimos pa bolimos,
ai pa o manush kai thon le vas pe aver manush, ai o zhuvindimos andal
mule, ai e kris kai chi mai getolpe.

<span id="an_6:3">6:3</span> Zhas angle! Ai keras kadia te mekel amen O
Del.

<span id="an_6:4">6:4</span> Chi zumavas te anas tu palpale ka Del mai
iek data te haliaren e lashi viasta, kai zumadian le lashe dieli le
rhaioske, ai premisardian chi partia katar le Swuntone Duxoske,

<span id="an_6:5">6:5</span> ai zhanen kai E Vorba le Devleski si lashi,
ai haliaren pa le putieri la lumiake kai si te avel,

<span id="an_6:6">6:6</span> ai porme amboldenpe katar O Del. Tu nashtis
te anes tut te keis mai iek data ke karfosardian O Shav le Devlesko kal
trushul mai iek data, ke chi manglian les, ai keres anda leste lazhal,
ai mares mui lestar angla le manushen.

<span id="an_6:7">6:7</span> Kadia si sar e phuv, dia breshind butivar
pe phuv.

<span id="an_6:8">6:8</span> O Del kerel e phuv te bariol lashe fruti ai
lashe legume, numa del chorhi char ferdi, nai kanchi. Avela vurhitsime
ai pharhudia le iagasa.

<span id="an_6:9">6:9</span> Murhe vortacha, sar phenas kadala vorbi,
zhanas kai si mai lashe dieli tumenge, kai avena tumenge kana tume aven
skepime.

<span id="an_6:10">6:10</span> O Del sa data kerel so si vorta. Wo chi
bustrel pa e buchi kai tume kerde te zhutin le shave le Devleske, ai e
buchi kai tume keren akana te zhutin len. Chiri buchi sikavel chiri
dragostia le Kristoski.

<span id="an_6:11">6:11</span> Ai mangas tume te sikaven e dragostia le
kavrenge swako dies kai traiin pe phuv, zhando gor, te avela tume chi
podarka.

<span id="an_6:12">6:12</span> Chi aven kandine. Numa keren sar won kai
keren buchi la pachamasa ai rhavdasa, won premin so sas shinado lenge.

<span id="an_6:13">6:13</span> O Del shinadia le vorbi ka Abrahamos, Wo
phendia le vorbi ando pesko anav ke nas aver kai sas mai baro.

<span id="an_6:14">6:14</span> Wo phendia leske. " Me swuntsava les
butivar, ai dav les ek shav ai lestar avena but shave, le Zhiduvuria.

<span id="an_6:15">6:15</span> O Abraham azhukerdia ai O Del dia les so
sas shinado leste.

<span id="an_6:16">6:16</span> Kana o manush shinavel vari so, wo
akharel vari kon kai si mai baro lestar te avel, ai wo kerel les te
kerel so wo shindia, vai te dosharel les te na kerel so wo shinadia. Ai
chi mai phenen kanch.

<span id="an_6:17">6:17</span> Ai O Del shinadia vari so ka Abrham. Wo
shinadia le vorbi ando pesko anav, O Del manglia te sikavel ka Abraham
kai wo shoxar chi parhuvel leski vorba.

<span id="an_6:18">6:18</span> O Del dia amenge so Wo shinadia, ai Wo
sikadia amenge kai Wo chi parhuvel leski vorba. O Del nashti xoxavel.
Akana sa le manush kai zhan leste te aven skepime len zor, ke won zhanen
kai O Del kerel so wo phendia.

<span id="an_6:19">6:19</span> Katse si ame ek pachamos pala amare
duxuria kai lel ame ka leste (ka Del) palal le swuntone zanaveski le
rhaioske.

<span id="an_6:20">6:20</span> O Jesus vunzhe gelo kotse. Wo si amaro
Baro Rasha sa data, ai lashardia o drom le manushesko te zhal ka Del. Wo
si sar Melchizedek.

<span id="an_7:1">7:1</span> O Melchizedek sas o amperato le Salemosko,
ai vi ek rasha le Devlesko O Mai Baro Del. Kana o Abraham avilo palpale
katar o marimos kai but amperatsi mule, o Melchizedek dikhlia le
Abrahamos sar zhalas khere ai swuntsosardia les.

<span id="an_7:2">7:2</span> O Abraham dia kal Melchizedek desh partia
(desh pek shel) anda sa so nirisardia ande marimos. O anav
'Melchnizedek' znachil, 'O amperato le chachimasko', ai porme 'O Salem'
znachil 'Pacha', ai wo si akhardo 'O amperato le pachako', ai 'O
amperato le Salemosko'.

<span id="an_7:3">7:3</span> O Melchizedek sas bi dadesa, bi deiasa, bi
familiasa, ai nai kanchi kai si ramome pa leski familia. Nas biandilo ai
chi mulo, numa lesko traio si sar O Shav le Devlesko, ek rasha sa data.

<span id="an_7:4">7:4</span> Ame sai dikhas sar baro o Melchizedek sas.
O Abraham dia les desh partia anda sa kai nirisardia ande marimos.

<span id="an_7:5">7:5</span> O Zhidovisko zakono phendia, le shave le
Levionge kai si rashai te len desh pek shel katar lengo narodo, le
Zhiduvuria, kai si le shave le Abrahamoske.

<span id="an_7:6">7:6</span> Numa o Melchizedek sikadia o respektimos
kal Abraham, ai o Abraham premisardia so sas shinadia leske katar O Del.

<span id="an_7:7">7:7</span> Kodo kai sikavel o respektimos si mai baro
sar kodo kai premil o respektimos.

<span id="an_7:8">7:8</span> Le Zhidovonge rashai, kai meren, premisarde
desh partia. Numa si phendo kai o Melchizedel traiil.

<span id="an_7:9">7:9</span> Ame sai phenas kai o Levi, o dat le
Zhidovonge rashai pochindia desh partia kal Melchizedek pala o Abraham.

<span id="an_7:10">7:10</span> O Levi nas kerdilo inker, numa wo avilo
andai vitsa le Abrahamoski kana o Abraham pochindia desh partia kal
Mekchizedek.

<span id="an_7:11">7:11</span> Te le Zhidovonge rashai ai lenge
zakonuria dashtisardia te skepin ame. Sostar O Del tradia pesko Shav O
Kristo sar ek Baro Rasha, sar o Melchizedek, sarte te tradel ame iek sar
o Mekchizedek, ai nai iek andai vitsa le Aaronoski?

<span id="an_7:12">7:12</span> Ai kana e vitsa le rashange sas parhudia,
o Zhidovisko zakono sas parhudia.

<span id="an_7:13">7:13</span> Kadala vorbi phenel amenge pa Kristo kai
avilo anda aver vitsa, ai le manush ande kadia vitsa shoxar chi kerde
buchi kai altari. Won chi mudarde le zhigeni ai chi dine podarki po
altari pala le bezexa le manushenge.

<span id="an_7:14">7:14</span> O Jesus avilo andai vitsa kai bushol
Judah, O Moses chi ramosardia kanchi pa lende ke wo chi dia lenge kadia
buchi te keren.

<span id="an_7:15">7:15</span> Ame dikhas kai aver rasha avilo. Wo si
sar o Melchizedek.

<span id="an_7:16">7:16</span> O Kristo chi kerdilo o baro rasha ke wo
avilo andai vitsa le Leviongi sar o Zhidovisko zakono phendia, O Kristo
avilo O Baro Rasha la putierasa katar o traio kai chi mai getolpe.

<span id="an_7:17">7:17</span> E Vorba le Devleski phenel pa Kristo, "Tu
san O Baro Rasha sa data sar o Melchizedek."

<span id="an_7:18">7:18</span> O Del thodia o zakono le Mosesosko
rigate, ke le rashai kerde e buchi pala o skepimos, numa akana O Kristo
avilo andai aver vitsa sar O Baro Rasha te skepil le manushen.

<span id="an_7:19">7:19</span> Kovlo sas o zakono ai nashtisardia te
skepil le manushen. Ke o zakono le Mosesosko chi kerde le manushen vorta
anglaDel. Numa akana ame sai pachas ande leste ai beshas pasha leste, ke
O Kristo si amaro Baro Rasha.

<span id="an_7:20">7:20</span> O Del shinadia amenge ke O Kristo si te
avel O Baro Rasha sa data.

<span id="an_7:21">7:21</span> Wo chi phendia kadala vorbi pa le kaver
rashai. Ferdi ka O Kristo O Del phendia, "O Del phendia le vorbi ai
shoxar chi parhuvel le vorbi. Tu san O Baro Rasha sa data, sar o
Melchizedek."

<span id="an_7:22">7:22</span> Ke O Del dia amenge leski vorba, ai O
Jesus kerdilo o nevo kontrakto kai si mai mishto amenge.

<span id="an_7:23">7:23</span> Mai anglal kana sas le o kontrakto o
phuro won trobulsarde but rashai. Kana iek mulo won trobulsarde aver te
kerel leski buchi.

<span id="an_7:24">7:24</span> Numa O Jesus traiil sa data ai si amaro
Baro Rasha, ai shoxar chi trobul ame aver.

<span id="an_7:25">7:25</span> O Jesus skepil sa le manushen kai aven
leste akana ai sa data. O Jesus skepil le katar e kris le bezexeski, ai
wo traiil sa data te rhugilpe ande lende, ai won chi bustren kai wo
shordia pesko rat pala lende.

<span id="an_7:26">7:26</span> Trobul ame ek baro rasha sar O Jesus, ke
wo si swunto, ai nai dosh ande leste, Wo chi kerdia bezex, ai nai marime
sar le manush kai keren bezex, ai si les o than le luvudimasko ando
rhaio.

<span id="an_7:27">7:27</span> O Kristo chi trobul o rat le zhigeni pala
o sakrifis swako dies pala peste, sar le kaver rashai trobulsarde te
keren te vuzharen penge bezexa, ai porme le bezexa le manushenge. O
Kristo chi kerdia so won kerde. Numa Wo dia iek podarka po altari kana
Wo dia pesko traio po trushul. Wo sas o sakrifis.

<span id="an_7:28">7:28</span> O Zhidovisko zakono kerel rashai le
manushenge, numa le rashai sas kovle, ai kerde bezex, ai chi kerde vorta
angla Del sa data. Numa mai palal O Del alosardia pesko Shav kai kerdia
vorta angla leste sa data.

<span id="an_8:1">8:1</span> Akana e bari diela si kadia: si ame ek Baro
Rasha kai lashardia o drom le manushenge te zhan ka Del. O Kristo si
amaro Rasha kai si ando rhaio ai Wo beshel pe rik e chachi le Devlesko
(o than le luvudimasko).

<span id="an_8:2">8:2</span> Wo si o pasturi ande tamplo ando rhaio. Le
manush chi kerde o chacho than ando rhaio le vastensa, numa O Del kerdia
o chacho than ando rhaio.

<span id="an_8:3">8:3</span> Ai swako baro rasha pe phuv kerelas so
mangel o zakono, leski buchi sas te mudarel le zhegani ai te del podarki
po altari ka Del. Ai vi O Kristo trobul te del ek sakrifis.

<span id="an_8:4">8:4</span> O sakrifis kai Wo dia si mai mishto sar le
rashai pe phuv dine. Te beshel pe phuv O Kristo, wo nas te avel ek rasha
sar lende, ke le rashai pe phuv den podarki sar mangel o Zhidovisko
zakono.

<span id="an_8:5">8:5</span> Kadia buchi ferdi sikavel ek patreto pa o
chacho than ando Rhaio. Kana o Moses kerelas e tsera, O Del phendia
leske te kerel e tsera le luvudimaski sar wo sikadia leske po plai
Sinai.

<span id="an_8:6">8:6</span> Numa e buchi le Kristoski vorta si, ai O
Kristo si o ablakato kai zhal mashkaral O Del ai o manush. O rasha pe
phuv podail tela o zakono ferdi. O nevo kontrakto kai O kristo dia ame
si mai mishto ai pherdo mishtimos.

<span id="an_8:7">8:7</span> Te sas vorta o kontrakto phuro , chi
trobulas te thol les rigate ai del aver.

<span id="an_8:8">8:8</span> Nas raduilpe O Del le manushensa, sar le
manush traiinas ai kerenas, ke kerenas so phendia o zakono o phuro. O
Del phendia, "O dies avela kana kerav o nevo drom le Zhidovongo ai
kodola andai vitsa le Judahoski luvudina ma.

<span id="an_8:9">8:9</span> O nevo kontrakto le luvudimasko chi avela
sar o phuro zakono le luvudimasko kai dem lenge dada, kana lem le pala o
vas ai ingerdem le avri andai o them o Egypt: Won chi kerde so phendia o
zakono, ai trobulsardem te dav aver.

<span id="an_8:10">8:10</span> Numa kadia si o nevo kontrakto kai kerav
le Zhidovonsa, kana o dies avela phenel O Del: Me ramov murhe zakonuria
pe lenge goji, ai ramov le ande lenge ile. Ai won zhanen so te keren bi
te phenav lenge so te keren. Me avava lengo Del, ai won avena murho
narodo.

<span id="an_8:11">8:11</span> Khonik chi trobul te sicharel lesko
vortako vai lesko phral te zhanel le Devles, ke savorhe anda lende
vunzhe zhanen ma, katar le teliardo zhi ka le bariardo.

<span id="an_8:12">8:12</span> Ke Me iertiva lenge bezexa, ai chi mai
serava lenge bezexa."

<span id="an_8:13">8:13</span> Kana O Del dia duma pa o nevo kontrakto,
Wo phendia lenge kai o phuro kontrakto gata sas, ai chi mai trobul les
ke wo thodia les rigate.

<span id="an_9:1">9:1</span> O pervo kontrakto mashkar O Del ai lesko
narodo sas le zakonuria le swuntone buchake, ai sas ek swunto tsera pe
phuv. Andre sas dui sobi.

<span id="an_9:2">9:2</span> Andre e pervi soba sas o sumnakai kotor kai
inkerel e memeli, ai e skafidi kai sas le swuntone manrhe pe late; e
pervi soba busholas 'O Swunto than.'

<span id="an_9:3">9:3</span> Ai palal e duito zanaveski sas ek soba
busholas 'O Swunto le Swuntoske.'

<span id="an_9:4">9:4</span> Andre sas ek altari kai phabolas e duxi, ai
ek baro shkapo kerdia katar o khash kai busholas 'O Ark le
kontraktosko'. Le dui sas wusharde le sumnakasa andre ai avri. Andre o
Ark sas le skafidia le baxeske le desh zakonensa ramome pe lende, ai e
sumnakai piri le manrhensa andre, ai le Aaronosko rhai kai
nachinaisardia te bariol.

<span id="an_9:5">9:5</span> Opral o sumnakai shkapo sas le staturia le
angelonge kai busholas 'Cherubims' te len sama le Devlesko luvudimos,
lenge phaka gele opre ai opral ai avile andek than mashkaral opral o
shkapo le Arkosko, busholas 'E mila skamin', opral o shkapo ai tela e
vushalin lenge phaka sas o than kai le bezexa sas iertime. Nashti mai
phenas pa kadala dieli akana.

<span id="an_9:6">9:6</span> Kana sa gata sas, le rashai avile andre ai
ankliste avri andai pervi soba kana mangle.

<span id="an_9:7">9:7</span> Iek data swako bersh o baro rasha avilo
korkorho andre ande duito soba. Wo chi avilo andre bi le ratesa. Wo dia
o rat ka Del sar ek podarka pala leske bezexa, ai vi pala sa le bezexa
le manushenge.

<span id="an_9:8">9:8</span> Ai O Swunto Duxo sicharel ame kai o zakono
o phuro chi meklia le manush te zhan andre ande 'Swunto le Swuntosko'
sas kotse te keren so manglia o zakono.

<span id="an_9:9">9:9</span> Tela o phuro zakono, won dine podarki ai
sakrifikaturia, numa chi wusharde le ile le manushenge kai andine le.

<span id="an_9:10">9:10</span> O phuro zakono phendia lenge so te xan ai
pen, ai sar te xalavenpe, ai sar te keren aver dieli le statosa. Won
trobulsarde te keren kadala dieli zhi kai O Kristo avilo le nevo
kontraktosa le Devlesko kai si mai mishto.

<span id="an_9:11">9:11</span> Numa O Kristo avilo sar O Baro Rasha pala
le lashe dieli kai wo shinadia amenge. Wo lashardia o drom le manushenge
te zhan ka Del. Wo gelo andre e mai lashi tsera ando rhaio, nas kerdo le
vastensa le manushenge ai nas ek partia kadia lumiaki.

<span id="an_9:12">9:12</span> O Kristo avilo andre e swunto tsera ande
rhaio ferdi iek data sa le manushenge le ratesa ande 'O Swunto le
Swuntoske', ai thodia o rat po 'E mila skamin'; numa nas o rat le
buzhneske vai le vetseleske. Nichi, Wo lia pesko rat pesa kana avilo
andre, pesko rat skepil ame katar o bezex.

<span id="an_9:13">9:13</span> Tela o phuro zakono o rat ai zhego le
zhigenange wusharde le manushen kana kerde bezex.

<span id="an_9:14">9:14</span> Sode mai but kerel o rat le Kristosko te
parhuvel amaro traio ai amare ile. Wo skepil ame katar o nekazo kana
zumavas te keras so o phuro zakono phenel, ai Wo mangel ame te podais O
Del o zhuvindil.

<span id="an_9:15">9:15</span> O Kristo avilo le nevo kontaktosa, ai le
manush sai aven andre te mangen, ai len sa le dieli kai O Del shinadia
lenge ai garaven le sa data. Ke O Kristo mulo te skepil len katar e kris
le bezexeski kai won kerde kana traiinas tela o phuro zakono.

<span id="an_9:16">9:16</span> Akana, te merel vari kon ai o manush
mekel o ramomos, phenel, kon sai len leski dieli, wo nashti len le dieli
zhi kana wo merel.

<span id="an_9:17">9:17</span> O ramomos nai kanchi zhi kana o manush
kai ramosardia o ramomos merel. Kana wo traiil aver manush nashti lel
leske dieli kai sas shinadia les, ke wo traiil inker.

<span id="an_9:18">9:18</span> O phuro kontrakto trobulsardia ek martia
te kerel o zakono lasho, o rat le zhigenange.

<span id="an_9:19">9:19</span> Ai kana o Moses dino le manushen o
zakono, wo porme lia o rat le zhigenango, le paiesa, lolo poxtan, ai
krenga pherdi shut, ai thodia les pe klishka le zakonoski ai pe sa le
manushen.

<span id="an_9:20">9:20</span> O Moses phendia, "Kado si o rat le
kontraktosko mashkaral tume ai O Del, o kontrakto kai O Del phendia
mange te kerav tumensa."

<span id="an_9:21">9:21</span> Ai o Moses vi thodia o rat pe swunto
tsera ai pe sa le swuntse dieli.

<span id="an_9:22">9:22</span> O Zhidovisko zakono phenel kai pashte sa
le dieli si wusharde kana thodia rat pe lende, ai bi te thol rat pe
lende chi avena iertime katar lenge bezexa.

<span id="an_9:23">9:23</span> E swunto tsera ai le swuntse dieli andre
si sar le dieli ando rhaio. Won si vuzharde ke thodia o rat pe lende.
Numa le dieli ando rhaio sas vuzharde pala e mai lashi podarka.

<span id="an_9:24">9:24</span> Ke O Kristo chi avilo ando swunto than
ando rhaio pala so kerde le manush, ke kadia sas te sikavel so sas te
avel, wo avilo ando rhaio te sikavel pes angla Del sar amaro vortako.

<span id="an_9:25">9:25</span> O Kristo chi dia pesko traio butivar, mai
iek data ai mai iek data, sar o baro rasha pe phuv dia o sakrifis, o rat
le zhigenange ando 'O Swunto le swuntoske' swako bersh.

<span id="an_9:26">9:26</span> Te kerel kodia, O Kristo trobulsardia te
merel po trushul butivar, zhi de anda gor kana e lumia sas kerdi. Nichi!
Wo avilo ferdi iek data ai gata sas o phuro kontrakto, ai Wo dia pesko
traio te pharhavel o bezex.

<span id="an_9:27">9:27</span> Ai sar si phendo kai le manush meren
ferdi iek data, ai pala kodia avela e kris.

<span id="an_9:28">9:28</span> Ai vi O Kristo mulo ferdi iek data sar ek
sakrifis le bezexesko sa le manushenge; ai kana Wo avela palpale e duito
data, Wo chi dela pesko traio le bezexesko mai iek data, numa te anel o
skepimos kal manush kai azhukeren les.

<span id="an_10:1">10:1</span> O Zhidovisko zakono si sar ek patreto kai
sikavel le lashe dieli kai si te aven. Le rasha dine podarki po altari
ka Del sa data, bersh pala bersh. Numa le podarki chi kerde le manushen
vorta ai chi skepisarde le manushen.

<span id="an_10:2">10:2</span> Te kodola podarki dine ka Del dashtisarde
te len lendar le bezexa, won chi mai avena doshale le bezexeske, ai won
chi mai den podarki.

<span id="an_10:3">10:3</span> Kana won dine le podarki swako bersh,
serenaspe kai sas le bezex inker,

<span id="an_10:4">10:4</span> ke o rat le zhigenange nashti lel lendar
le bezexa.

<span id="an_10:5">10:5</span> Kana O Kristo avilo ka e lumia, wo
phendia: "O Del, Tu chi manges le zhigeni mudarde vai le podarki dine te
luvudin tut. Tu kerdian murho stato ai gata te des sar ek podarka po
altari.

<span id="an_10:6">10:6</span> Tu chi san plachardo le zhigenensa kai
sas mudarde vai phabarde ai dine sar podarki po altari te len lendar le
bezexa.

<span id="an_10:7">10:7</span> Porme phendem, 'Me avilem te kerav so tu
manges, O Del. Si ramome ando Zhidovisko zakono kai kerava so manges.'"

<span id="an_10:8">10:8</span> Porme O Kristo phendia, "Tu chi manges le
zhigeni mudarde vai le podarki dine te luvudin tut pala o bezex. Tu chi
san plachardo lensa." Kadala dieli kerdion ke o zakono phenel te keren
kadia.

<span id="an_10:9">10:9</span> Porme wo phendia, "Me avilem te kerav so
tu manges ma te kerav." Wo pharhadia o pervo kontrakto ai dia ek nevo
kontrakto.

<span id="an_10:10">10:10</span> Amare bezexa si vuzharde ai ame sam
vuzhe ke O Kristo dia pesko stato sar ek podarka ka Del. Wo kerdia les
ferdi iek data.

<span id="an_10:11">10:11</span> Sa le rashai beshen anda punrhende
swako dies, mudaren le zhigeni ai den podarki po altari. Won den le
saikfielo podarki sa data. Kadala podarki nashti len lendar lenge
bezexa.

<span id="an_10:12">10:12</span> Numa O Kristo dia pesko traio ka Del
iek data pala amare bezexa sar ek sakrifis, ai porme beshlo tele kai e
rig e chachi le Devlesko,

<span id="an_10:13">10:13</span> ai azhukerel leske duzhmanonge te aven
thodine tela leske punrhe.

<span id="an_10:14">10:14</span> Ai pala iek sakrifis wo kerdia sa
kodolen vorta angla Del sa data, ai won avena kerde swunto.

<span id="an_10:15">10:15</span> O Swunto Duxo phendia amenge kadia, ke
wo phenel,

<span id="an_10:16">10:16</span> "Kadia si o nevo kontrakto kai kerava
lensa. Kana kodia dies avela, phenel le Devles, thava murhe zakonuria
ande lenge ile, ai ramov le pe lengi goji."

<span id="an_10:17">10:17</span> Porme wo phenel, "Chi serav ma lenge
bezexa ai lenge shubimata na mai."

<span id="an_10:18">10:18</span> Chi mai trobul le podarki po altari ke
amare bezexa si iertimele.

<span id="an_10:19">10:19</span> Murhe phral, akana ame zhanas kai zhas
andre ando swunto than ke o rat le Jesusosko sas dino.

<span id="an_10:20">10:20</span> Kadia si o nevo drom kai si freshko ai
del traio, ke O Kristo phuterdia e zanavesk kana shindili ande donde de
opral zhi tele -lesko stato- te mekel ame te zhas andre ka o swunto than
le Devlesko.

<span id="an_10:21">10:21</span> Si ame ek Baro Rasha kai poronchil po
kher le Devlesko.

<span id="an_10:22">10:22</span> Aven, zhas andre pasha Del le ilosa o
chacho ai pherdo pachamasko. Ke lesko rat vuzhardia ame ai ke amaro
stato sas xalado le paiesa o vuzho.

<span id="an_10:23">10:23</span> Akana ame sai dikhas angle ka o
skepimos kai O Del shinadia amenge, inkeras amaro pachamos ai pachas, ai
sai phenas le kaver manush kai o skepimos si amaro, ai O Del kerel so Wo
phenel.

<span id="an_10:24">10:24</span> Pala so wo kerdia amenge, ame trobul te
zhutis iek kavreste te sikavas e dragostia ka le kaver manush ai te
keras o lashimos.

<span id="an_10:25">10:25</span> Zhan kai khangeri kana le manush
chidenpe andek than ande khangeri, chi keren sar uni kai chi zhan kai
khangeri, pechin iek kavreste sar dikhen o dies pashol kana O Kristo
avela palpale.

<span id="an_10:26">10:26</span> Te mai keras o bezex mai iek data ai
mai iek data kana premisardiam ai zhangliam o chachimos, nas chi iek
podarka te lel amendar le bezexa.

<span id="an_10:27">10:27</span> Numa le manush trobul te beshen anda
punrhende angla Del ai po kodo dies O Del phenel lenge, "Tume san
doshale" ai le iaga le iadoske phabola len ai sa leske duzhmanon.

<span id="an_10:28">10:28</span> Kana o manush chi kerdia o zakono le
Mosesosko, wo sas mudardo bi la milasa pala le vorbi katar dui vai trin
marturia.

<span id="an_10:29">10:29</span> Ai suguro tume sai zhanen ke vari kon
kai phirel po Shav le Devlesko, kerdia sar nai kanchi o rat le
kontraktosko kai vuzhardo les, ai kerdia sar o rat nas swunto, ai asanas
pe leste ai marenas mui pa Swunto Duxo. O Swunto Duxo kai anel e mila le
Devleski ka le shave le Devleske.

<span id="an_10:30">10:30</span> Ke ame zhanas kai O Del phendia, "Me
pochinav palpale so si te avel lenge." Ai mai iek data phendia, "Le
Devles phenela kon si doshalo mashkar lesko narodo."

<span id="an_10:31">10:31</span> Si e darai diela te perel ande le vas
le Devlesko o zhuvindil!

<span id="an_10:32">10:32</span> Seren tume sar sas ande kodola dies
kana ashundian o chachimos. Chinuisardian but.

<span id="an_10:33">10:33</span> Le manush asanas pe tumende ai marde
tume. Kana le kaver chinuisarde, tume chinuisardian lensa.

<span id="an_10:34">10:34</span> Sas tume mila anda lende kai sas ande
temnitsa. Sas tume o raduimos kana chire dieli sas line tumendar. Ke
tume zhanglian kai avela tume vari so mai mishto ando rhaio kai beshel
sa data.

<span id="an_10:35">10:35</span> Chi meken cho pachamos te merel, chiri
pochin avela baro.

<span id="an_10:36">10:36</span> Trobul te azhukeren ai te na aterdion.
Kana kerdian so manglia O Del tumendar, O Del del tume so shinadia
tumen.

<span id="an_10:37">10:37</span> O Swunto ramomos phenel, "Pe xantsi
vriama wo avela palpale.

<span id="an_10:38">10:38</span> Numa o manush kai kerel vorta angla
mande traiil ando pachamos, ai te zhal dur mandar, me chi plachaia ma
lesa."

<span id="an_10:39">10:39</span> Ai ame sam nai anda lende kai zhan dur
lestar ai si xasarde, numa si ame pachamos te avas skepime katar e kris
le bezexeski.

<span id="an_11:1">11:1</span> So si o pachamos? Si te zhanas kai so
godi mangas avela, ai azhukeras pala leste, numa nashti dikhas les
inker.

<span id="an_11:2">11:2</span> Le shave le Devleske kai traiisarde de
but bersh palpale sas le pachamos.

<span id="an_11:3">11:3</span> Pala pachamos ame haliaras kai e lumia
sas kerde pala E Vorba le Devleski. Le dieli kai dikhas nas kerde anda
le dieli kai chi dichile.

<span id="an_11:4">11:4</span> Pala pachamos o Abel kerdia vorta angla
Del ai andia ek podarka, ek sakrifis ka Del kai sas mai mishto sar le
Cainosko. Plachaiales O Del. O Del premisardia o Abel ai premisardia
leski podarki. O Abel mulo, numa pala lesko pachamos wo del duma amende
vi adies.

<span id="an_11:5">11:5</span> Pale pachamos o Enoch sas lino ando rhaio
bi te merel. Strazo nas kotse ke O Del lino les. Le manush nashtisarde
te arakhen les ke sas lino lendar. Mai anglal te kerdiolpe kadia diela O
Del phendias, 'Plachaiama le Enochosa.'

<span id="an_11:6">11:6</span> O manush nashti plachal O Del te nas les
pachamos, vari kon kai avel ka Del trobul te pachal kai wo si. Wo musai
zhanel kai O Del del so si shinadia kodoleske kai roden leske.

<span id="an_11:7">11:7</span> Pala pachamos o Noah, kana ashundia so
phendia O Del pala terhara wo kerdia ek baro barzha pala leski vitsa
darasa. O Del phendia leske so si te kerdiol. Lesko pachamos kerdia les
te ashunel ka Del ai kerel so O Del phendia leske. Leski vitsa sas
skepime katar e martia ke wo kerdia e barzha. Pala lesko pachamos, o
Noah doshardia e lumia ai avilo vorta le Devlesa ke sas les pachamos
ando Del.

<span id="an_11:8">11:8</span> Pala pachamos o Abraham kerdia sar
manglia O Del kana O Del akhardia les te mekel lesko kher ai zhal dur
ando aver them kai O Del shinadia to del les. Wo Meklia lesko kher bi te
zhanel kay zhal.

<span id="an_11:9">11:9</span> Lesko pachamos ando Del zhutisardia les
kana traiilas sar ek streino ando aver them kai O Del shinadia les. O
Isak ai o Iakov premisarde so sas shinado ka Abraham. Savorhe traiinas
ande le tseri andek than.

<span id="an_11:10">11:10</span> Numa o Abraham azhukerelas pala o foro
kai si les zurale fundania, kai O Del phenel sar te kerel les, ai wo
kerel les.

<span id="an_11:11">11:11</span> Pala pachamos e Sarah sas la ek glata
kana sas pra phuri te avela la ek glata. Sas la pachamos te pachal kai O
Del kerela so wo shinadia.

<span id="an_11:12">11:12</span> O Abraham sas pra phuro te avela iek
glata leste, numa katar o Abraham avili ek vitsa antrego, kai sas but
miliwoia zhene sar le chererhaia ando cheri ai sar e chishai pe berego,
nashti te jinas len ke kadia but si.

<span id="an_11:13">11:13</span> Sa kadala zhene mule ai sas le pachamos
ando Del. Numa chi premisarde so O Del shinadia lenge. Won dikhle angle
karing ka le dieli O Del shinadia lenge ai raduime sas. Won zhanenas ke
sas streinuria katse. Kadia phuv sas lengo kher.

<span id="an_11:14">11:14</span> Le manush kai phenen kadala vorbi
sikaven kai azhukeren pala aver them kai si pengo.

<span id="an_11:15">11:15</span> Won chi gindin pa o them kai mekle, te
gindinas pa o them, amborim mangenas te zhan palpale.

<span id="an_11:16">11:16</span> Numa won mangenas o them kai si mai
mishto. Ai O Del nai lazhal te avel akhardo lengo Del. Wo lashardia ek
foro lenge.

<span id="an_11:17">11:17</span> Pala pachamos o Abraham kana sas
zumado, dia pesko shav o Isak sar ek podarka po altari ka Del. O Del
shinadia ke wo sas te del o Abraham ek shav, ai inker o Abraham mangelas
te kerel so manglia O Del lestar, ai del lesko shav ka Del.

<span id="an_11:18">11:18</span> O Del phendia ka Abraham, "Chi vitsa
avela katar o Isak."

<span id="an_11:19">11:19</span> O Abraham pachaiape kai O Del sai
vazdelpe lesko shav palpale ka traio, ai sai phenas kai o Abraham
premisardia les palpale katar e martia.

<span id="an_11:20">11:20</span> Pala pachamos O Isak swuntosardia o
Iakov ai o Esau anda so avela mai angle.

<span id="an_11:21">11:21</span> Pala pachamos o Iakov kana merelas,
phendia kai o lashimos avela po swako shav le Josefoske kana wo merelas.
Kana rhugilaspe ka Del wo lia o rhai te inkerel les.

<span id="an_11:22">11:22</span> Pala pachamos o Josef kana merelas, dia
duma pa le Zhiduvuria ai kana sas te zhantar anda o them Egypt, ai
phendia lenge te gropon lesko stato kai zhan.

<span id="an_11:23">11:23</span> Pala pachamos, o Moses kana sas
biandilo, lesko dat ai leski dei garade les trin shon, ke won dikhle ke
wo sas ek shukar glata; ai nas daran katar o amperato kana wo phendia te
mudaren sa le tsinorhe shave.

<span id="an_11:24">11:24</span> Pala pachamos o Moses chi mangela te
avel akhardo o shav le Pharoahoski shei kana barilo.

<span id="an_11:25">11:25</span> Wo alosardia te chinuil le narodosa le
Devleske, de sar te plachal le dieli le bezexenge.

<span id="an_11:26">11:26</span> Wo gindisardia ke sas mai mishto te
chinuil pala so shinadia O Kristo sar te lel sa o barimos le themesko,
Egypt. Wo dikhelas po Del ai wo lela leski pochin katar O Del.

<span id="an_11:27">11:27</span> Pala pachamos o Moses gelotar andai
Egypt. Wo nas daral katar o amperato kai sas xoliariko. O Moses kerdia
vorta angla Del, ai dikhelas O Del angle leste.

<span id="an_11:28">11:28</span> Pala pachamos o Moses garadia o Baro
Dies le Zhidovongo ai te mudaren ek bakro sar O Del phendia lenge, ai te
thon o rat opral le vudara lenge khera, antunchi o angelo le martiako
nashtisardia te mudarel o pervo shav kai sas biandilo ando swako kher.

<span id="an_11:29">11:29</span> Pala pachamos le Zhiduvuria nakhle
inchal e Maria Loli sar sas e phuv shuki. Kana le manush le Egyptanoske
zumade te nakhen inchal, mudarde sas le paiesa.

<span id="an_11:30">11:30</span> Pala pachamos le ziduria le forosko
Jericho pele tele palal le Zhiduvuria phirade kruglom o foro pala efta
diesa.

<span id="an_11:31">11:31</span> Pala pachamos e Rahab ek kurvia nas
mudardia lensa kai chi kerde sar mangel O Del. Woi zhutisardia le manush
kai avile chordanes te dikhen o them.

<span id="an_11:32">11:32</span> So mai phenav? Nas dosta vriama te
phenav pa Gideon, ai o Barak, ai o Samson, ai o Jephthah, ai o David, ai
o Samuel, ai sa le profeturia.

<span id="an_11:33">11:33</span> Sas pala lengo pachamos kai nirisarde
le marimata andel aver thema. Won poronchinas mishto, premisarde so O
Del shinadia lenge, won phandade le muia le lioneske,

<span id="an_11:34">11:34</span> ai aterdile e iag kai phabolas, won
nashle andal sabia ai nas mudarde, kana won sas naswale vai kovle won
pele sas kerde zurale. Zurale sas ando marimos. Won kerde le manush kai
marenas andal aver thema te nashen khere.

<span id="an_11:35">11:35</span> Pala pachamos uni zhuvlia premisarde
lenge mule palpale ka traio. Uni alosarde te aven marde de sar te zhan
ivia, ke chi mangle te zhan dur katar O Del. Anda kodia, won avena
vazdine ka o traio kai si mai mishto.

<span id="an_11:36">11:36</span> Le manus marenas mui lendar, ai marde
uni anda lende, uni sas thodine ande temnitsa ai uni sas phandade le
lantsonsa.

<span id="an_11:37">11:37</span> Uni sas mudarde le baxensa. Uni sas
shinde ande kotora. Won sas zumade. Uni sas mudarde le sabiensa. Won
line pe lende le morchi katar le bakre ai buzhne ai nai le kanchi, won
sas bokhale ai naswale, nas dosta lenge, won phiravenaspe ande pusta ai
pel plaia, garade andel gropuria. Won sas pra lashe pala kadia lumia.

<span id="an_11:39">11:39</span> Sas pala lengo pachamos ke O Del sas
plachaiales lensa. Numa chi premisarde so Del shinadia lenge.

<span id="an_11:40">11:40</span> O Del si les vari so mai mishto amenge.
Kodola manush nashti kerdile vorta bi amensa.

<span id="an_12:1">12:1</span> Sa kadala manush kai sas le pachamos ando
Del akana si chidine kruglom amendar, ai dikhen pe amende. Shudas
amendar vari so kai ingerel ame dur katar O Del, ai le bezexa kai
atsaven ame, ai mek ame te nashas le rhavdasa ando nirimos kai O Del
thodia angla amende.

<span id="an_12:2">12:2</span> Sa data dikhas po Jesus, amaro pasturi ai
sicharatori la pachamosko. Wo chi aterdilo kana trobulas te chinuil
lazhav ai merel po trushul. Wo zhanglia le raduimasko kai sas te avel
les mai palal. Akana wo beshel tele pe rik e chachi le Devleski, o than
le luvudimasko.

<span id="an_12:3">12:3</span> Le bezexale manush dine duma zhungale pa
Kristo. Wo sas kerdo lazhav katar le bezexale manush. Te na aves kovlo
vai chino gindis pa leski rhavda kana le bezexale manush chinuisaren tu.

<span id="an_12:4">12:4</span> Tu chi mardian o bezex, ai o zumaimos zhi
kai le paia kai zhanas pa tute kerdionas sar bambi rateske kai perenas
pe phuv.

<span id="an_12:5">12:5</span> Seren tume so Del phendia tumenge kana
akhardia tume leske shave? "Murho shav, na xoliavos kana O Del sicharel
tu vorta. Na nekezhis kana O Del trobul te sikavel tut kai chi keres
vorta.

<span id="an_12:6">12:6</span> Ke O Del sicharel kodola kai drago leske,
ai del sa kodolen palma ke si leske shave.

<span id="an_12:7">12:7</span> Mek O Del te sicharel tume, ke wo kerel
sar o dat kerel pala leske shaven ke si les e dragostia lenge. Kon
ashundia ke o dat chi sicharel lesko shav vai chi del lesko shav palma?

<span id="an_12:8">12:8</span> Te na del tu palma O Del, kana tu
trobulas sar le kaver dada keren lenge shavensa, antunchi kadia znachil
ke tu chi san o shav le Devlesko, ai tu chi san ande leski familia.

<span id="an_12:9">12:9</span> Amare dada pe phuv dine ame palma, ai sas
ame respektimos lenge. Sode mai but trobul te keras vorta angla amaro
Del kai si ando rhaio ai traiis?

<span id="an_12:10">12:10</span> Pala xantsi vriama amare dada pe phuv
dine ame palma kana won gindisarde kai trobul ame palma. Numa O Del del
ame palma pala amaro lashimos, te avas swunto sar Wo si Swunto.

<span id="an_12:11">12:11</span> Nai raduimos kana del ame palma. Trutno
si, numa mai palal sai dikhas o lashimos kai avilo katar les, ai del ame
e pacha ke ame sam vorta le Devlesa.

<span id="an_12:12">12:12</span> Vazden le vas kai sas kovle. Beshen
anda punrhende.

<span id="an_12:13">12:13</span> Ai phiren sade vorta po lasho drom pala
che punrhe, ai kodola kai lenpe pale tute, le kovle ai le bange
punrhensa, chi peren ai chi dukhaven len, numa aven zurale.

<span id="an_12:14">12:14</span> Chi marenas mui iek kavresa ai zumaven
te traiin ek lasho ai swunto traio. Traiin ande pacha. Khonik chi dikhel
le Devles te na avela swunto.

<span id="an_12:15">12:15</span> Len sama iek kavreske te na avela chi
iek anda tumende te faltil te arakhel o mishtimos le Devlesko. Le sama
te na avela chorhe ginduria mashkar tumende, ke kerena but baiuria, ai
dukhaven but manush kai pachanpe ando Del ai uni durion katar O Del pala
kodia.

<span id="an_12:16">12:16</span> Le sama te na avela iek anda tumende
kai kerel zhungalimos le statosa vai te bustrel le Devles sar kerdia o
Esau. Wo dia lesko mishtimos ka lesko phral pala iek tiari xabeneski.

<span id="an_12:17">12:17</span> O Esau sas o mai phuro phral ai sas les
o mishtimos, numa xasardia les. Ai mai palal kana wo manglia lesko
mishtimos palpale, sas pra pozno, vi te roven le asuensa le keinimaske.
Seren tume, ai arakhen tume.

<span id="an_12:18">12:18</span> Tume chi avilian sar le Zhiduvuria
avile mui moste le darasa vai izdraimasa, kai phabolas e iag, kai si
tuniariko, ai ek bari barval, sar sas po plai Sinai kana O Del dia lenge
leske zakonuria.

<span id="an_12:19">12:19</span> Ai ashunde o bashamos katar ek
tutaraza, ai o glaso le Devlesko dia duma. Le manush tsipisarde ka o
Moses te phenel O Del te na mai del duma lensa.

<span id="an_12:20">12:20</span> Ke won nashtisarde te ashunen ka leske
zurale vorbi, "Vi te avel ek zhigeni po plai, musai avel mudardo."

<span id="an_12:21">12:21</span> Ai so o Moses dikhlia sas kadia trutno
kai phendia, "Me sim pherdo darasa ai izdraimasa."

<span id="an_12:22">12:22</span> Numa tume, avilian ka o Plai Zion, ka o
foro le Devlesko o zhuvindil, o Jerusalem le rhaiosko, ai ka le miliwoia
angelonge;

<span id="an_12:23">12:23</span> ai ka e khangeri, kai si le shave le
Devleske, ai lenge anava si ramome ando rhaio;

<span id="an_12:24">12:24</span> ai ka Jesus o ablakato savorhenge, ai
ka le duxuria le shave le Devleske kai si ando rhaio, vunzhe kerde
vorta; ai Jesus, Wo si katse, kai andia lesko lasho nevo kontrakto, ai
ka o rat kai iertil le bezexa kai si ma mishto sar kodia le Abelosko.

<span id="an_12:25">12:25</span> Aves suguro te ashunes ka kodo kai del
duma tute. Ke le Zhiduvuria chi kerde so manglia O Del kana o zakono le
Devlesko sas dino lenge pe phuv, won chi gele ivia, sas dosharde ke chi
mangen te ashunen ka Moses, le Devlesko podaitori.

<span id="an_12:26">12:26</span> Avela mai nasul amenge te na ashunas ka
Del kana wo del duma andai rhaio. Po plai le Sinaesko, o glaso le
Devlesko mishkisardia e phuv, numa akana, wo shinadia, phenelas, "Mai
iek data mishkiva e lumia ai le cheri."

<span id="an_12:27">12:27</span> Kana O Del phenelas, "Mai iek data" Wo
znachil kai le dieli kai si mishkisarde si le dieli la lumiake kai si
kerde, won avena parhude. Ai le dieli kai chi mishkirin avena mekle.

<span id="an_12:28">12:28</span> Si ame ek amperetsia kai nai kanch sai
pharhavel, mek ame te podais le Devles le ilosa pherdo naisimos, ai
rhugimos le luvudimasa ai darasa.

<span id="an_12:29">12:29</span> Ke amaro Del si ek iag kai pharhavel
swako fielo.

<span id="an_13:1">13:1</span> Drago tumenge iek kavreske sa data.

<span id="an_13:2">13:2</span> Na bustren te aven lashe le streinonge ai
meken le te beshen ando cho kher. Uni manush sas le le angelon ando
lenge khera bi te zhanen les.

<span id="an_13:3">13:3</span> Seren tume kodola ande temnitsa, gindin
pa lende sar te sanas tu ande temnitsa lensa. Den tume goji ka kodola
kai chinuin ke kolaver manush kerde nasul pe lende. Tu sai chinuis
sakadia.

<span id="an_13:4">13:4</span> Savorhe trobul te respektin o meritimos.
O Del dosharela kodola kai keren zhungale le statosa ai kurvisia, ai
kodola kai chi keren vorta ando meritimos.

<span id="an_13:5">13:5</span> Beshen dur katar e dragostia le lovenge,
ai aven raduime pala so si tume. Ke O Del phendia, "Shoxar chi faltiv
tut, vai chi mekav tu korkorho."

<span id="an_13:6">13:6</span> Anda kodia, sai phenes, "Le Devles si
murho zhutitori. Chi darav katar vari so kai o manush sai kerel pe
mande."

<span id="an_13:7">13:7</span> Seren tume kodola kai sicharde tume E
Vorba le Devleski. Gindin pa lende ai sar won traiisarde angla Del ai
pachaiepe ando Del, zumaven te pachas ando Del sar lende.

<span id="an_13:8">13:8</span> O Jesus Kristo si saikfielo arachi,
adies, ai sa data.

<span id="an_13:9">13:9</span> Na mek le xoxamle sicharimata te ingeren
tume po drom kai nai vorta angla Del. Amare ile aven zurale katar o
mishtimos le Devlesko, ai nai katar le zakonuria pa xabe, so te xas, o
zakono kai chi zhutisardia kodola kai zumade kodia.

<span id="an_13:10">13:10</span> Si ame ek altari, o trushul kai O
Kristo sas karfome, kai kodola mai roden o skepimos te keren so phenel o
Zhidovisko zakono, won chi aven zhutisarde.

<span id="an_13:11">13:11</span> Tela le zakonuria le Zhidovonge o baro
rasha andino o rat katar le mudarde zhigani ando swunto than sar ek
sakrifis pala le bezexa, numa le staturia le zhigenange si phabarde avri
anda o foro.

<span id="an_13:12">13:12</span> Ai vi O Jesus chinuisardia ai mulo
avrial o foro kai lesko rat vuzhardo ame katar amare bezexa.

<span id="an_13:13">13:13</span> Aven, zhas ka leste avrial o foro
(avrial o raduimos la lumiako) ai te avas lazhav lesa ai te chinuis
lesa.

<span id="an_13:14">13:14</span> Ke kadia lumia nai amaro kher. Ame
dikhas karing amaro kher ando rhaio kai beshel sa data.

<span id="an_13:15">13:15</span> Das naisimos ka Del sa data pala O
Jesus Kristo. Amari podarki ka leste si te das o naisimos, ai te das o
luvudimos ka lesko anav.

<span id="an_13:16">13:16</span> Sa data keren o lashimos ai chi bustren
te zhutin kodola kai trobul o zhutimos. Ke kodola sakrifikaturia plachal
le Devles.

<span id="an_13:17">13:17</span> Keren sar tumare bare pasturia phenen
tumenge, ke won musai den atweto ka Del sar won len sama tumare duxuria.
Won trobun te phenen ka Del so kerde. Keren anda kodia ek raduimos
lenge, ai na nekazo, te nekezhin, kodia chi zhutil tume.

<span id="an_13:18">13:18</span> Rhuginpe ande amende. Amaro ilo phenel
amenge ke sam vorta. Ame mangas te keras vorta sa data.

<span id="an_13:19">13:19</span> Rhugin tume ande mande mai but te avava
palpale tumende mai sigo.

<span id="an_13:20">13:20</span> O Del si O Del la pachako, wo vazdino
amaro Devles O Jesus anda le mule. O Jesus si o lasho pastuxo le
bakrange, lesko rat kerdia o nevo kontrakto kai beshel sa data.

<span id="an_13:21">13:21</span> O Del la pachako del tume swako lasho
diela kai trobul tu te keres leski voia, ai wo kerel ande amende so
plachal les pala O Jesus Kristo. Ai ka Kristo avel o luvudimos. Sa data
ai sagda! Amen.

<span id="an_13:22">13:22</span> Murhe phral, mangav tumendar te ashunen
kadala vorbi kai zhutin tume. Kadia si o skurto lil.

<span id="an_13:23">13:23</span> Mangav tume te zhanen kai o Timote
anklisto avri andai temnitsa. Te avela mai sigo, anava les mansa kana
avava te dikhav tume.

<span id="an_13:24">13:24</span> Tradav tumare bare pasturia ai sa
kodolen kai si shave le Kristoske but bax, zor ai sastimos. Le shave le
Devleske andai Italia kai si katse mansa traden tume but bax, zor ai
sastimos.

<span id="an_13:25">13:25</span> Te avel tume savorhen o mishtimos le
Devlesko.

------------------------------------------------------------------------

[Next: James](jam)
