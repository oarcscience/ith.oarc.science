[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](tit)  [Next](heb) 

------------------------------------------------------------------------

### Romani Bible: Philemon

<span id="an_1:1">1:1</span> Katar o Pavlo, kai si phanglo le Jesus
Kristoske, ai katar amaro phral o Timote. Tuke Philemon, amaro kuchi
vortako, ai kai keres buchi amensa, ai kai khangeri kai chidelpe ande
cho kher,

<span id="an_1:2">1:2</span> ai amare pheiake e Apphia, ai ka Archippus
kai marelpe amensa ando pachamos:

<span id="an_1:3">1:3</span> O Del amaro Dat ai le Devles Jesus Kristo
te del tume o lashimos ai e pacha.

<span id="an_1:4">1:4</span> Swako data kai rhugiv ma, murho kuchi
Philemon, da ma goji tute, ai naisiv murhe Devleske.

<span id="an_1:5">1:5</span> Ke ashunav e dragostia kai si tu sa le
Devleske narodoske, ai o pachamos kai si tu ando Jesus Kristo.

<span id="an_1:6">1:6</span> Ai mangav katar O Del o traio kai inkerel
tu amensa katar o pachamos te kerel te zhanas mai mishto sa le
mishtimata kai si ame ande amaro traio le Kristosa.

<span id="an_1:7">1:7</span> Chiri dragostia, murho phral, dia man but
raduimos ai zor! Ke raduisardian o ilo le Devlesko narodoske.

<span id="an_1:8">1:8</span> Anda kodia, marka, pala Kristo me sim ivia
te mothav tuke so trobul te keres.

<span id="an_1:9">1:9</span> Numa ke mange drago tuke, mangav vari so
tutar. Sar sim me o Pavlo, iek manush phuro, ai katse ande temnitsa, ai
akana ek manush phanglo le Jesus Kristoske.

<span id="an_1:10">1:10</span> Me mangav tutar vari so le Onesimeske, ke
wo si murho shav ando Jesus Kristo; ke me kerdilem lesko dat ando Del
katse ande temnitsa.

<span id="an_1:11">1:11</span> Mai anglal wo chi trobulas tu, numa akana
trobul ame, vi tut ai vi man.

<span id="an_1:12">1:12</span> Ai tradav les tute akana, premin les, sar
te avilino iek kotor anda mande.

<span id="an_1:13">1:13</span> Me manglemas te inkerav les pasha mande,
zhi kai sim ande temnitsa ai te zhutil ma ande cho than.

<span id="an_1:14">1:14</span> Numa chi manglem te kerav kanchi bi te
phushav tutar, chi mangav te thav tu pe zor te keres mange mishtimos, ke
mange mai drago te keres tu anda tute.

<span id="an_1:15">1:15</span> Amborim o Onesimus sas lino tutar pe
xantsi vriama, saxke te avel tusa porme sagda;

<span id="an_1:16">1:16</span> ke akana wo ma nai ferdi iek prosto
sluga, numa mai but lo de sar iek sluga: wo si akana iek kuchi phral, ai
mange defial drago lo, numa tuke trobul te avel mai but vi sar sluga, ai
vi sar phral ando Kristo.

<span id="an_1:17">1:17</span> Te jinesa man sar cho vortako, premisar
les sar te premisardianas man.

<span id="an_1:18">1:18</span> Ai te shubisailo vari so karing tute, vai
te kamela tuke vari so, tu jin pa mande.

<span id="an_1:19">1:19</span> Me, murhe vastesa tradav tuke kado
divano. Me, o Pavlo, pochinava tuke palpale, ai chi trobul te dav tu
goji ke tu kames mange cho traio.

<span id="an_1:20">1:20</span> E, phrala, mangav ma tutar, ker mange
kado mishtimos ande dragostia le Kristoski. Raduisar murho ilo, sar iek
phral ando Jesus Kristo!

<span id="an_1:21">1:21</span> Ke me pachav ma, ke ande kado lil kai
ramov tuke, akana te keresa so mangav tutar, ai vi zhanav ke keresa mai
but.

<span id="an_1:22">1:22</span> Ai ande kodia lashar i mange iek soba ke
pachav ma ke O Del ashunela tumare rhugimata, ai dela te avav pale
tumensa.

<span id="an_1:23">1:23</span> O Epaphras, kai si mansa ande temnitsa le
Jesus Kristoske tradel tuke but bax, zor ai sastimos.

<span id="an_1:24">1:24</span> Ai vi o Marko, o Aristarchus, o Demas, ai
o Luk, murhe vortacha kai keren mansa buchi.

<span id="an_1:25">1:25</span> O mishtimos amaro Devlesko Jesus Kristo
te avel tumensa. Amen.

------------------------------------------------------------------------

[Next: Hebrews](heb)
