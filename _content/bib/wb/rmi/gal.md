[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co2)  [Next](eph) 

------------------------------------------------------------------------

### Romani Bible: Galatians

<span id="an_1:1">1:1</span> O Pavlo, ek apostle, na katar le manush, ai
chi katar iek manush,numa katar O Jesus Kristo, ai O Del O Dat, kai
zhuvindisardia les andal mule.

<span id="an_1:2">1:2</span> Ai sa le phral kai si katse mansa, te
traden kado lil kal khangeria kai si ande Galatia,

<span id="an_1:3">1:3</span> ai te mothas lenge, O Del amaro Dat, ai O
Del O Jesus Kristo te del tume o mishtimos ai a pacha.

<span id="an_1:4">1:4</span> O Kristo diape wo te skepil amen anda amare
bezexa, saxke te ankkalavel ame anda kadia lumia kai si akana ai kai si
nasul, katar e voia amare Devleski ai amaro Dat.

<span id="an_1:5">1:5</span> Ka Del te avel o barimos ande swako vriama.
Amen

<span id="an_1:6">1:6</span> Defial chudisailem kai meken kadia sigo
kodoles kai akhardia tume pala lashimos le Kristosko, ai ke bolden tume
karing iek aver lashi viasta.

<span id="an_1:7">1:7</span> Chaches nai aver lashi viasta, numa dav
tumensa duma kadia ke si narodo kai rimol tume, ai kai mangel te
parhuvel e lashi viasta le Kristoski.

<span id="an_1:8">1:8</span> Numa marka ame, vai iek angelo kai avilo
anda rhaio, te phendino tumenge iek aver lashi viasta ke sar kucha kai
ame andiam tumenge, kodo te zhal ande iado!

<span id="an_1:9">1:9</span> Ame phendiam tumenge vunzhe ai mai mothav
akana: te anela tumenge vari kon aver lashi viasta ke sar kucha kai sas
tume dini, kodo te zhal ande iado!

<span id="an_1:10">1:10</span> So znachil kodia, ke rodav te niriv o
lashimos le manushengo? Nichi! Mangav o lashimos le Devlesko! Vai rodav
te avav drago le manushenge? Ke te rodemas inker te avav drago le
manushenge, nas te avav sluga le Kristoski.

<span id="an_1:11">1:11</span> Phenav tumenge, murhe phral, e lashi
viasta kai phenav, chi avel katar o manush.

<span id="an_1:12">1:12</span> Chi lem kadia lashi viasta katar iek
manush, ai khonik chi sichardia ma, numa O Jesus Kristo dia ma te zhanav
la.

<span id="an_1:13">1:13</span> Tume ashundian sar phiravas kana simas
astardo ka zakono le Zhidovongo, zhanen sar chinuivas zurales e khangeri
le Devleski ai tsavas sa murhi zor te peravav la.

<span id="an_1:14">1:14</span> Me nakhavas buten vortachen le Zhidovon
kai sas ande murhe bersh ando zakono o Zhidovisko. Me mai ilesa mangavas
te kerav o zakono amare dadengo.

<span id="an_1:15">1:15</span> Numa O Del, ande pesko lashimos,
alosardia ma mai anglal sar te kerdiuav. Ai akhardia ma te kerav leski
buchi.

<span id="an_1:16">1:16</span> Ai kana manglia te sikavel mange peske
shaves, saxke te angerav kal manush kai nai Zhiduvuria e pashi viasta le
Kristoski. Chi gelem te phushav kanikas so te kerav.

<span id="an_1:17">1:17</span> Ai chi gelem chi ande Jerusalem te dikhav
kodolen kai sas slugi le Devleske mai anglal mandar. Numa gelemtar
strazo ande Arabia, porme gelem palpale ando Damsacus.

<span id="an_1:18">1:18</span> Ai ferdi trin bersh pala kodia gelem ando
Jerusalem te dikhav le Petres, ai beshlem dui kurke lesa.

<span id="an_1:19">1:19</span> Chi dikhlem chi ieka avre sluga, numa
ferdi o Iakov, o phral le Kristosko.

<span id="an_1:20">1:20</span> So ramov tumenge akana chachimos si.
Phenav angla Del ke chi xoxavav!

<span id="an_1:21">1:21</span> Porme gelem andel gava kai si karing e
Syra ai e Cilicia.

<span id="an_1:22">1:22</span> Ande kodia vriama o narodo le
khangeriango le shave le Devleske kai sas ande Judea chi zhanenas man.

<span id="an_1:23">1:23</span> Ferdi zhanenas so ashunde katar le
kolaver, "Kodo kai mai anglal chinuilas amen del duma akana pa pachamos
kai mai anglal rodelas te rimol!"

<span id="an_1:24">1:24</span> Ai naisinas le Devles anda mande.

<span id="an_2:1">2:1</span> Desh u shtar bersh pala kodia gelem pale
ande Jerusalem le Barnabasoske; ai ingerdem vi le Titus mansa.

<span id="an_2:2">2:2</span> Gelem ke O Del sikadiasas mange ke trobul
te zhav. Ai chide ma le barensa rigate kai sas kotse, ai phendem lenge
pai lashi viasta kai phenav le manushenge kai Nai Zhiduvuria, ke chi
mangav murhi buchi kai kerdem ai kerav akana te avel intaino.

<span id="an_2:3">2:3</span> Numa o Titus, kai sas mansa ai kai si
Greko, nas leske musai te avel semnome, ai marka ke xoxamle phral
thodepe mashkar amende, ai mangenas te thon semno pe leste.

<span id="an_2:4">2:4</span> Kodo narodo thode sas pe chordanes ande
amare saxke te dikhen so kerasas ande amaro chidinimos le Kristosa. Won
mangenas te keren anda amende rhoburia.

<span id="an_2:5">2:5</span> Ai ame chi meklem ame vov si pala lende,
saxke te garavas tumenge o chachimos la nevia viastako.

<span id="an_2:6">2:6</span> Numa kodola kai sas jinde sar le bare, numa
so sas kodia nai baio, ke O Del chi kerel kris pe so miazol o manush,
kodola bare chi phendem mange te kerav chi iek diela.

<span id="an_2:7">2:7</span> Inker dikhle ke O Del diasas ma e buchi te
phenav e lashi viasta kodolenge kai Nas Zhiduvuria, sar won dinesas ka
Petri e buchi te phenel e lashi viasta le Zhidovonge.

<span id="an_2:8">2:8</span> Ke O Del kerdia anda mande e sluga shinadi
kodolenge kai Nai Zhiduvuria, sa sar kerdia anda Petri e sluga shinadi
le Zhidovongo.

<span id="an_2:9">2:9</span> O Iakov, o Petri, ai o Iovano, kai sas
jinde sar le bare, preznaisarde ke O Del diasas ma kodia buchi mange;
antunchi dine ame vas ka Barnabas ai man. Ai kadia chidine andek than
iek kavresa ai andek than phendiam ke ame zhasa te keras buchi mashkar
kodola kai Nai Zhiduvuria, ai ke won zhana mashkar le Zhiduvuria.

<span id="an_2:10">2:10</span> Numa mangle amendar ferdi te das ame goji
kal chorhe kai si ande lenge khangeri, ai me kerdem so mangle mandar.

<span id="an_2:11">2:11</span> Kana o Petri avilo ande Antioch, phendem
ke nai vorta angla narodo, ke wo nas po drom o vorta.

<span id="an_2:12">2:12</span> Chaches mai anglal sar te aven uni manush
kai sas tradine katar o Iakov, o Petri xalas le phralensa kai Nas
Zhiduvuria, numa kana avile kodola manush liape kotsar, ai chi mai xalas
lensa, ke wo daralas katar le manush kai mangenas te semnon.

<span id="an_2:13">2:13</span> Le kolaver phral Zhiduvuria vi won kerde
sar o Petri; ai o Barnabas wo pashte lelaspe pala lende.

<span id="an_2:14">2:14</span> Kana dikhlem ke chi phirenas vorta ai
malades ando chachimos la nevia viastako, phendem le Petreske, angla sa
o narodo, "Tu kai san Zhidovo, traiisardian katse sar kodola kai Nai
Zhiduvuria, ai na sar le Zhiduvuria. No sar thos pe zor kodolen kai Nai
Zhiduvuria te traiin sar le Zhiduvuria?"

<span id="an_2:15">2:15</span> Ame Zhiduvuria sam ai kadia kerdiliam, ai
chi sam bezexale le kolavre tsemenge.

<span id="an_2:16">2:16</span> Numa zhanas ke o manush si jindo vorta
angla Del ferdi pala pesko pachamos ando Jesus Kristo, ai na ke kerel so
mothol o zakono. Iame, pachaiam ame ando Jesus Kristo saxke te avas
jinde vorta pala amaro pachamos ando Kristo, ai na ke kerdiam so mothol
o zakono. Ke khonik chi avela jindo vorta angla Del ke kerdia so mothol
o zakono.

<span id="an_2:17">2:17</span> Numa te rodasa te avas jinde vorta ke sam
astarde le Kristosa, iame sam bezexale sode si kodola kai Nai
Zhiduvuria, kodia znachil ke O Kristo kerel buchi le bezexeske? Nichi!

<span id="an_2:18">2:18</span> Te tsava ma pale te lasharav so peradem,
sikavav kadia ke chi lav ma pala zakono.

<span id="an_2:19">2:19</span> Ai le zakonoske, mulo sim, iek martia kai
o zakono andai, saxke me te traiiv le Devleske.

<span id="an_2:20">2:20</span> Simas thodino te merav le Kristosa po
trushul. Ai kadia mai nai me kai traiiv, numa O Kristo traiil ande
mande. O traio le manushesko, o traio kai traiiv me akana traiiv ando
pachamos ando Shav le Devlesko, kai simas leske drago ai kai dia pesko
traio mange. Chi shudav o lashimos le Devlesko.

<span id="an_2:21">2:21</span> Te si o manush ke pala zakono sai avel
vorta angla Del, apo antunchi O Kristo mulo intaino!

<span id="an_3:1">3:1</span> Tume dzile Galatians! Kon kerdia farmichi
pe tumende? Ke sas angla tumare iakha vorta o patreto sar mulo O Jesus
po trushul.

<span id="an_3:2">3:2</span> Manglemas te den ma atweto pe iek diela kai
si te phushav tume: sas tume dino O Swunto Duxo le Devlesko ke kerdian
so mothol o zakono, vai ke ashundian ai pachaian tume ande lashi viasta?

<span id="an_3:3">3:3</span> Sar sai aven kadia dzile ! Tume
nachinaisardian le Devleske swuntsone Duxosa, ai akana mangen te geton
tumare zorasa?

<span id="an_3:4">3:4</span> Pate chinuisardian pe kachi dieli intaino?
Nashtilpe te avel intaino!

<span id="an_3:5">3:5</span> Kana O Del del tume pesko Swunto Duxo ai
kerel mirakluria mashkar tumende, wo kerel kodia ke tume keren so mothol
o zakono, vai ke ashunen ai pachan tume ande lashi viasta?

<span id="an_3:6">3:6</span> Eta so mothol E Vorba le Devleski pa
Abraham, "Wo pachaiape ando Del, ai O Del jindia les sar vorta pala
pesko pachamos."

<span id="an_3:7">3:7</span> No tume trobul te haliaren, ke kodola kai
si le o pachamos si andai chachi vitsa le Abrahamoski.

<span id="an_3:8">3:8</span> E Vorba le Devleski phendia ma anglal ke O
Del kerela kodolen kai Nai Zhiduvuria te aven vorta angla leste pala
pengo pachamos. Anda kodia E Vorba le Devleski phendia mai anglal le
Abrahamoske kadia lashi viasta.

<span id="an_3:9">3:9</span> "O Del swuntsola sa le narodos kai si pe
phuv pala tute." O Abraham pachaiape ai sas swuntsome, no sa kodola kai
pachanpe avena swuntsome sar sas o Abraham.

<span id="an_3:10">3:10</span> Ke sa kodola kai astardion kai buchi le
zakonoski avena dine armaia. Ke E Vorba le Devleski mothol, "Dino armaia
te avel swako manush kai chi lelpe sagda pala so godi si ramome ande
klishka le zakonoski!"

<span id="an_3:11">3:11</span> Akana mishto si phendo ke khonik nashtil
te avel jindo vorta angla Del pala zakono; ke E Vorba le Devleski
mothol, "Kodo kai si vorta anglal iakha le Devleske pala pachamos
traiila."

<span id="an_3:12">3:12</span> Numa o zakono nai o pachamos, inker E
Vorba le Devleski mothol, "Kodo kai kerel so mothol o zakono traiila
pala zakono."

<span id="an_3:13">3:13</span> O Kristo sas lino armaia ande amaro than,
saxke te ankalavel ame andal armaia le zakonoske. E Vorba le Devleski
mothol, "Dino armaia te avel swako manush kai si amblado ka khash."

<span id="an_3:14">3:14</span> Ai sas kadia, saxke o swuntsomos kai O
Del shinadia le Abrahamoske te avel dino vi kodolenge kai Nai Zhiduvuria
katar O Jesus Kristo, ai te las katar o pachamos, O Swunto Duxo kai sas
shinado katar O Del.

<span id="an_3:15">3:15</span> Murhe phral, dav duma sar den duma le
manush, kana iek manush shinadia vari so angla iek marturo, khonik
nashtil te aterdiarel so sas shinado vai te mai thol vari so opral.

<span id="an_3:16">3:16</span> No O Del kerdia shinaimata le Abrahamoske
ai kodoleske kai avela pala leste. E Vorba le Devleski chi mothol,
"Kodola kai avena pala leste" sar te avilino bute manushenge, numa
mothol, "Ai kodoleske kai avela pala tute," ai kodia znazhil ferdi iek
manush, kodo si O Kristo.

<span id="an_3:17">3:17</span> Eta, so lav te mothav, O Del diasas iek
shinaimos ai shinadiasas te ankerel les, o zakono kai avilo shtar shela
ai trenda bersh pala kodia, nashtil te aterdiarel kodo shinaimos ai te
aterdiarel so shinadia O Del.

<span id="an_3:18">3:18</span> Numa e podarka kai O Del del sar so
phendia te del ashela pala zakono, antunchi chi mai ashel pala
shinaimos. Numa pala so sas shinado O Del sikadia pesko lashimos le
Abrahamoske.

<span id="an_3:19">3:19</span> Sostar sas dino o zakono? O zakono sas
thodino te sikavel so godi si kai nai e voia le Devleski. O zakono
trobulas te ankerel zhi kai avel kodo kai trobulas andai vitsa le
Abrahamoski, kodoleske kai sas kerdo o shinaimos. Kodo zakono sas
tradino katar le angeluria, numa iek manush sas thodino mashkar O Del ai
le manush.

<span id="an_3:20">3:20</span> Numa o manush kai si mashkar O Del ai le
manush, nai mashkar O Del ai le manush, ferdi iekeske, ai O Del si ferdi
iek.

<span id="an_3:21">3:21</span> Pate o zakono nai so shinadia O Del?
Nichi. Ke te sas dino iek zakono kai sai del o traio le manushenge, apo
o manush sai avilino jindo sar vorta angla Del pala zakono.

<span id="an_3:22">3:22</span> Numa E Vorba le Devleski mothol ke sa e
lumia thodi la telai putiera le bezexeski, saxke e podarka, shinadi
katar O Del te avel dini kodolenge kai pachanpe ai pala pengo pachamos
ando Jesus Kristo.

<span id="an_3:23">3:23</span> Mai anglal sar te avel e vriama le
pachamaski, o zakono ankerelas ame phangle, zhi kai avel o pachamos.

<span id="an_3:24">3:24</span> No o zakono lelas amendar sama zhi kai
avel O Kristo, ai porme te avas jinde vorta angla Del pala pachamos.

<span id="an_3:25">3:25</span> Akana kai e vriama le pachamaski avili,
chi mai lel sama o zakono pe amende.

<span id="an_3:26">3:26</span> Ke pala pachamos si kai san shave
Devleske ando Kristo.

<span id="an_3:27">3:27</span> Tume savorhe sanas bolde te aven astarde
le Kristosa, ai tume kadia lian o nevo traio le Kristosko pe tumende.

<span id="an_3:28">3:28</span> Le Zhiduvuria ai kodola kai Nai
Zhiduvuria saikfielo le, ai vi le manush kai si phangle ai vi kodola kai
nai phangle, ai vi le mursh ai le zhuvlia; tume san savorhe astarde le
Kristosa.

<span id="an_3:29">3:29</span> Te san le Kristoske, tume san antunchi
andai vitsa le Abrahamoski, ai len so O Del shinadia sas te del.

<span id="an_4:1">4:1</span> Ashun so mai motsav: O shav kai trobul te
lel o mishtimos peske dadesko sa andek fielo diela lo ke sar iek manush
kai si phanglo zhi kai godi avela terno, marka ke so godi si lesko si.

<span id="an_4:2">4:2</span> Akana kai si terno, thodino lo kal manush
kai len sama lestar ai te len sama katar leski dieli zhi pe vriama kai
lesko dat phendia.

<span id="an_4:3">4:3</span> Iame zhi kai godi samas sar glati, phangle
sama kal dieli kadala lumiake.

<span id="an_4:4">4:4</span> Numa kana e vriama kai sas thodi avili, O
Del tradia peske Shaves. Kerdilo katar iek zhuvli, ai traiilas tele
zakono le Zhidovongo.

<span id="an_4:5">4:5</span> Saxke te ankalavel kodolen kai sas thodine
tela zakono, ai ame te sai kerdiuas shave le Devleske.

<span id="an_4:6">4:6</span> Te sikavel tumenge ke leske shave san, O
Del tradia ande amare ile O Swunto Duxo peske Shavesko, O Swunto Duxo
kai tsipil, "Dat, Murho Dat."

<span id="an_4:7">4:7</span> No akana, chi mai san manush phanglo, numa
shav ai akana kai san lesko shav, O Del dela tu o mishtimos kai garavel
peske shavenge.

<span id="an_4:8">4:8</span> Mai anglal chi zhanenas le Devles, ai
phangle sanas kal dieli kai nai chaches dela.

<span id="an_4:9">4:9</span> Numa akana kai zhanen le Devles, inker mai
bini, akana kai O Del zhanel tume, sar sai mai tume zhan palpale ka
kodola kovle ai chorhe dieli la phuviake? Sar sai dashtilpe ke tume
mangen pale te aven phangle lende?

<span id="an_4:10">4:10</span> Tume len sama zurales ka uni dies, ka uni
shon, ka uni vriama, ai ka uni bersh.

<span id="an_4:11">4:11</span> Dar mange ando tumende! Ke sa e buchi kai
kerdem mashkar tumende avela intaino?

<span id="an_4:12">4:12</span> Murhe phral, mangav ma tumendar, kerdion
sar mande. Sar me kerdilem sar tumende, chi kerdian mange chi iek
nasulimos.

<span id="an_4:13">4:13</span> Tume seren tume sostar, andem tumenge e
lashi viasta e pervo data; sostar ke naswalo simas.

<span id="an_4:14">4:14</span> Murho stato o naswalo sas te zumavel
tumen, numa chi simas tumenge gratsia ai chi shudian ma. Numa
premisardian ma sar iek angelo le Devlesko, vai sar O Jesus Kristo.

<span id="an_4:15">4:15</span> Defial raduime sanas! Apo so kerdilia
tumensa akana? Sai mothav kacha diela pa tumende: te sai dashtisardianas
lianas tumare iakha avri, ai dianas le mange.

<span id="an_4:16">4:16</span> Apo akana so kerdilem tumaro duzhmano kai
mothav tumenge o chachimos?

<span id="an_4:17">4:17</span> Kodo narodo sikaven but ke volin tume,
numa lenge ginduria nai lashe karing tumende. So won mangen si te len
tume amendar, saxke te keren buchi lenge.

<span id="an_4:18">4:18</span> Mishto te avel tumen ilo te keren o
mishtimos ande swako vriama, ai na ferdi kana sim mashkar tumende.

<span id="an_4:19">4:19</span> Murhe kuchi shave! Haliarav pale iek
chino tumenge, sar iek chino kai si la zhuvlia kana bianjol lake iek
glata, zhi kai O Kristo lashardiol ande tumende.

<span id="an_4:20">4:20</span> Sode manglemas te avav pasha tumende
akana, saxke te sai dav tumensa duma averfielo, ke chi zhanav so
kerdilia tumensa.

<span id="an_4:21">4:21</span> Phenen mange tume kai mangen te aven tela
zakono, pate chi aliarena so mothol o zakono?

<span id="an_4:22">4:22</span> O zakono mothol ke o Abraham sas les dui
shave, iek katar iek zhuvli kai sas phangli, ai iek katar iek zhuvli kai
nas phangli.

<span id="an_4:23">4:23</span> O shav kai sas les katar e zhuvli kai sas
phangli biandilo sar aver, numa o shav kai sas les katar e zhuvli kai
nas phangli biandilo sar O Del shinadiasas.

<span id="an_4:24">4:24</span> Sai haliaren la sar iek patreto: le dui
zhuvlia si le dui kontrakturia pachi, iek anda kodola pachi sikavel
katar e Hagar, ai kucha anda Mount Sinai, biandiol lake glati phangle.

<span id="an_4:25">4:25</span> E Hagar si o Mount Sinai kai si ande
Arabia, woi malavel ka foro kai si ande Jerusalem, kai si phangli peske
manushensa.

<span id="an_4:26">4:26</span> Numa e Jerusalem kai si ande rhaio nai
phangli, ai woi si amari dei.

<span id="an_4:27">4:27</span> Ke E Vorba le Devleski mothol, "Raduisavo
tu, zhuvlio kai shoxar nashti avilian tu glate! Tsipisar raduimastar, tu
kai shoxar chi zhanglian le dukha la zhuvliake kai sas la glate! Ke e
zhuvli kai sas mekli avela la mai but glate de sar la zhuvlia kai si la
rhom.

<span id="an_4:28">4:28</span> Numa tume, murhe phral, tume san shave
kai biandilian sar sas shinado katar O Del, sar o Isaac.

<span id="an_4:29">4:29</span> Mai anglal o shav kai biandilo ando stato
chinuilas kodoles kai biandilosas pala Swunto Duxo le Devlesko; ai
sakadia si akana.

<span id="an_4:30">4:30</span> Numa so mothol E Vorba le Devleski? Woi
mothol, "Gonisar la zhuvlia kai si phangli ai lake shaves; ke o shav la
zhuvliako kai si phanglo chi avela les so sas shinado katar o dat le
shavesa kai si la zhuvliako kai nai phanglo."

<span id="an_4:31">4:31</span> Anda kodia, murhe phral, chi sam shave la
zhuvliake kai si phangle, numa la zhuvliake kai nai phangle.

<span id="an_5:1">5:1</span> O Kristo phuterdia ame anda phanglimos
saxke te na mai avas vov si phangle, O Kristo lia tume anda phanglimos
ai beshen kadia, ai arakhen tume te na mai pale kerdion manush phangle.

<span id="an_5:2">5:2</span> Ashunen mange! Me, o Pavlo, mothav tumenge,
te thona semnuria pe tumende, antunchi O Kristo chi mai avela kanchi.

<span id="an_5:3">5:3</span> Ai mai mothav iek data, sakone manusheske
kai thol semno pe peste ke musai leske te lelpe pala sa o zakono.

<span id="an_5:4">5:4</span> Tume kai roden te aven jinde vorta angla
Del ando zakono thodine san rigate katar O Kristo. Ai mai nai tumenge o
lashimos le Devlesko.

<span id="an_5:5">5:5</span> Numa ame, pachas ame ke O Del kerela te
avas vorta angla leste; kodia ame azhukeras, katar O Swunto Duxo kai
kerel buchi pala pachamos kai si ande amende.

<span id="an_5:6">5:6</span> Ke te sam thodine andek than le Kristosa,
te avesa semnome, vai te na avesa nai kanchi; so trobul te avel o
pachamos kai kerel buchi pala dragostia.

<span id="an_5:7">5:7</span> Tume nashenas mishto, kon aterdiardia tume,
te na mai mekel tume te len tume pala chachimos? So phende tumenge te
parhuven tumaro gindo?

<span id="an_5:8">5:8</span> Nas katar O Del, kai akharel tume.

<span id="an_5:9">5:9</span> "Lel xantsi drozhde te vazdelpe sa o arho."

<span id="an_5:10">5:10</span> Si ma pachamos ande tumende katar O Del,
ke tume chi gindin averfielo ke sar mande, numa kodo kai rimol tume, kon
godi avela, avela dino pe kris katar O Del.

<span id="an_5:11">5:11</span> Me, murhe phral, te mai dava duma pa
semno, sostar chinuin ma? Antunchi murhe vorbi pa o trushul le Kristosko
trobulas te na keren baio.

<span id="an_5:12">5:12</span> Manglemas o narodo kai rimol tume te
duriol tumendar.

<span id="an_5:13">5:13</span> Murhe phral, tume sanas akharde te na mai
aven phangle. Numa akana kai chi mai san phangle na len tume pala stato.
Numa meken tume pala dragostia te aven le slugi iek kavreske.

<span id="an_5:14">5:14</span> Ke sa o zakono kerdo lo ande iek vorba
kacha: "Te avel tuke drago cho vortako sar san tu tuke drago."

<span id="an_5:15">5:15</span> Numa te kerena sar le zhigeni, te
dukhaven tume ai keren bi malades iek kavresa, antunchi arakhen tume, ke
te na nichi, rimona tumen iek kavres.

<span id="an_5:16">5:16</span> Me mothav tumenge, phiren ando Swunto
Duxo, ai kadia chi kerena so mangel tumendar o stato.

<span id="an_5:17">5:17</span> Ke o stato mangel dieli kai O Swunto Duxo
chi mangel, ai O Swunto Duxo mangel dieli kai o stato chi mangel. Won si
penge duzhmaia, saxke tume te na keren so tume mangen.

<span id="an_5:18">5:18</span> Te san phirade katar O Swunto Duxo, chi
san tela zakono.

<span id="an_5:19">5:19</span> Ai zhanas so mangel o stato, e kurvia, o
bi vuzhimos, o gindo o chorho;

<span id="an_5:20">5:20</span> Te rhugis tu kal ikoni ai o drabarimos,
le manush kerdion duzhmaia iek kavreske, xanpe, ai zhaluzi le, e xoli
ande lende, sa roden te keren vari so, o sicharimos o xoxamlo pa Del,

<span id="an_5:21">5:21</span> mangen so si avres, mudarimata, kerdion
macharne, ai chidenpe andek than te keren dieli zhungale, ai dieli
kadalendar. Phenav tumenge mai anglal, sar vunzhe phendem, le manush kai
keren kasavendar dieli chi zhana ando rhaio le Devlesko.

<span id="an_5:22">5:22</span> Numa e fruta le Swuntone Duxoski si e
dragostia, o raduimos, e pacha, e rhavda, o lashimos, o zhutimos, o
pachamos,

<span id="an_5:23">5:23</span> o kovlimos (chi luvudilape peste), ai le
sama te na shubis tu. Nai chi iek zakono kai rimol kadala dieli.

<span id="an_5:24">5:24</span> Kodola kai si le Kristoske karfosarde le
statos penge bezexensa, ai le dielensa kai sas lenge drago.

<span id="an_5:25">5:25</span> Te traiisarasa ando Swunto Duxo, vi
phiras le Swuntone Duxosa.

<span id="an_5:26">5:26</span> Na keras barimata, ai na xoliaras iek
kavres, aina avas zhaluzi pe iek kavreste.

<span id="an_6:1">6:1</span> Murhe phral, te dikhlian ke shubisailo vari
kon ande vari soste, tume kai si tume O Swunto Duxo le Devlesko, anen
les palpale po drom o vorta; numa len les lashimasa, ai arakh tu te na
aves vi tu zumado.

<span id="an_6:2">6:2</span> Zhutin tume iek kavres ande tumare pharipe,
ai kadia kerena o zakono; le Kristosko.

<span id="an_6:3">6:3</span> Te gindila vari kon ke wo si vari so, ai
kai wo nai kanchi, wo shubilpe pes.

<span id="an_6:4">6:4</span> Te lel sama sako so kerel wo, ai porme sai
luvudilape pe peste, ai na anda so kerdia o kolaver.

<span id="an_6:5">6:5</span> Ke sako trobul te kerel peski buchi.

<span id="an_6:6">6:6</span> Kodo kai phenen leske e lashi viasta trobul
te hulavel sa pesko mishtimos kodolesa kai phenel leske e lashi viasta.

<span id="an_6:7">6:7</span> Na shubin tume; chi marelpe mui katar O
Del, ke o manush chidela so thodia te bariol.

<span id="an_6:8">6:8</span> Te bariarela so si drago leske statoske,
lesko stato anela leske e martia; numa te bariarela so si drago le
Swuntone Duxoske, O Swunto Duxo anela leske o traio kai chi mai getolpe.

<span id="an_6:9">6:9</span> Na aterdiuas, keras sagda o mishtimos; ke
te na xasarasas zor, chidasa kana avela e vriama.

<span id="an_6:10">6:10</span> Zhi kai godi sai dashtisaras, keras o
mishtimos savorhenge, ai mai but amare phralenge kai pachanpe ando Del.

<span id="an_6:11">6:11</span> Dikhen savestar baro lil ramosardem
tumenge murhe vastensa!

<span id="an_6:12">6:12</span> Sa kodola kai mangen te plachan penge
statos mangenpe zor te keren semno pe tumaro stato. Saxke te na chinuin
won pala trushul le Kristosko.

<span id="an_6:13">6:13</span> Ke kodola kai si le semno ande pengo
stato chi lenpe pala zakono; numa mangen te avel tumen semno ando stato
te sai luvudinpe pa tumende ke thode semno ande tumaro stato.

<span id="an_6:14">6:14</span> Me, pa mande, dur mandar o gindo te
luvudiv ma andal kolaver dieli, de ferdi anda trushul amare Devlesko O
Jesus Kristo; e, katar o trushul le Kristosko e lumia muli la mange, ai
me sim mulo la lumiake.

<span id="an_6:15">6:15</span> Ke te avel tu semno ando stato vai te na
avel tu kodia na kanchi, numa so trobul si te aves iek nevo manush.

<span id="an_6:16">6:16</span> Sa kodolenge kai lenpe pala kodia ande
penge traio, mothav e pacha ai o lashimos le Devlesko te avel lensa,
lensa ai sa le Devleske narodosa!

<span id="an_6:17">6:17</span> Te na mai chinuil ma khonik akana, ke si
ma pe murho stato le semnuria le Kristoske.

<span id="an_6:18">6:18</span> Murhe phral, o mishtimos amare Devlesko O
Jesus Kristo te avel tumensa. Amen.

------------------------------------------------------------------------

[Next: Ephesians](eph)
