<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Romani Bible (NT), full text etext at Intangible Textual Heritage">
<TITLE>Romani Bible (NT): 1 Timothy</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="th2">Previous</A>&nbsp;
<A HREF="ti2">Next</A>&nbsp;
</CENTER>
<HR>
</p> <h3 align="center" align="center">Romani Bible: 1 Timothy</h3> 
<p><A NAME="an_1:1">1:1</A>&nbsp;Katar o Pavlo, ek apostle le Jesus Kristosko, me tradino sim katar amaro skepitori ai katar O Jesus Kristo, amaro pachamos: </p> 
<p><A NAME="an_1:2">1:2</A>&nbsp;Ka Timote, murho chacho shav ando pachamos, O Del O Dat ai O Jesus Kristo amaro skepitori te del tu o lashimos, e mila, ai e pacha.</p> 
<p><A NAME="an_1:3">1:3</A>&nbsp;Sar kana manglem tutar kana gelemtar ande Macedonia te beshes ande Ephesus. Ke si ando Ephesus manush kai parhuven o zakono le Devlesko, ai trobul te des len ordina te aterdion. </p> 
<p><A NAME="an_1:4">1:4</A>&nbsp;Phen lenge te meken kodola paramicha kai nai chache, ai te na mothon pel but papuria kai sas mai anglal, ke kadala dieli keren ferdi chingara ai chi zhutin lengo pachamos te zurion. </p> 
<p><A NAME="an_1:5">1:5</A>&nbsp;Ke so mangav si, ke sa le sgave le Devleske kai si kotse te aven ande dragostia kai avel andak vuzho ilo, ai lenge ginduria te aven vuzhe, ai lengo pachamos te avel chacho. </p> 
<p><A NAME="an_1:6">1:6</A>&nbsp;Uni linepe pa kado drom o lasho ai xasaile ande kadala divanuria bi malade. </p> 
<p><A NAME="an_1:7">1:7</A>&nbsp;Won mangen te aven bare kai zhanen o zakono le Devlesko, numa won chi haliaren penge vorbi, ai chi pal dieli kai den duma ai gindin ke chache le.</p> 
<p><A NAME="an_1:8">1:8</A>&nbsp;Ame zhanas ke o zakono lasho lo te las ame pala leste vorta. </p> 
<p><A NAME="an_1:9">1:9</A>&nbsp;Ame zhanas ke o zakono nai thodino le manushenge kai keren mishto, numa le manushenge kai keren nasulimos, kodolenge kai chi pachan o mui, le bi lashenge, ai le bezexalenge, le manushenge kai chi respektin chi le Devles ai chi so si swunto, ai kodola kai mudaren penge dades vai penga da, le manushenge kai mudaren, </p> 
<p><A NAME="an_1:10">1:10</A>&nbsp;ai le manushenge kai keren e kurvia, ai le mursh kai soven andek than, ai kodolenge kai bichinen le slugen, le xoxamlenge, ai kodolenge kai solaxan bi malades, vai kodolenge kai keren so godi aver dieli ke so mothol o chacho zakono. </p> 
<p><A NAME="an_1:11">1:11</A>&nbsp;Kado sicharimos ande lashi viasta lo kai sas ma dini, e lashi viasta kai si pa Del, O Del luvudime ai swuntsome.</p> 
<p><A NAME="an_1:12">1:12</A>&nbsp;Me naisiv le Jesus Kristos amaro Devles, kai pherdia ma zor ande buchi kai dia ma. Me naisiv leske ke jindia pe mande, ai kai alosardia ma te kerav leski buchi. </p> 
<p><A NAME="an_1:13">1:13</A>&nbsp;Marka ke davas duma bi malades pa leste mai anglal, marka ke chinuisardem les, ai buzhukurisardem les. Numa O Del mila sas leske anda mande, ke nas ma o pachamos ai ke chi zhanavas so keravas. </p> 
<p><A NAME="an_1:14">1:14</A>&nbsp;Amaro Kristo shordia but pesko lashimos pe mande, ai dia ma o pachamos, ai e dragostia kai si ame andek than le Jesus Kristosa.</p> 
<p><A NAME="an_1:15">1:15</A>&nbsp;Kadia vorba chachi la, ai trobul te avel premime, ai te pachanpe ande late le manush: ke O Jesus Kristo avilo ande lumia te skepil le bezexalen. Ai me simas iek baro bezexa lo mashkar le bezexale. </p> 
<p><A NAME="an_1:16">1:16</A>&nbsp;Numa kodia le Devleske sas mila anda mande, manglia O Jesus Kristo te sikavel ke me sim o mai chorho andal bezexale, ai te sikavel peski rhavda sa kodolenge kai mai angle pachanpe ande leste, ai premina o traio kai chi mai getolpe. </p> 
<p><A NAME="an_1:17">1:17</A>&nbsp;Tu amperatona kai ande swako vriama avesa, tu kai shoxar chi meres, tu kai chi dichos, ai tu san ferdi O Del kai zhanel swako fielo. Tuke te avel o respektimos, o luvudimos ande swako vriama. Amen. </p> 
<p><A NAME="an_1:18">1:18</A>&nbsp;O Timote, murho shav, mekav tuke, so sas tuke phendo palal vorbi kai sas ande profesi, kai sas phende mai anglal pa tute. Ankerdiol katar kadala vorbi saxke te zhas angle ai te niris. </p> 
<p><A NAME="an_1:19">1:19</A>&nbsp;Garav o pachamos, ai lashe ginduria, ke uni chi mangle te lenpe pala pende ginduria, ai porme xasarde pengo pachamos. </p> 
<p><A NAME="an_1:20">1:20</A>&nbsp;Mashkar lende si o Himenaeus ai o Alexander, kai meklem le le bengeske, saxke te sichon te na maren mui katar O Del.</p> 
<p><A NAME="an_2:1">2:1</A>&nbsp;Mai anglal, mangav tumendar te rhugin tume but pala sa le manushenge ai te naisin leske anda sa le manush. </p> 
<p><A NAME="an_2:2">2:2</A>&nbsp;Trobul te rhugisavas andal amperatsi, ai anda sa kodola kai poronchin, saxke te avel ame iek traio lasho ai trankilo, ai te traiisaras vorta angla Del. </p> 
<p><A NAME="an_2:3">2:3</A>&nbsp;Ke kodia si vorta drago le Devleske amaro skepitori, </p> 
<p><A NAME="an_2:4">2:4</A>&nbsp;ke wo mangel sa le manush te aven skepime, ai te zhanen o chachimos. </p> 
<p><A NAME="an_2:5">2:5</A>&nbsp;Ke ferdi iek Del si, ai iek manush kai anel andek than le manushen ai le Devles, kodo manush si O Jesus Kristo. </p> 
<p><A NAME="an_2:6">2:6</A>&nbsp;Ke wo diape te pochinel te aven savorhe skepime. Ai mangliape vriama kai sas thodini te sikavel ke O Del mangel sa le manush te aven skepime, </p> 
<p><A NAME="an_2:7">2:7</A>&nbsp;anda kodia me o Pavlo, ek pasturi ai ek apostle tradino sim te sicharel kodolen kai Nai Zhiduvuria pa pachamos ai pa chachimos. Chi xoxavav, o chachimos phenav!</p> 
<p><A NAME="an_2:8">2:8</A>&nbsp;Mangav vari kai le manush te rhuginpe, te vazden le vas te rhuginpe vuzhe ilesa, bi xoliariko ai bi chingarako. </p> 
<p><A NAME="an_2:9">2:9</A>&nbsp;Ai mangav vi le zhuvlia te vuriarenpe malades, prostovanes, ai te na keren barimata penge balensa, ai te na thon pe pende but sumnakai, perli, vai tsalia kai si kuchi. </p> 
<p><A NAME="an_2:10">2:10</A>&nbsp;Numa te keren lashe dieli sar zhuvlia kai mothon ke pachanpe ando Del, ai keren leski buchi.</p> 
<p><A NAME="an_2:11">2:11</A>&nbsp;Le zhuvlia trobul te ashunen, ai te sichon ando kalmo, ai te keren so si lenge phendo. </p> 
<p><A NAME="an_2:12">2:12</A>&nbsp;Chi mangav e zhuvli te sicharel, vai te poronchil po mursh, numa te na phenen kanchi. </p> 
<p><A NAME="an_2:13">2:13</A>&nbsp;Ke chaches o Adam sas kerdo o pervo, ai Eve pala leste. </p> 
<p><A NAME="an_2:14">2:14</A>&nbsp;Ai o Adam nas atsado, numa e Eve sas atsadi, ai sas doshali angla Del. </p> 
<p><A NAME="an_2:15">2:15</A>&nbsp;Numa e zhuvli avela skepime kana avela la glati , numa te inkerela ando pachamos, ande dragostia, ai ando vuzhimos, ai ando prostomo.</p> 
<p><A NAME="an_3:1">3:1</A>&nbsp;Kacha vorba chachila: te mangela vari kon te avel manush kai del duma pa Del ande khangeri, kado manush mangel iek lashi diela. </p> 
<p><A NAME="an_3:2">3:2</A>&nbsp;Iek manush kai del duma pa Del ande khangeri trobul te na avel chi iek dosh pe leste. Trobul te avel ferdi iek rhomni pala leste, trobul te arakhel pe, trobul te avel les lashe ginduria, ai te traiil malades, ai te premil mishto le manushen kai aven leste, ai te zhanel sar te sicharel. </p> 
<p><A NAME="an_3:3">3:3</A>&nbsp;Chi trobul chi te pel vai marelpe, ai chi te avel bi lasho, numa lasho, ai te rodel o mishtimos savorhenge; te avel les rhavda, ai chi trobul te avel leske zurales drago le love; </p> 
<p><A NAME="an_3:4">3:4</A>&nbsp;ai trobul te zhanel te sicharel peska familia, ai te sicharel peske glaten te pachan lesko mui ai te respektin les. </p> 
<p><A NAME="an_3:5">3:5</A>&nbsp;Ke o manush te chi zhanela te sicharel peska familia, katar sai lel sama katar e khangeri le Devleski? </p> 
<p><A NAME="an_3:6">3:6</A>&nbsp;Kodo manush trobul te zhanel le Devles de dumult, ke te na nichi sai avela barimatango ai avela doshalo sar sas o beng. </p> 
<p><A NAME="an_3:7">3:7</A>&nbsp;Ai trobul vi te avel respektime katar le manush kai chi zhanen le Devles, saxke te na avel gratsia le manushenge ai te na perel andel atsaimata le bengeske.</p> 
<p><A NAME="an_3:8">3:8</A>&nbsp;Le manush kai zhutin ande khangeri trobul vi won te aven respektime ai chache ileske; ai chi trobul te pen but mol ai chi te niril love atsaimasa. </p> 
<p><A NAME="an_3:9">3:9</A>&nbsp;Won trobun te beshen ando chachimos kai si ando pachamos ai vuzhe gindosa. </p> 
<p><A NAME="an_3:10">3:10</A>&nbsp;Trobul mai anglal te aven zumade, ai porme te na avela chi iek dosh pe lende sai kerena buchi sar manush kai zhutin ande khangeri.</p> 
<p><A NAME="an_3:11">3:11</A>&nbsp;Vi lenge zhuvlia trobul te aven respektime, ai te na pupuin; trobul te arakhenpe, ai te aven vorta ande soste godi. </p> 
<p><A NAME="an_3:12">3:12</A>&nbsp;O manush kai zhutil ande khangeri trobul te avel les ferdi iek rhomni, ai te zhanel sar te sicharel peske glaten ai peska familia. </p> 
<p><A NAME="an_3:13">3:13</A>&nbsp;Le manush kai zhutin ande khangeri kai keren pengi buchi malades respektimele katar le manush, ai sai den duma sa penge ilesa pa pachamos kai si ame le Jesus Kristosa.</p> 
<p><A NAME="an_3:14">3:14</A>&nbsp;Ramov tuke kado lil, numa murho gindo si te zhav te dikhav tu sar mai sigo. </p> 
<p><A NAME="an_3:15">3:15</A>&nbsp;Numa te chi dikhasa ame strazo, kako lil dela tu te zhanes sar trobul te traiil pe ande familia le Devleske, kodia si ande khangeri le Devleski O Del o zhuvindo, ke wo si e kolon ai kuko kai ankerel o chachimos. </p> 
<p><A NAME="an_3:16">3:16</A>&nbsp;E khonik nashti mothol ke nai kadia o barolo o chachimos o garado amare pachamasko. O Del sikadilo sar iek manush, ai O Swunto Duxo sikadia ke chacho sas, le angeluria dikhle les. Ai phendo sas pa leste ande sa e lumia, ai le manush pachaiepe ande leste,ai porme sas lino opre ando rhaio.</p> 
<p><A NAME="an_4:1">4:1</A>&nbsp;O Swunto Duxo mothol vorta, ke uni manush kana pashola e vriama te avel O Kristo mekena pengo pachamos; ai lenape palal manush kai atsaven, ai palal zakonuria le bengenge. </p> 
<p><A NAME="an_4:2">4:2</A>&nbsp;Won mekenape te duriaren le manush le xoxamle, ai le chor kai kodole le manushenge ginduria mule le, sar te avilino phabarde le sastrensa le lolesa.  </p> 
<p><A NAME="an_4:3">4:3</A>&nbsp;Kodola manush sicharen ke nai mishto te ansuris tu, ai te na xas anda uni dieli. Numa O Del dia kodola dieli kal manush kai pachanpe ando Del, ai kai zhanen o chachimos. </p> 
<p><A NAME="an_4:4">4:4</A>&nbsp;Naisisaras le Devleske ande lende. So godi kerdia O Del lasho; kanchi chi trobul shudino, numa trobul te naisin le Devles mai anglal sar te len, </p> 
<p><A NAME="an_4:5">4:5</A>&nbsp;ke swuntsosardia si pala E Vorba le Devleski ai rhugimos.</p> 
<p><A NAME="an_4:6">4:6</A>&nbsp;Te sicharen kadala dieli, le Devleske shaven tu avesa iek lashi sluga le Jesus Kristoski, tu sikavesa ke pravares tu le pachamaske vorbensa, ai pala so sichilian.  </p> 
<p><A NAME="an_4:7">4:7</A>&nbsp;Numa shude le paramicha le xoxamle kai mothonas dumult, ai kai nai lashe le pachamaske, numa sichos te traiisar pasha Del. </p> 
<p><A NAME="an_4:8">4:8</A>&nbsp;O manush te avel zuralo ando stato si mishto, numa te beshel pasha Del si mai mishto, ke wo shinavel amenge o traio pe akana, ai vi pe mai angle.</p> 
<p><A NAME="an_4:9">4:9</A>&nbsp;Kadia vorba chachila ai trobul te avel sa premime ai pachaie. </p> 
<p><A NAME="an_4:10">4:10</A>&nbsp;Sostar keras buchi ai maras ame, ke thodiam amaro pachamos ando Del o zhuvindo, kai si o skepitori sa le manushenge, ai mai but kodolengo kai pachanpe. </p> 
<p><A NAME="an_4:11">4:11</A>&nbsp;Phen kadia ai sichar sa kadala dieli. </p> 
<p><A NAME="an_4:12">4:12</A>&nbsp;Na mek khonik te rimol tu ka san terno, numa sikav le manushenge kai pachanpe ando Del, sar des duma, sar phires le Devlesa, chi dragostia, cho pachamos, ai cho vuzhimos. </p> 
<p><A NAME="an_4:13">4:13</A>&nbsp;Ai zhi kai me avav sichu te jin E Vorba le Devleski angla savorhende, ai de duma pa Del ai sichar. </p> 
<p><A NAME="an_4:14">4:14</A>&nbsp;Na buster e podarka le Devleski kai si ande tute, kai dia tu kana le profeturia dine duma, ai kai le mai phure thode le vas pe tute te rhugin tuke. </p> 
<p><A NAME="an_4:15">4:15</A>&nbsp;Le sama te ker kadia buchi, ai ker sa chi ilesa, saxke savorhe te dikhen ke zhas angle. </p> 
<p><A NAME="an_4:16">4:16</A>&nbsp;Le sama tutar, ai le sama so sichares. Ai na mek tu katar kodola dieli, ke te keresa kadia skepisar tu tut, ai vi kodolen kai ashunen tute.</p> 
<p><A NAME="an_5:1">5:1</A>&nbsp;Na de duma zhungales le manushesa kai si phuro, numa ker lesa sar te avilino cho dat, ai ker le terensa sar te avilino che phral, </p> 
<p><A NAME="an_5:2">5:2</A>&nbsp;ai ker le zhuvliansa sar le deiansa, ai le sheia bariansa ker sar te avilino chi pheia, ando vuzhimos.</p> 
<p><A NAME="an_5:3">5:3</A>&nbsp;Le sama ai respektisar le phivlian kai si chaches phivlia. </p> 
<p><A NAME="an_5:4">5:4</A>&nbsp;Numa te si kai zhuvli e phivli shave vai nepotsi; trobul won te sichon mai anglal te aven lashe ande penge familia, ai te den palpale penge niamon, ai penga mamia, ai penge papos so mangen lenge, ke kadia plachal le Devles. </p> 
<p><A NAME="an_5:5">5:5</A>&nbsp;E zhuvli kai si chaches phivli, kai nai la khonik te lel sama latar, woi thodia pesko pachamos ando Del, ai sagda rhugilpe, ai mangel lestar te zhutil la vi e diese ai vi e riate. </p> 
<p><A NAME="an_5:6">5:6</A>&nbsp;Numa e zhuvli e phivli kai traiil la lumiake, vunzhe muli la, marka ke traiil. </p> 
<p><A NAME="an_5:7">5:7</A>&nbsp;So trobul te man mothos lenge, saxke te na arakhel lenge khonik dosha. </p> 
<p><A NAME="an_5:8">5:8</A>&nbsp;O manush kai chi lel sama katar peske niamuria, ai mai but katar peske familia, kado manush meklia pesko pachamos, ai mai nasul lo katar iek manush kai chi pachalpe ando Del. </p> 
<p><A NAME="an_5:9">5:9</A>&nbsp;Iek zhuvli kai si phivli ai kai mangel o zhutimos andal khangeri trobul te avel sar godi shovardesh bershengi, ai kai sas ansurime ferdi iek data. </p> 
<p><A NAME="an_5:10">5:10</A>&nbsp;Ai te zhangliolpe ke kerel mishtimos, ai ke bariardia peske glaten, ai ke premilas mishto le manushen kai avenas late, ai ke xalavelas le punrhe le Devleske narodoske, ai ke zhutisardia pel chorhe, ai ke kerdia but lashimos.</p> 
<p><A NAME="an_5:11">5:11</A>&nbsp;Numa le ternia zhuvlia kai si phivlia chi trobul te keren ka saviatar buchi, ke kana ande lengo gindo si te mai ansurinpe, won meken le Kristos. </p> 
<p><A NAME="an_5:12">5:12</A>&nbsp;Ai anda kodia doshardia le ke mekle so shinade sas angla Kristo. </p> 
<p><A NAME="an_5:13">5:13</A>&nbsp;Ai mai but sichon te xasaren pengi vriama kai zhan kher kherestar, numa so si mai nasul, ke kerdion pupuitarki, ai den duma angla savorhende, ai den duma pal dieli kai chi trobulas te den duma. </p> 
<p><A NAME="an_5:14">5:14</A>&nbsp;Anda kodia mangav le ternia zhuvlia kai si phivlia te ansurinpe, ai te avel le glate, ai te len sama katar pengo kher, saxke te na den duma nasul pa amende amare duzhmaia. </p> 
<p><A NAME="an_5:15">5:15</A>&nbsp;Ke uni zhuvlia phivlia vunzhe linepe pa drom o lasho te lenpe pala beng. </p> 
<p><A NAME="an_5:16">5:16</A>&nbsp;Numa te si iek mursh vai zhuvli kai pachalpe ando Del, ai si phivlia zhuvlia ande lenge familia trobul te zhutil len, ai te na mekel te lel sama e khangeri lendar, saxke e khangeri te sai zhutil le phivlian kai nai le khonik.</p> 
<p><A NAME="an_5:17">5:17</A>&nbsp;Le manush kai den duma pa Del, ai inkeren e khangeri mishto trobul te aven mishto pochinde, ai mai but kodola kai keren buchi mi&#228;to te den duma pa Del ai te sicharen. </p> 
<p><A NAME="an_5:18">5:18</A>&nbsp;Ke E Vorba le Devleski mothol, "Shoxar na phande o mui la gurumliako kana licharel o jiv," ai "o buchara trobul te avel pochindo." </p> 
<p><A NAME="an_5:19">5:19</A>&nbsp;Na premisar e shipka kai si phendi pe iek manush kai del duma pa Del, de ferdi te avela dui vai trin marturia kai mothon ke shubisailo. </p> 
<p><A NAME="an_5:20">5:20</A>&nbsp;Phen le dosha kodolenge kai keren bezexa, saxke te avel e dar le kolavren ando ilo.</p> 
<p><A NAME="an_5:21">5:21</A>&nbsp;Mangav tutar angla Del, ai angla Jesus Kristo, ai anglal le Swunto angeluria, te keres kadala dieli ai te na avel tuke drago uni mai but, vai te keres averfielo unensa ande so keres.</p> 
<p><A NAME="an_5:22">5:22</A>&nbsp;Ai na grebisavo te tho le vas pe vari kaste te rhugis leske te kerel buchi ande khangeri, na tho tu vi tu andel bezexa le kolavrenge; numa besh vuzho.</p> 
<p><A NAME="an_5:23">5:23</A>&nbsp;Na pi ferdi pai, numa pi xantsi mol anda cho ( stomako) ji ke butivar naswalo san.</p> 
<p><A NAME="an_5:24">5:24</A>&nbsp;Le bezexa uni manushenge dichon mishto, mai anglal sar te aven dine pe kris, numa le bezexa avrenge dichon ferdi kana sas dine pe kris. </p> 
<p><A NAME="an_5:25">5:25</A>&nbsp;Vi le lashe dieli uni manushenge dichon mishto, ai vi kodola kai chi dichon strazo nashtin te beshen garade.</p> 
<p><A NAME="an_6:1">6:1</A>&nbsp;Sa kodola kai si slugi trobul te avel le penge gazdange baro respektimos, saxke khonik te na mothol nasulimos pa anav le Devlesko ai pa so sicharas. </p> 
<p><A NAME="an_6:2">6:2</A>&nbsp;Le slugi kai lenge gazda pachanpe ando Del, trobul te avel le respektimos lenge, ke lenge phral si; ai trobul te podain le mai mishto, ke kodola kai si podaime lendar pachan pe ando Del ai drago sas le. So trobul te sichares ai te mothos.</p> 
<p><A NAME="an_6:3">6:3</A>&nbsp;Te sicharela vari kon aver diela, ke so sicharen tume, ai te na pachalpe andel chache vorbi le Jesus Kristoske, ai ando sicharimos amare pachamasko; </p> 
<p><A NAME="an_6:4">6:4</A>&nbsp;Kodo manush si baro barimatango, ai chi zhanel kanchi, ai ande leste si o naswalimos te tsipil, ai te xalpe andal vorbi, ai kotsar avel le zhaluzi, le chingara, kai maren mui, kai si ginduria chorhe pe iek kavreste, </p> 
<p><A NAME="an_6:5">6:5</A>&nbsp;ai kerdiol divanuria kai chi mai getonpe mashkar le manush kai ma nai le e goji vorta, ai chi mai zhanen o chachimos. Ai gindin ke le pachamasa sa barvalos.</p> 
<p><A NAME="an_6:6">6:6</A>&nbsp;Ke chaches ke o pachamos baro barvalimos si le manusheske, kai mishto leske so sa si les. </p> 
<p><A NAME="an_6:7">6:7</A>&nbsp;Ke chaches chi andiam kanchi ande kadia lumia, ai nashti angeras kanchi. </p> 
<p><A NAME="an_6:8">6:8</A>&nbsp;Numa te si ame o xaben ai le tsalia, kodia si dosta amenge. </p> 
<p><A NAME="an_6:9">6:9</A>&nbsp;Numa kodola kai mangen te barvalon, peren ande zumaimos ai line le ande atsaimos katar but dieli bi malade, ai chorhe kai ingeren le manushen te xasavon. </p> 
<p><A NAME="an_6:10">6:10</A>&nbsp;Ke e dragostia le lovenge si kai ingerel ka but nasulimos, ke uni manush kadia de zurales mangen te avel le love kai durile katar o pachamos, ai thode ande penge ile but nekazo.</p> 
<p><A NAME="an_6:11">6:11</A>&nbsp;Numa tu, manusha, kai pachas tu ando Del, duriol katar kadala dieli; ai rode o chachimos, besh pasha Del, rode o pachamos, e dragostia, e rhavda, ai o lashimos.  </p> 
<p><A NAME="an_6:12">6:12</A>&nbsp;Mar tu o lasho marimos le pachamasko, ai le o traio kai chi mai getolpe; ke O Del akhardia tu te zhanes kado traio kana phendian o shukar divano po cho pachamos angla but marturia. </p> 
<p><A NAME="an_6:13">6:13</A>&nbsp;Mangav ma tutar angla Del kai del o traio ka sa le dieli, ai angla Jesus Kristo, kai dia peske shukare divanosa pa pesko pachamos angla Pontius Pilate; garav E Vorba le Devleski, </p> 
<p><A NAME="an_6:14">6:14</A>&nbsp;ai garav la vuzhi, ai bi doshako zhi ka dies kai amaro Devles O Jesus Kristo avela. </p> 
<p><A NAME="an_6:15">6:15</A>&nbsp;Kana avela e vriama O Del kerela kodia diela, wo kai ferdi poronchil, ai kai si swuntsome, o amperato le amperatongo, ai o gazda le gazdengo. </p> 
<p><A NAME="an_6:16">6:16</A>&nbsp;Ke ferdi wo si kai chi merel; ai traiil andek vediara kai khonik nashtil te pashol. Khonik shoxar chi dikhlia les, ai khonik nashti te dikhel les, ai leske te avel o luvudimos ai e putiera ande swako vriama. Amen.</p> 
<p><A NAME="an_6:17">6:17</A>&nbsp;Phen kodolenge kai si le le barvalimata kadala lumiake, te na aven barimatange, ai phen lenge te na thon pengo pachamos andel barvalimata kai nai gor so avela, numa te thon pengo pachamos ando Del, wo kai del ame swako fielo ai but saxke te avas raduime. </p> 
<p><A NAME="an_6:18">6:18</A>&nbsp;Phen lenge te keren o mishtimos, ai te aven barvale ando mishtimos, ai te zhutin but, ai te hulaven le kolavrensa. </p> 
<p><A NAME="an_6:19">6:19</A>&nbsp;Kadia won chidena penge iek lasho ai zuralo barvalimos pe mai angle, ai antunchi avela le o traio o chacho.</p> 
<p><A NAME="an_6:20">6:20</A>&nbsp;O Timote, garav mishto so sas tu dino, ai durios katar le divanuria le bi malade, kodolenge kai keren barimata ande so zhanen, ke kodia sikavel ke chi zhanen. </p> 
<p><A NAME="an_6:21">6:21</A>&nbsp;Uni phende ke zhanenas kadala dieli, ai duri le katar o pachamos. O lashimos le Devlesko te avel tumensa.</p> 
<p><HR>
<CENTER>
<A HREF="ti2">Next: 2 Timothy</A></CENTER>
</BODY>
</HTML>
