[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](hos)  [Next](amo) 

------------------------------------------------------------------------

### Xhosa Bible: Joel

<span id="an_1:1">1:1</span> Ilizwi likaYehova elafika kuYoweli, unyana
kaPetuweli.

<span id="an_1:2">1:2</span> Yivani oku, nina madoda makhulu, nibeke
iindlebe, nonke bemi belizwe; kwakha kwakho na oku ngemihla yenu,
nangemihla yooyihlo?

<span id="an_1:3">1:3</span> Kuxeleni koonyana benu, oonyana benu
bakuxele koonyana babo, oonyana babo bakuxele kwisizukulwana esisemva
kwabo.

<span id="an_1:4">1:4</span> Okushiywe ngumqikela kudliwe yinkumbi,
okushiywe yinkumbi kudliwe ngumkhothululi, okushiywe ngumkhothululi
kudliwe ngumnqunquthi.

<span id="an_1:5">1:5</span> Vukani, manxila, nilile; bhombolozani,
nonke baseli bewayini, ngenxa yencindi yewayini; kuba inqunyulwe
emlonyeni wenu.

<span id="an_1:6">1:6</span> Kuba ezweni lakowethu kunyuke uhlanga
olunamandla, olungenakubalwa; amazinyo alo ngamazinyo engonyama,
nawemihlathi alo ngawengonyamakazi.

<span id="an_1:7">1:7</span> Luwubhuqile umdiliya wam, lwawuvikiva
umkhiwane wam; luwuchuhe kwathi tu, lwawulahla; amasebe awo asuka aba
mhlophe.

<span id="an_1:8">1:8</span> Bhomboloza njengentombi ebhinqe
ezirhwexayo, ngenxa yendoda yobutsha bayo.

<span id="an_1:9">1:9</span> Unqamkile endlwini kaYehova umnikelo
wokudla nothululwayo; benza isijwili ababingeleli, abalungiseleli
bakaYehova.

<span id="an_1:10">1:10</span> Abhuqiwe amasimi, umhlaba wenza isijwili;
kuba ibhuqiwe ingqolowa, itshile iwayini entsha, ioli yomile.

<span id="an_1:11">1:11</span> Danani, balimi; bhombolozani, basebenzi
bezidiliya, ngenxa yengqolowa nangenxa yerhasi; kuba lutshabalele uvuno
lwamasimi.

<span id="an_1:12">1:12</span> Umdiliya utshile, umkhiwane untshwenyile,
nomrharnate, kwanamasundu nemiapile; yonke imithi yasendle yomile; ewe,
iphelile imihlali, imkile koonyana babantu.

<span id="an_1:13">1:13</span> Bhinqani ezirhwexayo, nimbambazele,
babingeleli; bhombolozani, balungiseleli besibingelelo; yizani, lalani
ngezirhwexayo bonke ubusuku, balungiseleli boThixo wam; kuba indlu
yoThixo wam ivinjiwe umnikelo wokudla nothululwayo.

<span id="an_1:14">1:14</span> Ngcwalisani uzilo, memani ingqungquthela,
hlanganisani amadoda amakhulu, bonke abemi belizwe, beze endlwini
kaYehova uThixo wenu, nikhale kuYehova.

<span id="an_1:15">1:15</span> Hayi ke, le mini! Kuba isondele imini
kaYehova, ivela njengembuqo kuSomandla.

<span id="an_1:16">1:16</span> Akunqumke phambi kwamehlo ethu na ukudla,
imivuyo nemigcobo endlwini yoThixo wethu?

<span id="an_1:17">1:17</span> Zibolile iinkozo phantsi kwamagada azo,
bachithakele oovimba, athi bhuma amaqonga, kuba itshile ingqolowa.

<span id="an_1:18">1:18</span> Hayi, ukuncwina kwempahla enkulu!
Ikhohliwe imihlambi yeenkomo, kuba ingenatyani; nemihlambi yempahla
emfutshane ibandezelekile.

<span id="an_1:19">1:19</span> Ndikhala kuwe, Yehova; kuba umlilo
uwatshisile amakriwa asentlango, nelangatye layirhawula yonke imithi
yasendle.

<span id="an_1:20">1:20</span> Kwanempahla enkulu yasendle itsalela
kuwe; kuba itshile imijelo yamanzi, umlilo wawatshisa amakriwa
asentlango.

<span id="an_2:1">2:1</span> Vuthelani isigodlo eZiyon, nihlabe umkhosi
entabeni yam engcwele. Mabagungqe bonke abemi belizwe, ngokuba isiza
imini kaYehova, kuba isondele:

<span id="an_2:2">2:2</span> imini enobumnyama nesithokothoko, imini
enamafu, enamafu amnyama, anjengokuthi qhiphu kokusa phezu kweentaba;
abantu abaninzi, abanamandla; akuzanga kube nje naphakade, emva kwabo
akusayi kuza kubuye kube nje, kude kuse eminyakeni yezizukulwana
ngezizukulwana.

<span id="an_2:3">2:3</span> Phambi kwabo kutshisa umlilo; nasemva kwabo
kurhawula ilangatye. Ilizwe linjengomyezo we-Eden phambi kwabo; emva
kwabo linjengentlango enkangala, nento esindileyo ayi kubakho kulo.

<span id="an_2:4">2:4</span> Injengokubonakala kwamahashe imbonakalo
yabo; njengakhwelwayo, benjenjalo ukubaleka.

<span id="an_2:5">2:5</span> Anjengesithonga seenqwelo zokulwa
ezincotsheni zeentaba amagqasi abo; njengesithonga selangatye lomlilo
otshisa iindiza; njengabantu abanamandla abakhe uluhlu.

<span id="an_2:6">2:6</span> Ebusweni babo ziyazibhijabhija izizwe;
bonke ubuso buba luthuthu.

<span id="an_2:7">2:7</span> Bagidima njengamagorha; banyuka udonga
njengamadoda okulwa; bahamba elowo ngendlela yakhe, abaphambaphambi
emendweni wabo.

<span id="an_2:8">2:8</span> Abagilani, bahamba elowo ngomendo wakhe;
bawa nasezikhalini, bangenzakali.

<span id="an_2:9">2:9</span> Baphithizela emzini; babaleka eludongeni;
banyuka ezindlwini; bangena ngeefestile njengesela.

<span id="an_2:10">2:10</span> Phambi kwabo uyagungqa umhlaba;
liyanyikima izulu. Lisuke laba mnyama ilanga nenyanga, neenkwenkwezi
zibufinyezile ubumhlophe bazo.

<span id="an_2:11">2:11</span> UYehova ukhupha izwi lakhe phambi kwempi
yakhe; kuba mkhulu kakhulu umkhosi wakhe; kuba unamandla umenzi welizwi
lakhe; kuba inkulu imini kaYehova, yoyikeka kunene; ngubani na
onokuyinyamezela?

<span id="an_2:12">2:12</span> Nangoku ke, utsho uYehova ukuthi,
Buyelani kum ngentliziyo yenu yonke, nangokuzila, nangokulila,
nangokumbambazela;

<span id="an_2:13">2:13</span> nikrazule intliziyo yenu, ingabi ziingubo
zenu, nibuyele kuYehova uThixo wenu; kuba unobabalo nemfesane, yena
uzeka kade umsindo, unenceba enkulu, uyazohlwaya ngenxa yobubi.

<span id="an_2:14">2:14</span> Ngubani na owaziyo? mhlawumbi wobuya
azohlwaye, ashiye intsikelelo ngasemva kwakhe, umnikelo wokudla
nothululwayo kuYehova uThixo wenu.

<span id="an_2:15">2:15</span> Vuthelani isigodlo eZiyon, ngcwalisani
uzilo, memani ingqungquthela.

<span id="an_2:16">2:16</span> Hlanganisani abantu, ngcwalisani ibandla,
buthani amadoda amakhulu, hlanganisani iintsapho nabanyayo emabeleni;
makaphume umyeni egumbini lakhe, umtshakazi esililini sakhe.

<span id="an_2:17">2:17</span> Mabalile ababingeleli, abalungiseleli
bakaYehova, phakathi kwevaranda nesibingelelo, bathi, Yiba nenceba,
Yehova, ebantwini bakho, ungalinikeli ilifa lakho ekungcikivweni, ukuba
iintlanga zizekelise ngabo, yini na ukuba kuthiwe ezizweni, Uphi na
uThixo wabo?

<span id="an_2:18">2:18</span> Waba nobukhwele ke uYehova ngelizwe
lakhe, waba nofefe ngabantu bakhe.

<span id="an_2:19">2:19</span> Waphendula uYehova, wathi ebantwini
bakhe, Yabonani, ndinithumela ingqolowa, newayini entsha, neoli, eniya
kwaneliswa yiyo; ndingabi saninikela ukuba nibe sisingcikivo
ezintlangeni.

<span id="an_2:20">2:20</span> Ndiya kumkhwelelisela kude kuni
owasentla, ndimgxothele ezweni elingumqwebedu, enkangala; umphambili
wakhe usinge kulwandle lwasempumalanga, umqosheliso wakhe kulwandle
lwasentshonalanga, kunyuke ukunuka kwakhe, kunyuke ukubola kwakhe, kuba
eziphakamisile ukwenza izinto ezinkulu.

<span id="an_2:21">2:21</span> Musa ukoyika, hlabathi, gcoba uvuye; kuba
uYehova wenza izinto ezinkulu.

<span id="an_2:22">2:22</span> Musani ukoyika, mpahla inkulu yasendle;
kuba amakriwa asentlango aphuma uhlaza; kuba umthi uxakatha isiqhamo
sawo, umkhiwane nomdiliya unika amandla awo.

<span id="an_2:23">2:23</span> Nani, nyana baseZiyon, gcobani nivuye
kuYehova uThixo wenu; kuba uninika umyaleli wokuba kubekho ubulungisa,
anihlisele umvumbi, imvula ethambisayo nemvula evuthisayo ekuqaleni.

<span id="an_2:24">2:24</span> Zozala izanda yingqolowa, iphalale
yiwayini entsha nayioli imikhombe yokukhongozela.

<span id="an_2:25">2:25</span> Ndonibuyiselela okweminyaka eyadliwa
yinkumbi, nangumkhothululi, nangumqikela, nangumnqunquthi, impi yam
enkulu endayithumelayo phakathi kwenu.

<span id="an_2:26">2:26</span> Niya kudla nidlile, nihluthe, nilidumise
igama likaYehova uThixo wenu, oniphethe ngokubalulekileyo; bangadani
abantu bam naphakade;

<span id="an_2:27">2:27</span> nazi ukuba ndiphakathi kwamaSirayeli;
ukuba mna Yehova ndinguThixo wenu, akukho wumbi; bangadani abantu bam
naphakade.

<span id="an_2:28">2:28</span> Kuya kuthi emveni kokuba njalo,
ndithulule uMoya wam phezu kwenyama yonke, baprofete oonyana benu
neentombi zenu; amadoda enu amakhulu aphuphe amaphupha, amadodana enu
abone imibono.

<span id="an_2:29">2:29</span> Kwanaphezu kwabakhonzi naphezu
kwabakhonzazana ndothulula uMoya wam ngaloo mihla.

<span id="an_2:30">2:30</span> Ndiya kwenza izimanga ezulwini
nasehlabathini, igazi nomlilo nemiqulu yomsi.

<span id="an_2:31">2:31</span> Ilanga liya kusuka libe mnyama, nenyanga
ibe ligazi, phambi kokuba ifike imini kaYehova, leyo inkulu yoyikekayo.

<span id="an_2:32">2:32</span> Bothi bonke abasukuba benqula igama
likaYehova, basinde; kuba entabeni yaseZiyon naseYerusalem kuya kubakho
abasindileyo, njengoko watshoyo uYehova; naphakathi kwabaseleyo kubekho
awobabiza uYehova.

<span id="an_3:1">3:1</span> Ngokuba, yabonani, ngayo loo mihla, nangalo
elo xesha, ndiya kukubuyisa ngalo ukuthinjwa kukaYuda neYerusalem,

<span id="an_3:2">3:2</span> ndozibutha zonke iintlanga, ndizihlisele
entilini yakwaYoshafati; ndimangalelane nazo khona ngenxa yabantu bam,
ilifa lam amaSirayeli, ezibathe saa ezintlangeni, zalaba ilizwe lam.

<span id="an_3:3">3:3</span> Abantu bam zibenzele amaqashiso, zavuza
ihenyukazi ngenkwenkwe; zathengisa ngentombi ngewayini, zasela.

<span id="an_3:4">3:4</span> Kananjalo niya kundenza ntoni na nina,
Tire, nawe, Tsidon, nani, mida yonke yamaFilisti? Niya kundibuyekeza
impatho yam na? Niya kundenza ntoni na? Kwakamsinya, ngokukhawulezayo,
ndiya kukubuyisela ukuphatha kwenu entlokweni yenu.

<span id="an_3:5">3:5</span> Ekubeni nithabathe isilivere yam negolide
yam, izinto zamezintle ezinqwenelekayo, nazisa etempileni yenu;

<span id="an_3:6">3:6</span> nathengisa ngoonyana bakaYuda nangoonyana
baseYerusalem koonyana bakaYavan, ukuze nibakhwelelisele kude emdeni
wabo;

<span id="an_3:7">3:7</span> yabonani, ndiyabaxhoxha endaweni
enathengisa ngabo kuyo, ndikubuyisele ukuphatha kwenu entlokweni yenu.

<span id="an_3:8">3:8</span> Ndothengisa ngoonyana benu nangeentombi
zenu esandleni soonyana bakaYuda, bathengise ngabo kumaShebha, kuhlanga
olukude; kuba uthethile uYehova.

<span id="an_3:9">3:9</span> Memezani oku ezintlangeni, ngcwalisani
imfazwe; xhoxhani amagorha; makafike enyuke onke amadoda okulwa.

<span id="an_3:10">3:10</span> Khandani amakhuba enu abe ngamakrele,
nezitshetshe zenu zemidiliya zibe zizikhali;

<span id="an_3:11">3:11</span> oswele amandla makathi, Ndiligorha.
Khawulezani nize, nonke zintlanga zangeenxa zonke, nibuthelane;
wahlisele khona amagorha akho, Yehova.

<span id="an_3:12">3:12</span> Mazixhoxhwe zinyuke iintlanga, ziye
entilini yakwaYoshafati; ngokuba ndiya kuhlala phantsi khona, ukuze
ndizigwebe zonke iintlanga zangeenxa zonke.

<span id="an_3:13">3:13</span> Fakani irhengqa, kuba ukudla kuvuthiwe;
yizani nixovule, ngokuba isixovulelo sewayini sizele, iyaphalala
imikhombe yokukhongozela; kuba bukhulu ububi bazo.

<span id="an_3:14">3:14</span> Yimbuthumbuthu, yimbuthumbuthu entilini
yesigqibo! Kuba isondele imini kaYehova entilini yesigqibo.

<span id="an_3:15">3:15</span> Ilanga nenyanga zenziwe mnyama,
iinkwenkwezi zikufinyezile ukukhanya kwazo.

<span id="an_3:16">3:16</span> UYehova ubharhula eZiyon, ukhupha ilizwi
lakhe eYerusalem, linyikime izulu nehlabathi; ke uYehova ulihlathi
kubantu bakhe, uligwiba koonyana bakaSirayeli.

<span id="an_3:17">3:17</span> Niya kwazi ke ukuba mna Yehova
ndinguThixo wenu, ohleli eZiyon, entabeni yam engcwele; iYerusalem yoba
ngcwele, abasemzini bangabi sacanda phakathi kwayo.

<span id="an_3:18">3:18</span> Kuya kuthi ngaloo mini, iintaba zivuze
incindi yeediliya, iinduli ziphalale amasi, imijelo yonke yakwaYuda
iphalale amanzi; kuphume umthombo endlwini kaYehova, useze isihlambo
semingampunzi.

<span id="an_3:19">3:19</span> IYiputa kuya kuba senkangala, nelakwaEdom
libe yintlango esenkangala, ngenxa yokugonyamela kwabo oonyana bakaYuda,
ekubeni bephalaze igazi elimsulwa ezweni labo.

<span id="an_3:20">3:20</span> Ke uYuda uya kumiwa ngonaphakade,
iYerusalem imiwe kwizizukulwana ngezizukulwana.

<span id="an_3:21">3:21</span> Ndiya kulisula igazi labo
endandingalisulanga; ngokuba uYehova uhleli eZiyon.

------------------------------------------------------------------------

[Next: Amos](amo)
