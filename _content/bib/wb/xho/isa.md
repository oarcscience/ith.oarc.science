[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](sol)  [Next](jer) 

------------------------------------------------------------------------

### Xhosa Bible: Isaiah

<span id="an_1:1">1:1</span> Umbono kaIsaya unyana ka-Amotsi,
awawubonayo ngokusingisele kuYuda neYerusalem, ngemihla yoUziya,
noYotam, noAhazi, noHezekiya, ookumkani bakwaYuda.

<span id="an_1:2">1:2</span> Yivani, mazulu; bekani indlebe, hlabathi,
ngokuba kuthetha uYehova. Uthi, Ndikhulise abantwana ndabondla, besuka
bakreqa kum.

<span id="an_1:3">1:3</span> Inkomo iyamazi umniniyo, ne-esile liyawazi
umkhombe wesitali senkosi yalo; ke yena uSirayeli akazi, abantu bam
abaqiqi.

<span id="an_1:4">1:4</span> Hayi, luhlanga lonayo, bantu banobugwenxa,
mbewu yabenza ububi, nyana bonakalisayo! Bamshiyile uYehova, bamgibile
oyiNgcwele kaSirayeli, babuyela emva.

<span id="an_1:5">1:5</span> Yini na ukuba nimane ukubethwa, nimane
ukukwandisa ukutyeka? Yonke intloko iyafa, yonke intliziyo inobulwelwe;

<span id="an_1:6">1:6</span> kuthabathele enkwalini yonyawo, kwesa
entloko, akukho ndawo iphilileyo; ziinduma, nemivumbo, namanxeba
amatsha: akacudiswanga, akabotshwanga, akathanjiswanga ngaoli.

<span id="an_1:7">1:7</span> Kusenkangala elizweni lenu, imizi yenu
itshiswe ngomlilo, umhlaba wenu udliwa ngabasemzini phambi kwenu,
uyinkangala njengokubhukuqwa kwabasemzini.

<span id="an_1:8">1:8</span> Isele ke intombi enguZiyon, njengexhobongo
esidiliyeni, njengephempe entsimini yemixoxozi, njengomzi ongqingiweyo.

<span id="an_1:9">1:9</span> Koko uYehova wemikhosi wasisalisela intwana
esindileyo, singe saba njengeSodom, singe safana neGomora.

<span id="an_1:10">1:10</span> Liveni ilizwi likaYehova, baphathi
baseSodom; wubekeleni indlebe umyalelo kaThixo wethu, bantu baseGomora.

<span id="an_1:11">1:11</span> Yeyani na kum le mibingelelo yenu mininzi
kangaka? utsho uYehova. Ndidikiwe ngamadini anyukayo eenkunzi zeegusha,
namanqatha amathole atyetyisiweyo; negazi leenkunzi ezintsha,
neleemvana, neleebhokhwe, andilinanzile.

<span id="an_1:12">1:12</span> Xa niza kubonakala ebusweni bam, ngubani
na okufunileyo oko esandleni senu, ukugqusha iintendelezo zam?

<span id="an_1:13">1:13</span> Nize ningaphindi nizise mnikelo wakudla
ukhohlakeleyo; isiqhumiso silisikizi kum; ukuthwasa kwenyanga,
nesabatha, nokumema intlanganiso, ubutshinga kunye nengqungquthela,
andinakubuthwala.

<span id="an_1:14">1:14</span> Ukuthwasa kweenyanga zenu, namaxesha enu
amisiweyo, umphefumlo wam uwathiyile; asuka aba bubunzima kum; ndidiniwe
kukuwathwala.

<span id="an_1:15">1:15</span> Ekoluleni kwenu izandla zenu, ndiya
kuwafihla amehlo am kuni; nokuba nandise ukuthandaza, andiyi kuva;
izandla zenu zizele ngamagazi.

<span id="an_1:16">1:16</span> Zihlambeni, ziqaqambiseni; susani ububi
beentlondi zenu phambi kwamehlo am;

<span id="an_1:17">1:17</span> yekani ukwenza ububi; fundani ukwenza
okulungileyo; khathalelani ukugweba; lulekani isibhovubhovu; gwebani
ityala lenkedama; lithetheni ityala lomhlolokazi.

<span id="an_1:18">1:18</span> Khanize sibonisane, utsho uYehova; nokuba
izono zenu zide zavela zanjengengubo ebomvu, zoba mhlophe njengekhephu;
nokuba zide zayingqombela njengebala elibomvu, zovela zinjengoboya
begusha.

<span id="an_1:19">1:19</span> Ukuba nithe navuma naphulaphula, nodla
izinto ezilungileyo zelizwe;

<span id="an_1:20">1:20</span> ukuba nithe anavuma, naba neenkani,
nodliwa likrele; kuba umlomo kaYehova uthethile.

<span id="an_1:21">1:21</span> Yoo! Utheni na ukuba lihenyukazi umzi lo,
ubunyanisile; ubuzele kokusesikweni; ubulungisa bebulala kuwo; ke ngoku
ngabancinithi!

<span id="an_1:22">1:22</span> Isilivere yakho isuke yaba ligwebu;
iwayini yakho entle ingxengelelwe ngamanzi.

<span id="an_1:23">1:23</span> Abathetheli bakho baziinjubaqa,
ngamadlelana namasela; bathanda izicengo bonke bephela, basukela
imivuzo; ityala lenkedama abaligwebi, netyala lomhlolokazi alinakufika
kubo.

<span id="an_1:24">1:24</span> Ngako oko itsho iNkosi, uYehova
wemikhosi, imbalasane yakwaSirayeli, ukuthi, Yeha! Ndiya kuzithuthuzela
kubabandezeli bam, ndiziphindezelele ezintshabeni zam.

<span id="an_1:25">1:25</span> Ndosibuyisela phezu kwakho isandla sam,
ndikunyibilikise ngokufezekileyo njengegolide, likhutshwe igwebu lakho,
ndisuse yonke intsila yakho.

<span id="an_1:26">1:26</span> Ndobabuyisa abagwebi bakho
njengokwasekuqaleni, namaphakathi akho njengokwamatanci. Emveni koko
kuya kuthiwa, Wena ungumzi wobulungisa, uyinqaba enyanisileyo.

<span id="an_1:27">1:27</span> IZiyon iya kukhululwa ngokusesikweni,
nabaguquki bayo ngobulungisa;

<span id="an_1:28">1:28</span> ukwaphulwa kwabakreqi naboni kube kunye,
bapheliswe abamshiyayo uYehova.

<span id="an_1:29">1:29</span> Ngokuba baya kudana yimiterebhinti
ebeniyinqwenela, nibe neentloni yimiyezo ebeniyinyula;

<span id="an_1:30">1:30</span> kuba niya kuba njengomterebhinti omagqabi
omayo, nanjengomyezo ongenamanzi;

<span id="an_1:31">1:31</span> nenjengele ibe yingxubuwa, nomsebenzi
wayo ube yintlantsi, kutshe kuphele kokubini kunye, kungabikho ucimayo.

<span id="an_2:1">2:1</span> Ilizwi awalibonayo uIsaya unyana ka-Amotsi,
ngokusingisele kuYuda neYerusalem.

<span id="an_2:2">2:2</span> Ke kaloku kuya kuthi ekupheleni kwemihla,
intaba yendlu kaYehova ivelele ezincotsheni zazo iintaba, izongamele
iinduli, zibe ngumsinga ukuya kuyo zonke iintlanga.

<span id="an_2:3">2:3</span> Kuya kuhamba izizwe ezininzi, zithi,
Yizani, sinyuke siye entabeni kaYehova, endlwini kaThixo kaYakobi;
asiyalele iindlela zakhe, sihambe ngomendo wakhe. Kuba kuya kuphuma
umyalelo eZiyon, nelizwi likaYehova eYerusalem.

<span id="an_2:4">2:4</span> Uya kugweba phakathi kweentlanga, ohlwaye
izizwe ezininzi; ziwakhande amakrele azo abe ngamakhuba, nezikhali zazo
zibe zizitshetshe zeediliya; uhlanga lungaphakamiseli uhlanga ikrele,
nezizwe zingaphindi zifunde ukulwa.

<span id="an_2:5">2:5</span> Ndlu kaYakobi, yizani, sihambe ekukhanyeni
kukaYehova.

<span id="an_2:6">2:6</span> Kuba ubalahlile abantu bakho, indlu
kaYakobi; ngokuba bezele zizinto zasempumalanga, bengamatola
njengamaFilisti, bebambene ngezandla nabantwana bezinye iintlanga.

<span id="an_2:7">2:7</span> Ilizwe labo lizele yisilivere negolide;
abunakuphela ubuncwane babo. Ilizwe labo lizele ngamahashe; azinakuphela
iinqwelo zabo zokulwa.

<span id="an_2:8">2:8</span> Ilizwe labo lizele zizithixo ezingeni;
baqubuda kumsebenzi wezandla zabo, kwinto eyenziwe yiminwe yabo.

<span id="an_2:9">2:9</span> Ophantsi uyagoba, nendoda ephakamileyo
ithotyelwe phantsi, ungabaxoleli ke.

<span id="an_2:10">2:10</span> Ngena eweni, uziselele eluthulini, ngenxa
yokoyika uYehova, nangenxa yozuko lobungangamsha bakhe.

<span id="an_2:11">2:11</span> Amehlo aqwayingileyo esintu othotywa,
noqhankqalazo lwamadoda lusibekeke; nguYehova yedwa owoba yingxonde
ngaloo mini.

<span id="an_2:12">2:12</span> Kuba uYehova wemikhosi unemini
eyozongamela izinto zonke ezinekratshi, ezinoqhankqalazo; nezinto zonke
ezizinyusileyo zithotywe nezinto zonke ezisinyusileyo zithotywe ke.

<span id="an_2:13">2:13</span> Woyongamela imisedare yonke yaseLebhanon,
emide, ezinyusileyo,

<span id="an_2:14">2:14</span> nezonke ezinde, neenduli zonke
ezizinyusileyo;

<span id="an_2:15">2:15</span> neenqaba zonke eziphakamileyo, neendonga
zonke ezinqatyisiweyo;

<span id="an_2:16">2:16</span> neenqanawa zonke zaseTarshishe, nezinto
zonke ezibonakala zinqweneleka.

<span id="an_2:17">2:17</span> Kosibekeka ukuzidla kwaba baphantsi,
kuthotywe ukuqhankqalaza kwamadoda aphakamileyo. NguYehova yedwa owoba
yingxonde ngaloo mini;

<span id="an_2:18">2:18</span> izithixo ezingeni zothi shwaka zonke
ziphela.

<span id="an_2:19">2:19</span> Bongena emiqolombeni yamawa
nasemingxunyeni yomhlaba ngenxa yokoyika uYehova, nangenxa yozuko
lobungangamsha bakhe, ekuphakameni kwakhe ukuba angcangcazelise ilizwe.

<span id="an_2:20">2:20</span> Ngaloo mini umntu uya kuziphosa
ezintukwini nasemalulwaneni izithixo zakhe ezingeni zesilivere,
nezithixo zakhe ezingeni zegolide, abamenzelayo ukuze aqubude kuzo;

<span id="an_2:21">2:21</span> ukuze angene ezimfanteni zamawa
nasemiqhokrweni yeengxondorha, ngenxa yokoyika uYehova, nangenxa yozuko
lobungangamsha bakhe, ekuphakameni kwakhe ukuba angcangcazelise ilizwe.

<span id="an_2:22">2:22</span> Khanimyeke umntu omphefumlo usemathatheni
akhe; ngokuba kuthiwa, Uyintoni na?

<span id="an_3:1">3:1</span> Ngokuba uyabona, iNkosi, uYehova wemikhosi,
isusa eYerusalem nakwaYuda isixhaso nenkxaso, sonke isixhaso sesonka
kwanesixhaso samanzi:

<span id="an_3:2">3:2</span> igorha nendoda yokulwa, umgwebi nomprofeti,
umvumisi nendoda enkulu,

<span id="an_3:3">3:3</span> umthetheli wamashumi amahlanu,
nobekekileyo, nomphakathi, nesilumko esinobungcibi, nengqondi
yokukhwitsa.

<span id="an_3:4">3:4</span> Ndobanika abathetheli abangabantwana,
nabafekethi babalawule;

<span id="an_3:5">3:5</span> bakhandanisane abantu ulowo nalowo, ulowo
nalowa. Baya kusunduzana umntwana nendoda enkulu, ubuvuvu nabazukileyo.

<span id="an_3:6">3:6</span> Xa umntu aya kuthi abambelele kumzalwana
wakhe endlwini kayise, athi, Unengubo wena, masiphathwe nguwe, oku
kukhahleleka kube sesandleni sakho:

<span id="an_3:7">3:7</span> wophimisela ngaloo mini athi, Andingebi
mphilisi, endlwini yam kungekho sonka, kungekho ngubo; aninakundenza
umphathi wabantu.

<span id="an_3:8">3:8</span> Ngokuba ikhahlelekile iYerusalem, awile
amaYuda; ngokuba iilwimi zabo neentlondi zabo zichase uYehova, ukuba
bawaphikise amehlo obuqaqawuli bakhe.

<span id="an_3:9">3:9</span> Imbonakalo yobuso babo iyangqina ngabo,
bayaxixela izono zabo njengeSodom, abakhanyeli. Yeha umphefumlo wabo,
ngokuba beziphethe kakubi kwabona!

<span id="an_3:10">3:10</span> Yithi kumalungisa, kuya kulunga kuwo;
ngokuba isiqhamo sezenzo zawo aya kusidla.

<span id="an_3:11">3:11</span> Yeha ongendawo! Kuya kuba kubi kuye;
ngokuba ukuphatha kwezandla zakhe kuya kwenziwa kuye.

<span id="an_3:12">3:12</span> Abantu bam bakhandaniswa ngabantwana,
balawulwa ngabafazi. Bantu bam, abakhokeli benu ngabandwendwisi,
bayigqukile indlela yomendo wenu.

<span id="an_3:13">3:13</span> Usukile wema uYehova ukuba athethe
ityala; umi ukuba agwebe ebantwini.

<span id="an_3:14">3:14</span> UYehova uya kungena ematyaleni namadoda
amakhulu abantu bakhe, nabathetheli babo; esithi, Ke nina nisigqibile
isidiliya; okuphangwe kusizana kusezindlwini zenu.

<span id="an_3:15">3:15</span> Ninani na, ukuba nibatyumze nje abantu
bam, nibusile ubuso beentsizana? itsho iNkosi, uYehova wemikhosi.

<span id="an_3:16">3:16</span> Kananjalo uthi ke uYehova, Ngenxa enokuba
zizidla iintombi zaseZiyon, zihamba zolule iintamo, zitshawula ngamehlo,
zihamba zicothoza ukuhamba kwazo, zisenza isigampe esisezinyaweni zazo:

<span id="an_3:17">3:17</span> ngako oko iNkosi yolujaduka ukakayi
lweentombi zaseZiyon, uYehova azihlube ubunkazana bazo.

<span id="an_3:18">3:18</span> Ngaloo mini iNkosi yozisusa izihombo
zemixokelelwane, nesangqawe, nentsimbi yomqala,

<span id="an_3:19">3:19</span> namajikazi, neewatsha, nezigqubuthelo,

<span id="an_3:20">3:20</span> neembasa, neenxaxhazo, neenqwemesha,
namahlala okujoja, namakhubalo,

<span id="an_3:21">3:21</span> nemisesane, namakhonkco empumlo,

<span id="an_3:22">3:22</span> nezambatho ezinqabileyo, neengubo
zokwaleka ezingaphezulu, neetyali, neengxowa zemali,

<span id="an_3:23">3:23</span> nezipili, neeqhiya zelinen entle,
neenkontsho, neengubo zokwaleka ezikrelekrele.

<span id="an_3:24">3:24</span> Kothi esikhundleni sobulawu ibe
kukuvunda, esikhundleni sombhinqo ibe yintambo; esikhundleni seempothe
ibe yimpempethe, esikhundleni sengubo engwabungwabu ibe sisikhaka
esirhwexayo; ibe ngumtshiso esikhundleni sobunzwakazi.

<span id="an_3:25">3:25</span> Amadoda akho aya kuwa likrele, namagorha
akho yimfazwe;

<span id="an_3:26">3:26</span> ancwine enze isijwili amasango ayo, ithi
yona ikhutshululwe, ihlale phantsi emhlabeni.

<span id="an_4:1">4:1</span> Abafazi abasixhenxe bobambelela ndodeni-nye
ngaloo mini, besithi, Sodla esethu isonka, sambathe ezethu iingubo;
kodwa masibizwe ngegama lakho, ukususe ukungcikiveka kwethu.

<span id="an_4:2">4:2</span> Ngaloo mini isithole sikaYehova siya kuba
yinto enobukhazikhazi enobuqaqawuli, isiqhamo selizwe sibe yingangamsha
nesihombo kwabasindileyo bakwaSirayeli.

<span id="an_4:3">4:3</span> Wothi oshiyekileyo eZiyon, noseleyo
eYerusalem, kuthiwe ungcwele, bonke ababhalelwe ebomini eYerusalem;

<span id="an_4:4">4:4</span> yakuba ithe iNkosi yakuhlamba ukungcola
kweentombi zaseZiyon, yawahlanza amagazi aseYerusalem phakathi kwayo
ngomoya ogwebayo, nangomoya olulophu.

<span id="an_4:5">4:5</span> Wodala ke uYehova phezu kweendawo zonke
zeentaba zeZiyon, naphezu kweentlanganiso zayo, ilifu elingumsi emini,
nokudangazela komlilo ebusuku. Kuba phezu kobuqaqawuli obo bonke, kuya
kubakho isigubungelo;

<span id="an_4:6">4:6</span> sibe ngumnquba ongumthunzi emini,
ekubaleleni, sibe yindawo yokuzimela nokusithela esiphangweni
nasemvuleni.

<span id="an_5:1">5:1</span> Intanda yam makhe ndiyivumele ingoma
yentanda yam, ngesidiliya sayo. Intanda yam ibe inesidiliya endulini
echumayo;

<span id="an_5:2">5:2</span> yasigaba, yawemba amatye, yasityala
imidiliya yohlobo, yakha inyango phakathi kwaso, yaxhola kuso umkhombe
wokukhongozela iwayini. Yalinda ukuba sivelise iidiliya ezizizo; ke sona
savelisa iidiliya ezingezizo.

<span id="an_5:3">5:3</span> Kaloku ke, bemi baseYerusalem, nani madoda
akwaYuda, khanahlule phakathi kwam nesidiliya sam.

<span id="an_5:4">5:4</span> Kube kusekho ntoni na eyenziwayo
esidiliyeni sam, endingayenzanga ke kuso? Kube kungani na ukuba
ndikulinde ukuba sivelise iidiliya ezizizo, sisuke sivelise ezingezizo?

<span id="an_5:5">5:5</span> Kaloku ke makhe ndinazise into endiya
kusenza yona isidiliya sam. Ndiza kususa uthango lwaso, sibe lidlelo;
ndiya kuluchitha udonga lwaso, sibe yingqushu; ndisijece kuphele.

<span id="an_5:6">5:6</span> Asiyi kuthenwa, asiyi kuhlakulwa; siya
kumila ubobo namakhakakhaka; ndiwawisele umthetho amafu, ukuba angani
mvula phezu kwaso.

<span id="an_5:7">5:7</span> Kuba isidiliya sikaYehova wemikhosi yindlu
kaSirayeli; namadoda akwaYuda sisityalo sokumyolisa. Walinda ukuba
kubekho okusesikweni, nanku ikukudywida; walinda ukuba kubekho
ubulungisa, nanko ikukukhalisa.

<span id="an_5:8">5:8</span> Yeha, abahlomela indlu kwindlu, abasondeza
intsimi kwintsimi, kude kungabikho ndawo, nihlale nedwa phakathi
kwelizwe!

<span id="an_5:9">5:9</span> Ezindlebeni zam uthi uYehova wemikhosi,
Inyaniso, izindlu ezininzi ziya kuba ngamanxuwa, ezinkulu, ezintle
zingabi namhlali.

<span id="an_5:10">5:10</span> Kuba ishumi leendima zesidiliya liya
kwenza ibhate ibe nye, nehomere yembewu yenze iefa yodwa.

<span id="an_5:11">5:11</span> Yeha, abavuka kusasa, besukela isiselo
esinxilisayo; balibale kude kube lungcwalazi, ide ibatshise iwayini!

<span id="an_5:12">5:12</span> Ibe luhadi nomrhubhe, ingqongqo nogwali,
newayini, emgidini wabo; ke wona umsebenzi kaYehova abawubeki, nezenzo
zezandla zakhe abaziboni.

<span id="an_5:13">5:13</span> Ngako oko abantu bam bayafuduswa bengazi,
nabazukileyo kubo baba ngabafo bendlala, ingxokolo yabo itshiswa
linxano.

<span id="an_5:14">5:14</span> Ngako oko elabafileyo lizandisile,
lakhame ngokungenamlinganiso; buhlile ubungangamela babo, nengxokozelo
yabo, nengxolo yabo, nabadlamkileyo kubo.

<span id="an_5:15">5:15</span> Bayasibekeka abantu abaphantsi, athotywe
amadoda aphakamileyo, athotywe amehlo abazidlayo;

<span id="an_5:16">5:16</span> ke yena uYehova wemikhosi uyaziphakamisa
ngogwebo, azingcwalise uThixo oyiNgcwele ngobulungisa.

<span id="an_5:17">5:17</span> Kodla iimvana apho, kunge kusedlelweni
lazo; abasemathanga badlise emanxuweni ezityebi.

<span id="an_5:18">5:18</span> Yeha, abatsala ubugwenxa ngeentambo
zenkohlakalo, nesono bange basitsala ngomqokozo wenqwelo;

<span id="an_5:19">5:19</span> abathi, Makasingxamise asikhawulezise
isenzo sakhe, ukuze sibone; malisondele lize icebo loyiNgcwele
kaSirayeli, ukuze sazi!

<span id="an_5:20">5:20</span> Yeha, abathi okubi kulungile,
okulungileyo kubi; abamisa ubumnyama endaweni yokukhanya, ukukhanya
endaweni yobumnyama; abamisa ubukrakra endaweni yobumnandi, ubumnandi
endaweni yobukrakra!

<span id="an_5:21">5:21</span> Yeha, abalumkileyo kwawabo amehlo,
abanengqondo kokwabo ukubona!

<span id="an_5:22">5:22</span> Yeha, abangamagorha okusela iwayini;
abangamadoda akrotele ukuphithikeza isiselo esinxilisayo; abagwebela
abangendawo, besekeleze isicengo;

<span id="an_5:23">5:23</span> ubulungisa bamalungisa babususe kuwo!

<span id="an_5:24">5:24</span> Ngako oko, njengokuba ulwimi lomlilo
luzidla iindiza, nesikhotha esomileyo sibohla edangatyeni: kwangokunjalo
ingcambu yabo iya kuba njengento evundileyo, nentyantyambo yabo inyuke
njengothuli; kuba besilahlile isiyalo sikaYehova wemikhosi, bayigiba
intetho yoyiNgcwele kaSirayeli.

<span id="an_5:25">5:25</span> Ngenxa yoko uyavutha umsindo kaYehova
kubantu bakhe; usolule phezu kwabo isandla sakhe, uyababetha; zagungqa
iintaba, izidumbu zabo zanjengenkunkuma phakathi kwezitrato. Kuko konke
oko, awubuyi umsindo wakhe, isandla sakhe sisolukile.

<span id="an_5:26">5:26</span> Uzinyusela ibhanile iintlanga zakude,
azenzele ikhwelo eziphelweni zehlabathi; nanzo zisiza zikhawuleza
ngamendu.

<span id="an_5:27">5:27</span> Akukho utyhafileyo, akukho ukhubekayo
kuzo; azozeli, azilali, umbhinqo wamanqe azo awuthukululeki, umtya
weembadada zazo awuqhawuki.

<span id="an_5:28">5:28</span> Iintolo zazo zitsolile, nezaphetha zazo
zonke zityediwe; amanqina amahashe azo kuthiwa anjengeqhwitha, neevili
zazo zinjengesaqhwithi. Ukubharhula kwazo kunjengengonyamakazi;

<span id="an_5:29">5:29</span> zibharhula njengeengonyama ezintsha,
zigqume, ziyibambe inyamakazi, zimke nayo, kungabikho uhlangulayo.

<span id="an_5:30">5:30</span> Zogquma phezu kwabo ngaloo mini, ngathi
kukugquma kolwandle; babheke emhlabeni, nanko kumnyama yimbandezelo,
nokukhanya kumnyama emafini phezu kwabo.

<span id="an_6:1">6:1</span> Ngomnyaka wokufa kokumkani u-Uziya,
ndayibona iNkosi ihleli etroneni ende enyukileyo; amasondo eengubo zayo
ezirholayo azalisa itempile.

<span id="an_6:2">6:2</span> Kumi iiserafi ngaphezu kwayo, iyileyo
inamaphiko amathandathu, ngamabini ifihle ubuso bayo, ngamabini ifihle
iinyawo zayo, ngamabini iphaphazela.

<span id="an_6:3">6:3</span> Iyileyo idanduluke kuleyo isithi.
Uyingcwele, uyingcwele, uyingcwele uYehova wemikhosi; buzalise ihlabathi
lonke ubuqaqawuli bakhe.

<span id="an_6:4">6:4</span> Yadidizela imigubasi yeminyango lilizwi
lowadandulukayo; yaye indlu izele ngumsi.

<span id="an_6:5">6:5</span> Ndathi, Athi ke mna! Ngokuba ndithe shwaka,
ngokuba ndiyindoda emlomo uyinqambi; ndihleli phakathi kwabantu
abamilomo iyinqambi; ngokuba amehlo am abone ukumkani, uYehova
wemikhosi.

<span id="an_6:6">6:6</span> Yaphaphazela yeza kum enye yeeserafi,
iphethe ilahle elivuthayo, elithabathe ngesithabatho esibingelelweni;

<span id="an_6:7">6:7</span> yalifikisa emlonyeni wam, yathi, Yabona,
eli lahle lifikile nje emlonyeni wakho, bususiwe ubugwenxa bakho, nesono
sakho sicanyagushelwe.

<span id="an_6:8">6:8</span> Ndeva izwi leNkosi, lisithi, Ndothuma bani
na? Ngubani na owosiyela?

<span id="an_6:9">6:9</span> Ndathi, Ndikho, thuma mna. Yathi, Yiya,
uthi kubo aba bantu, Yivani, ukuva oku niya kuva, ningaqondi; qiqani,
ukubona oku niya kubona, ningaqiqi.

<span id="an_6:10">6:10</span> Yityebise intliziyo yaba bantu, neendlebe
zabo zenze zithi nkqi, namehlo abo uwavingce; hleze babone ngamehlo abo,
beve ngeendlebe zabo, baqonde ngentliziyo yabo, babuye, baze baphiliswe.

<span id="an_6:11">6:11</span> Ndathi, Kube mzuzu ungakanani na, Nkosi?
Yathi, Kude kuye kuchithwa imizi, ingabi nabemi, nezindlu zingabi
namntu, utshabalale umhlaba kube senkangala;

<span id="an_6:12">6:12</span> uYehova amse kude umntu, abe maninzi
amanxuwa phakathi kwelizwe.

<span id="an_6:13">6:13</span> Kuya kuthi, ukuba kusekho isahlulo
seshumi khona, sibuye naso sibe yinto yokutshayelwa; njengomterebhinti
nanjengomoki, othi ekuwisweni kwawo kushiyeke isiphunzi; yimbewu
engcwele ke isiphunzi eso.

<span id="an_7:1">7:1</span> Ke kaloku kwathi, ngemihla ka-Ahazi unyana
kaYotam, unyana kaUziya, ukumkani wakwaYuda, wenyuka uRetsin ukumkani
wama-Aram, enoPeka unyana kaRemaliya, ukumkani wakwaSirayeli, weza
eYerusalem, ukuba alwe nayo; akaba nako ke ukulwa nayo.

<span id="an_7:2">7:2</span> Kwaxelwa kwindlu kaDavide, kwathiwa,
Ama-Aram athelele kwabelakwaEfrayim. Yadidizela intliziyo yakhe
nentliziyo yabantu bakhe, njengokudidizela kwemithi yehlathi phambi
komoya.

<span id="an_7:3">7:3</span> Wathi uYehova kuIsaya, Khawuphume uye
umkhawulele uAhazi, wena noMasalela-obuya unyana wakho, ekupheleni
komjelo wechibi lasentla, emendweni ongasentsimini yomxovuli weengubo;

<span id="an_7:4">7:4</span> uthi kuye, Gcinisa, uzole, ungoyiki,
ingathambi intliziyo yakho ngenxa yezo zikhondo zibini zezikhuni
eziqhumayo, ekuvutheni komsindo kaRetsin nama-Aram, nonyana kaRemaliya;

<span id="an_7:5">7:5</span> ngenxa enokuba ama-Aram namaEfrayim nonyana
kaRemaliya becebile ububi ngawe, besithi,

<span id="an_7:6">7:6</span> Masinyuke siye kwelakwaYuda, silikruqule,
silinqike libe lelethu, simise ukumkani phakathi kwalo, unyana
kaTabhele;

<span id="an_7:7">7:7</span> itsho iNkosi uYehova, ukuthi, Loo nto ayiyi
kuma, ayiyi kubakho.

<span id="an_7:8">7:8</span> Ngokuba intloko yama-Aram yiDamasko,
intloko yeDamasko nguRetsin; kuya kuthi iseyiminyaka emashumi
mathandathu anamihlanu, aqotywe amaEfrayim, angabi bantu.

<span id="an_7:9">7:9</span> Intloko yamaEfrayim kukwaSamari, intloko
yakwaSamari ngunyana kaRemaliya. Ukuba nithe anakholwa, inene, aniyi
kuqiniseka.

<span id="an_7:10">7:10</span> Waqokela uYehova, wathetha kuAhazi,
esithi,

<span id="an_7:11">7:11</span> Zicelele umqondiso kuYehova uThixo wakho;
cela ubhekise enzulwini kwelabafileyo, mhlawumbi ubhekise enyangweni
phezulu.

<span id="an_7:12">7:12</span> Wathi uAhazi, Andiyi kucela, andiyi
kumlinga uYehova.

<span id="an_7:13">7:13</span> Wathi yena, Khanive, ndlu kaDavide;
kuyinto encinane na kuni ukudinisa abantu, ukuda oku nidinise noThixo
wam?

<span id="an_7:14">7:14</span> Ngako oko iya kuninika umqondiso ngokwayo
iNkosi: uyabona, intombi le iya kumitha, izale unyana, imthiye igama
elinguImanuweli.

<span id="an_7:15">7:15</span> Uya kudla amasi nobusi, ade akwazi
ukulahla okubi, anyule okulungileyo.

<span id="an_7:16">7:16</span> Kuba, engekakwazi umntwana lowo ukulahla
okubi, anyule okulungileyo, woba selushiyiwe loo mhlaba, ukumkani bawo
babini bakukruqulayo.

<span id="an_7:17">7:17</span> UYehova uya kukuzisela wena nabantu
bakho, nendlu kayihlo, imihla ekungazanga kubekho ingangayo, kususela
kwimini wemka ngayo uEfrayim kwaYuda; ngukumkani waseAsiriya ke lowo.

<span id="an_7:18">7:18</span> Kothi ngaloo mini uYehova ayenzele
ikhwelo impukane esekupheleni kwemijelo yoMnayile waseYiputa, nenyosi
esezweni laseAsiriya;

<span id="an_7:19">7:19</span> zize, ziphumle zonke ziphela ezihlanjeni
eziphakathi kwamaxandeka, nasezimfanteni zeengxondorha, nasezintangweni
zonke zemiqaqoba, nasemadlelweni onke.

<span id="an_7:20">7:20</span> Ngaloo mini iNkosi iya kuguya
ngesitshetshe esiqeshiweyo selasezinxwemeni zoMlambo, ngokumkani
waseAsiriya, intloko noboya beenyawo; siphephethe neendevu.

<span id="an_7:21">7:21</span> Kothi ngaloo mini umntu aphilise ithokazi
lenkomo neemazi zezimvu zibe mbini;

<span id="an_7:22">7:22</span> kuthi ngokwehlisa kwazo kakhulu adle
amasi; ngokuba baya kudla amasi nobusi bonke abo baseleyo phakathi
kwelizwe.

<span id="an_7:23">7:23</span> Kothi ngaloo mini zonke iindawo
ezazinewaka lemidiliya elimelwe liwaka leesilivere, zibe zezobobo
namakhakakhaka.

<span id="an_7:24">7:24</span> Kuya kuyiwa khona neentolo nezaphetha;
ngokuba lonke ilizwe liya kuba lubobo namakhakakhaka.

<span id="an_7:25">7:25</span> Zonke iintaba ebezigatywa ngamagaba,
akuyi kuya kuzo, ngokoyika ubobo namakhakakhaka; loba lelokugxothela
iinkomo, nokunyashwa ziigusha.

<span id="an_8:1">8:1</span> Wathi uYehova kum, Thabatha icwecwe
elikhulu, ubhale kulo ngenkxola yabantu, uthi, NgoMaxhoba ayakhawuleza
iinto eziphangiweyo zingxamile,

<span id="an_8:2">8:2</span> Ndathabathela amangqina anyanisileyo,
ooUriya umbingeleli, noZekariya unyana kaYebherekiya.

<span id="an_8:3">8:3</span> Ndasondela kumprofetikazi, wamitha, wazala
unyana. Wathi uYehova kum, Yithi igama lakhe nguMaxhoba ayakhawuleza
iinto eziphangiweyo zingxamile.

<span id="an_8:4">8:4</span> Ngokuba, engekakwazi umntwana lo ukuthi,
Bawo, nokuthi, Ma, ubutyebi baseDamasko namaxhoba akwaSamari aya
kuthwalelwa phambi kokumkani waseAsiriya.

<span id="an_8:5">8:5</span> Waqokela uYehova, wabuya wathetha kum,
esithi,

<span id="an_8:6">8:6</span> Ngenxa enokuba abo bantu bewacekisa amanzi
aseShilowa, la ahamba kuhle, benze imihlali noRetsin nonyana kaRemaliya:

<span id="an_8:7">8:7</span> ngako oko, yabona, iNkosi inyusela phezu
kwakho amanzi oMlambo, lawo anamandla amakhulu, kwaukumkani waseAsiriya
nobunzima bakhe bonke. Wonyuka wona ube ngaphezu kwemisele yawo yonke,
uhambe ngaphandle kweendonga zawo zonke,

<span id="an_8:8">8:8</span> utyhudisele kwelakwaYuda, ukhukule, udlule,
ubethe emqaleni; kuthi ukunaba kwamahlelo awo kuzalise ububanzi belizwe
lakho, Imanuweli.

<span id="an_8:9">8:9</span> Bhavumani, zizwe, niqotywe; bekani indlebe,
nonke mimandla ikude yehlabathi; bhinqani, niqotywe; bhinqani, niqotywe.

<span id="an_8:10">8:10</span> Cebani icebo, lotshitsha; thethani
ilizwi, aliyi kuma; ngokuba uThixo unathi.

<span id="an_8:11">8:11</span> Kuba utshilo uYehova kum, eseyisa
ngamandla, endithethisa ukuba ndingahambi ngendlela yabo bantu, ukuthi,

<span id="an_8:12">8:12</span> Ize ningathi, Ikukucetywa into yonke
abathi abo bantu, Ikukucetywa; nento eyoyikwa ngabo ningayoyiki,
ningangcangcazeliswa yiyo.

<span id="an_8:13">8:13</span> UYehova wemikhosi, ngcwalisani yena nina,
abe nguye enimoyikayo, abe nguye oningcangcazelisayo.

<span id="an_8:14">8:14</span> Woba yingcwele kuni; ke yena uya kuba
lilitye lokubetheka, neliwa lokukhubeka, kuzo zombini izindlu
zakwaSirayeli, abe sisibatha nomgibe kubemi baseYerusalem.

<span id="an_8:15">8:15</span> Abaninzi kubo baya kukhubeka apho, bawe,
baphuke, barhintyeleke, babanjiswe.

<span id="an_8:16">8:16</span> Bopha isingqino, tywina uqinise isiyalo
kubafundi bam.

<span id="an_8:17">8:17</span> Ndiya kulindela kuYehova, lo
ubusithelisayo ubuso bakhe kwindlu kaYakobi, ndithembele kuye.

<span id="an_8:18">8:18</span> Yabona, mna nabantwana andinikileyo
uYehova, singabemiqondiso nezimanga kwaSirayeli, ezivela kuYehova
wemikhosi, ulohlala entabeni yaseZiyon.

<span id="an_8:19">8:19</span> Xa bathe kuni, Quqelani kwabaneshologu
nakoosiyazi, abalozayo, abadumzelayo, yithini, Abantu mabangaquqeli
kuThixo wabo, yini na? Ngenxa yabaphilileyo mabaquqele kwabafileyo na?

<span id="an_8:20">8:20</span> Bhekani esiyalweni, esingqinweni! Ukuba
bathe abathetha ngokwelo lizwi, boba abanasifingo.

<span id="an_8:21">8:21</span> Baya kucanda kulo ilizwe begogotyelwe,
belambile; kuthi ke, xa bathe balamba, babe noburhalarhume, batshabhise
ukumkani wabo noThixo wabo, babheke phezulu;

<span id="an_8:22">8:22</span> babheke emhlabeni, nanko kuyimbandezelo
nobumnyama, bethiwe ncithi yingcutheko, begxothelwe esithokothokweni.

<span id="an_9:1">9:1</span> Ngokuba akuyi kuhlala kuthe ncithi
kwelinengcutheko. Ngexesha lokuqala walicukuceza ilizwe lakwaZebhulon
nelizwe lakwaNafetali; ngelakamva uya kuyizukisa indlela yaselwandle,
phesheya kweYordan, ummandla weentlanga.

<span id="an_9:2">9:2</span> Abantu abo babamba emnyameni babone
ukukhanya okukhulu; abemi basezweni lethunzi lokufa, ukukhanya
kubengezele phezu kwabo.

<span id="an_9:3">9:3</span> Uyalwandisa uhlanga, ulukhulisela uvuyo;
bayavuya phambi kwakho, njengokuvuya kwexa lokuvuna, njengokuvuyelela
kwabo ekwabeni kwabo amaxhoba.

<span id="an_9:4">9:4</span> Kuba idyokhwe yomthwalo wabo noswazi
lwamagxa abo, intonga yomqhubi wabo, uyaphule njengemini yakwaMidiyan.

<span id="an_9:5">9:5</span> Ngokuba zonke izihlangu zabanyathela
ngezihlangu ekungxoleni kokulwa, neengubo ezityikitywe emagazini, ezo
ziya kutshiswa, zibe kukudla komlilo.

<span id="an_9:6">9:6</span> Ngokuba sizalelwe umntwana, sinikwe unyana;
ukuthethela kusesixhantini sakhe; igama lakhe kuthiwa nguMmangaliso,
nguMcebisi, nguThixo oligorha, nguSonini-nanini, nguMthetheli woxolo,

<span id="an_9:7">9:7</span> ukuba kwande ukuthethela oko, kubekho uxolo
olungenakuphela etroneni kaDavide, nasebukumkanini bakhe, ukuba bumiswe
buxhaswe ngokusesikweni nangobulungisa, kususela koko kude kuse
ephakadeni. Ikhwele likaYehova wemikhosi liya kukwenza oko.

<span id="an_9:8">9:8</span> INkosi ithumela ilizwi kwaYakobi, liwa ke
kwaSirayeli.

<span id="an_9:9">9:9</span> Bonke ke abantu bephela baya kwazi,
amaEfrayim nabemi belakwaSamari: abathi ngekratshi nangobukhulu
bentliziyo,

<span id="an_9:10">9:10</span> Izitena ziwile, siya kwakha ngamatye
aqingqiweyo; imithombe ixakaxiwe, siya kuyimisela ngemisedare.

<span id="an_9:11">9:11</span> UYehova ubaphakamisile ababandezeli
bakaRetsin phezu kwakhe, uzixhoxhile iintshaba zakhe.

<span id="an_9:12">9:12</span> Ama-Aram ngasempumalanga, namaFilisti
ngasentshonalanga, awadlile amaSirayeli ngomlomo wonke. Kuko konke oko,
awubuyi umsindo wakhe; isandla sakhe sisolukile.

<span id="an_9:13">9:13</span> Aba bantu ke ababuyeli kulowo
ubabethileyo; abamngxamele uYehova wemikhosi.

<span id="an_9:14">9:14</span> Ngoko ke usuke uYehova wanqumla
kuSirayeli intloko nomsila, isebe lomthi wesundu nomzi, ngamini-nye.

<span id="an_9:15">9:15</span> Amadoda amakhulu nabafo ababekekileyo,
yintloko ke leyo; abaprofeti abayala ngobuxoki, ngumsila ke lowo.

<span id="an_9:16">9:16</span> Abakhokeli baba bantu basuke baba ngaba
bandwendwisayo, nabakhokelwa ngabo basuke baba ngabaginyiweyo.

<span id="an_9:17">9:17</span> Ngenxa yoko iNkosi ayiyi kuvuya
ngamadodana abo, ingabi namfesane ngeenkedama zabo nabahlolokazi babo;
ngokuba bonke bephela baziintshembenxa, nabenzi bobubi; yonke imilomo
ithetha ngobudenge. Kuko konke oko, awubuyi umsindo wakhe; isandla sakhe
sisolukile.

<span id="an_9:18">9:18</span> Kuba okungendawo kutsha njengomlilo,
kudla ubobo namakhakakhaka, kufaka isikhuni ezintshinyeleni zehlathi,
kunyuka njengomqulu womsi.

<span id="an_9:19">9:19</span> Ngokuphuphuma komsindo kaYehova wemikhosi
ilizwe liyatsha; abantu banjengokudla komlilo; umntu akamcongi umzalwana
wakhe.

<span id="an_9:20">9:20</span> Basika ngasekunene, balambe noko; badle
ngasekhohlo, bangahluthi noko; umntu adle inyama yengalo yakhe;

<span id="an_9:21">9:21</span> uManase adle uEfrayim, uEfrayim adle
uManase; bona bachasane noYuda. Kuko konke oko, awubuyi umsindo wakhe;
sisolukile isandla sakhe.

<span id="an_10:1">10:1</span> Yeha, abamisi bemimiselo yobutshinga,
ababhali ababhala uxhamlo;

<span id="an_10:2">10:2</span> ukuze bazisunduze izisweli, zingafiki
ematyaleni, bazihluthe ibango lazo iintsizana zabantu bam, ukuba
abahlolokazi babe lixhoba labo, baphange iinkedama!

<span id="an_10:3">10:3</span> Niya kuthini na ke ngemini yovelelo,
nasesithongeni esivela kude? Niya kusabela kubani na ukuba anincede,
nilushiye phi na uzuko lwenu?

<span id="an_10:4">10:4</span> Akukho kumbi, sekukukuguqa phakathi
kwabakhonkwixeyo, bawe phakathi kwababuleweyo. Kuko konke oko, awubuyi
umsindo wakhe, sisolukile isandla sakhe.

<span id="an_10:5">10:5</span> Yeha, uAsiriya, ntonga yomsindo wam:
luswazi olusesandleni sabo ukubhavuma kwam!

<span id="an_10:6">10:6</span> Ndiya kumthumela kuhlanga
oluyintshembenxa, ndimwisele umthetho ngabantu bokuphuphuma komsindo
wam, ukuba athimbe amaxhoba, aphange okuphangiweyo, abenze into
yokunyathelwa njengodaka lwezitrato.

<span id="an_10:7">10:7</span> Ke yena akabi kunjalo; intliziyo yakhe
ayiyicingi loo nto; ngokuba okusentliziyweni yakhe kukutshabalalisa
nokunqumla iintlanga ezingembalwa.

<span id="an_10:8">10:8</span> Kuba uthi, Abathetheli bam asingookumkani
bonke na? IKaleno ayinjengeKarkemishe na,

<span id="an_10:9">10:9</span> iHamati ayinjengeArpadi na, owakwaSamari
awunjengeDamasko na?

<span id="an_10:10">10:10</span> Njengokuba isandla sam sazifumanayo
izikumkani zezithixo ezingeni; ukanti imifanekiso yazo eqingqiweyo
ingaphezulu kweyaseYerusalem neyakwaSamari:

<span id="an_10:11">10:11</span> andiyi kuthi na, njengoko ndenza ngako
kowakwaSamari nezithixo zawo ezingeni, ndenjenjalo kwiYerusalem
nezithixo zayo?

<span id="an_10:12">10:12</span> Kuya kuthi, xa ithe iNkosi yazifeza
izenzo zayo zonke entabeni yaseZiyon naseYerusalem, ndizivelele iziqhamo
zobukhulu bentliziyo yokumkani waseAsiriya, nokuqhayisa ngokuqwayinga
kwamehlo akhe.

<span id="an_10:13">10:13</span> Kuba uthe, Ndenze ngamandla esandla sam
nangobulumko bam; ngokuba ndinengqondo, ndayishenxisa imida yezizwe,
ndaziphanga iimpahla zazo, ndabahlisa njengenkunzi eyimbalasane abahleli
ezitroneni;

<span id="an_10:14">10:14</span> isandla sam sabufumana ubutyebi bezizwe
njengendlu yentaka, ndalibutha mna lonke ihlabathi, njengokubutha
amaqanda; akwabakho nanye ishukumisa iphiko, neyakhamayo, netswinayo.

<span id="an_10:15">10:15</span> Izembe lingamqhayisela na ogawula
ngalo? isarha ingazikhulisa na ngaphezu koyitsalayo? ngathi intonga
ingabajingisa abaphakamisi bayo, ngathi uswazi lungamphakamisa ongenguwo
umthi!

<span id="an_10:16">10:16</span> Ngako oko iNkosi, iNkosi yemikhosi, iya
kubathumela ukungcumbeka kwabatyebileyo bakhe, nangaphantsi kobuqaqawuli
baseAsiriya kutshe ukutsha, njengokutsha komlilo.

<span id="an_10:17">10:17</span> Ukhanyiso lukaSirayeli luya kuba
ngumlilo, oyiNgcwele wakhe abe lilangatye, litshise lidle amakhakakhaka
akhe nobobo lwakhe ngamini-nye.

<span id="an_10:18">10:18</span> Uya kubuphelisa ubuqaqawuli behlathi
lakhe, nobentsimi yakhe echumayo, ethabathela emphefumlweni ase
enyameni, kube njengokungcungcutheka komntu ofayo;

<span id="an_10:19">10:19</span> abe mbalwa amasalela emithi yehlathi
lakhe, ibhalwe nangumntwana.

<span id="an_10:20">10:20</span> Kuya kuthi ngaloo mini, angabi saphinda
amasalela akwaSirayeli, nabasindileyo bendlu kaYakobi, bayame
ngobabethayo; baya kwayama ngoYehova oyiNgcwele kaSirayeli, benyanisile.

<span id="an_10:21">10:21</span> Amasalela aya kubuya, amasalela
akwaYakobi, eze kuThixo oligorha.

<span id="an_10:22">10:22</span> Kuba nangona bathe baba ngangentlabathi
yaselwandle abantu bakho, Sirayeli, kobuya amasalela odwa kubo;
ukupheliswa kumisiwe kwagqitywa, kukhukula ubulungisa.

<span id="an_10:23">10:23</span> Ngokuba iNkosi uYehova wemikhosi iza
kwenza phakathi kwehlabathi lonke impeliso, iyemisiweyo ke yagqitywa.

<span id="an_10:24">10:24</span> Ngako oko, itsho iNkosi, uYehova
wemikhosi, ukuthi, Musani ukumoyika uAsiriya, bantu bam bahleliyo
eZiyon, akunibetha ngentonga, aniphakamisele uswazi lwakhe ngohlobo
lwamaYiputa.

<span id="an_10:25">10:25</span> Kuba kusaya kuba mzuzwana mncinane,
kuphele ukubhavuma kwam, nomsindo wam uye kumonakalisa;

<span id="an_10:26">10:26</span> ajiwule phezu kwakhe uYehova wemikhosi
iziniya, njengoko wabetha amaMidiyan eweni likaOrebhe; intonga yakhe ibe
phezu kolwandle, ayiphakamise ngohlobo lwamaYiputa.

<span id="an_10:27">10:27</span> Kuya kuthi ngaloo mini, usuke umthwalo
wakhe esixhantini sakho, nedyokhwe yakhe entanyeni yakho, idyokhwe
yonakale kukutyeba.

<span id="an_10:28">10:28</span> Ufikile eAyati, ucande eMigron, uyibeke
eMikimashe impahla yakhe.

<span id="an_10:29">10:29</span> Baqabele enkalweni, bathi, Masilalise
eGebha. Iyagubha iRama, isabile iGibheha yakwaSawule.

<span id="an_10:30">10:30</span> Khala ngezwi lakho, ntombi yaseGalim!
Baza iindlebe, Layisha! Uha, Anatoti!

<span id="an_10:31">10:31</span> IMadema ibalekile; abemi baseGebhim
bazisabisile iintsapho zabo.

<span id="an_10:32">10:32</span> Umisa eNobhi kwanamhlanje, ulingisa
ngesandla sakhe entabeni yentombi enguZiyon, endulini yaseYerusalem.

<span id="an_10:33">10:33</span> Yabona, iNkosi, uYehova wemikhosi,
iyawathi tyhobotyhobo amahlamvu ngokungcangcazelisayo, namade aphezulu
axakaxwe, naphakamileyo athotywe;

<span id="an_10:34">10:34</span> ihlahla neentshinyela zehlathi
ngesixengxe, iwiswe iLebhanon ngonamandla.

<span id="an_11:1">11:1</span> Kophuma igatya esiphunzini sikaYese,
kuqhame ihlumelo ezingcanjini zakhe;

<span id="an_11:2">11:2</span> ahle ahlale phezu kwalo uMoya kaYehova,
umoya wobulumko nowengqondo, umoya wecebo nowobugorha, umoya wokwazi
nowokoyika uYehova.

<span id="an_11:3">11:3</span> Ivumba elithozamisayo kuye likukoyika
uYehova, angagwebi ngokokubona kwamehlo akhe, angohlwayi ngokokuva
kweendlebe zakhe.

<span id="an_11:4">11:4</span> Uya kuligweba ityala lezisweli
ngobulungisa, abalungiselele abalulamileyo behlabathi ngokuthe tye,
alibethe ihlabathi ngentonga yomlomo wakhe, ambulale ongendawo ngomoya
wemilebe yomlomo wakhe.

<span id="an_11:5">11:5</span> Yoba bubulungisa iqamesi lesinqe sakhe,
ibe yintembeko iqamesi lamanqe akhe.

<span id="an_11:6">11:6</span> Ingcuka iya kuhlala nemvana, ingwe ibuthe
netakane lebhokhwe; kubuthe ndawonye ithole lenkomo, nengonyama entsha,
nenkomo etyetyisiweyo; nomntwana aziqhube ezo zinto.

<span id="an_11:7">11:7</span> Ithokazi lenkomo nemazi yebhere ziya
kudla utyani ndawonye, amankonyana azo abuthe ndaweni-nye; ingonyama
idle umququ njengenkomo;

<span id="an_11:8">11:8</span> adlale umntwana owanyayo emngxunyeni
wephimpi, olunyulweyo ase isandla sakhe elukhozweni lweliso lerhamba.

<span id="an_11:9">11:9</span> Ezo zinto aziyi kwenza bubi, aziyi
konakalisa ezintabeni zam zonke ezingcwele; ngokuba ilizwe liya kuzala
kukwazi uYehova, njengamanzi egubungele ulwandle.

<span id="an_11:10">11:10</span> Kuya kuthi ngaloo mini, ihlumelo
likaYese, elimele ukuba yibhanile yezizwe, iintlanga ziquqele kulo;
nendafo yokuphumla kwalo ibe bubuqaqawuli.

<span id="an_11:11">11:11</span> Kuya kuthi ngaloo mini, iNkosi
isiphindise okwesibini isandla sayo sokuwathenga siwakhulule amasalela
abantu bayo, aya kusala eAsiriya, naseYiputa, nasePatros, nakwaKushi,
nakwaElam, naseShinare, naseHamati, naseziqithini zolwandle:

<span id="an_11:12">11:12</span> izinyusele ibhanile iintlanga,
ibahlanganise abagxothiweyo bakwaSirayeli, izibuthe iintsali zakwaYuda
emasondweni omane ehlabathi.

<span id="an_11:13">11:13</span> Losuka ikhwele likaEfrayim, banqunyulwe
ababandezeli bakaYuda. UEfrayim akayi kumkhweletela uYuda, uYuda
angambandezeli uEfrayim.

<span id="an_11:14">11:14</span> Bophaphazela egxalabeni lamaFilisti,
babheke ngasentshonalanga. Baya kudibana baphange oonyana
basempumalanga, base isandla kooEdom noMowabhi; oonyana baka-Amon
babeve.

<span id="an_11:15">11:15</span> UYehova wosisingela phantsi isibhaxa
solwandle lwaseYiputa, alingise ngesandla sakhe kuwo uMlambo ekuvutheni
komoya wakhe, awubethe ube yimilanjana esixhenxe, abaweze beneembadada.

<span id="an_11:16">11:16</span> Kuya kubakho umendo wamasalela abantu
bakhe, abaya kusala eAsiriya, njengoko kwaba njalo kumaSirayeli, mini
anyuka ephuma ezweni leYiputa.

<span id="an_12:1">12:1</span> Uya kuthi wena ngaloo mini, Ndiyabulela
kuwe, Yehova, ngokokuba ubundiqumbele, waza wabuya umsindo wakho,
wandithuthuzela wena.

<span id="an_12:2">12:2</span> Yabona, uThixo ukukusindiswa kwam;
ndikholosile, andikwantyi; ngokokuba iqhayiya lam nengoma yam nguYa,
nguYehova obuye waba lusindiso kum.

<span id="an_12:3">12:3</span> Ngoko ke niya kukha amanzi ninemihlali
emithonjeni yosindiso;

<span id="an_12:4">12:4</span> nithi ngaloo mini, Bulelani kuYehova,
nqulani igama lakhe, zaziseni ezizweni izenzo zakhe, izenzo zakhe
ezincamisayo; likhankanyeni igama lakhe ukuba liyingxonde.

<span id="an_12:5">12:5</span> Mbetheleni uhadi uYehova; ngokuba enze
ngobungangamsha; makwazeke oko ehlabathini lonke.

<span id="an_12:6">12:6</span> Tsholoza umemelele, wena mmi waseZiyon;
ngokuba mkhulu phakathi kwakho oyiNgcwele kaSirayeli.

<span id="an_13:1">13:1</span> Isihlabo esisingisele kwiBhabheli,
awasibonayo uIsaya, unyana ka-Amotsi.

<span id="an_13:2">13:2</span> Nyusani ibhanile phezu kwentaba eluqayi,
baphakamiseleni ilizwi; khobani ngesandla, bangene emasangweni amanene.

<span id="an_13:3">13:3</span> Mna ndibawisele umthetho abangcwalisiweyo
bam, ndiwabizele umsindo wam amagorha am, abadlamkileyo bam
abanekratshi.

<span id="an_13:4">13:4</span> Yiveni ingxokolo ezintabeni, ngathi
yeyabantu abaninzi. Yiveni ingxokolo yezikumkani zeentlanga,
zihlanganisene; uYehova wemikhosi uhlanganisa umkhosi wemfazwe.

<span id="an_13:5">13:5</span> Bavela ezweni elikude, ekupheleni
kwamazulu-nguYehova nezixhobo zengqumbo yakhe, ukuba alonakalise ilizwe
lonke.

<span id="an_13:6">13:6</span> Bhombolozani, kuba isondele imini
kaYehova, ivela ngokwembuqo kuSomandla.

<span id="an_13:7">13:7</span> Ngenxa yoko ziwile iingalo zonke, zonke
iintliziyo zabantu zinyibilikile.

<span id="an_13:8">13:8</span> Bakhwankqile, bafikelwe kukupenapena
nayinimba; bayazibhijabhija njengozalayo, bakhwankqiswe ulowo nguwabo;
ubuso babo bubuso bamalangatye.

<span id="an_13:9">13:9</span> Yabona, imini kaYehova iyeza, inobujorha,
iphuphuma umsindo, ishushu, ukuba ilenze libe senkangala ilizwe,
ibatshabalalise aboni balo kulo.

<span id="an_13:10">13:10</span> Kuba iinkwenkwezi zezulu namakroza alo
akayi kukhanyisa kukhanya kwawo; liya kuba mnyama ilanga ekuphumeni
kwalo, inyanga ingabi mhlophe ukukhanya kwayo.

<span id="an_13:11">13:11</span> Ndolivelela elimiweyo ngenxa yobubi
balo, nabangendawo ngenxa yobugwenxa babo, ndiliphelise ikratshi
labakhukhumeleyo, ndilithobele phantsi ikratshi labangcangcazelisi;

<span id="an_13:12">13:12</span> ndiwenze amadoda anqabe ngaphezu
kwegolide engcwengiweyo, noluntu lunqabe ngaphezu kwegolide
ecikizekileyo yakwaOfire.

<span id="an_13:13">13:13</span> Ngenxa yoko ndiya kuligungqisa izulu,
nehlabathi linyikime, lishenxe endaweni yalo ngokuphuphuma komsindo
kaYehova wemikhosi, ngemini yokuvutha komsindo wakhe;

<span id="an_13:14">13:14</span> bathi ke, njengebhadikazi
elisukeliswayo, nanjengomhlambi ongenamhlanganisi, babheke elowo kubantu
bakowabo, basabele elowo ezweni lakowabo.

<span id="an_13:15">13:15</span> Bonke abo bafunyenweyo baya kuhlatywa
amahlanza, bonke abo babanjiweyo bawe likrele.

<span id="an_13:16">13:16</span> Zocunyuzwa iintsana zabo phambi
kwamehlo abo, ziphangwe izindlu zabo, balalwe abafazi babo.

<span id="an_13:17">13:17</span> Yabona, ndibaxhoxhela amaMedi
angayibekiyo isilivere, angayinanzileyo negolide.

<span id="an_13:18">13:18</span> Izaphetha zawo ziya kukhahlela
amadodana, nesiqhamo sesizalo angabi namfesane siso; iliso lawo lingabi
nanceba kubo abantwana.

<span id="an_13:19">13:19</span> IBhabheli, ikhazikhazi lezikumkani,
isihombo sekratshi lamaKaledi, iya kuba njengokubhukuqa kukaThixo iSodom
neGomora.

<span id="an_13:20">13:20</span> Ayi kumiwa naphakade, ayi kuza ihlalwe
ezizukulwaneni ngezizukulwana, angagxumeki ntente khona nomArabhi,
nabalusi bangakhi khona buhlanti.

<span id="an_13:21">13:21</span> Obutha khona amarhamncwa omqwebedu,
zizale izindlu zabo zizihuluhulu, kuhlale iinciniba khona, kuqakathe
izinto ezimaxhonti khona;

<span id="an_13:22">13:22</span> kulile amaxhwili ezingxandeni zabo
ezinde, neempungutye emabhotweni okuxhamla ubuncwane; kusondele ukuza
kwexesha layo, nemini yayo ingalibali.

<span id="an_14:1">14:1</span> Ngokuba uYehova uya kuba nemfesane
kuYakobi, abuye awanyule amaSirayeli, awahlalise emhlabeni wakowawo,
bathelele kuwo abasemzini, bahlomele endlwini kaYakobi.

<span id="an_14:2">14:2</span> Ziya kuwathabatha izizwe, ziwazise
endaweni yawo: bazifuye zona abendlu kaSirayeli emhlabeni kaYehova, zibe
ngamakhoboka namakhobokazana, babe ngabathimbi babathimbi babo, babe
nobukhosi kubaqhubi babo.

<span id="an_14:3">14:3</span> Kuya kuthi, mini uYehova aniphumzayo
ekwaphukeni kwenu, nasekugungqeni kwenu, nasekukhonzeni okunzima,
enakhonziswa ngako,

<span id="an_14:4">14:4</span> nihlabe lo mzekeliso ngokumkani
waseBhabheli, nithi, Utheni na ukupheza umqhubi! ukupheza umzi othisayo!

<span id="an_14:5">14:5</span> UYehova ulwaphule uswazi lwabangendawo,
intonga yabalawuli,

<span id="an_14:6">14:6</span> ebizibetha izizwe ngokuphuphuma komsindo,
ngokubetha okungenakupheza; ebizinyathela ngomsindo iintlanga
ngokusukelwa okungenakubanjezelwa.

<span id="an_14:7">14:7</span> Liphumle, lizolile ihlabathi lonke;
bayagqabhuka bamemelele.

<span id="an_14:8">14:8</span> Nayo imisipres ikuvuyele, imisedare
yaseLebhanon ithi, Kuseloko walalayo, akunyuki mgawuli usigawulayo.

<span id="an_14:9">14:9</span> Elabafileyo ngaphantsi liyagungqa nguwe,
ngokubona ukuza kwakho; likuxhoxhela abafileyo, zonke iinkunzi
ezikhokelayo zehlabathi; liphakamisa ezitroneni zabo bonke ookumkani
beentlanga.

<span id="an_14:10">14:10</span> Zonke ziphela zasusela ngelithi kuwe,
Nawe wenziwe ofayo njengathi na? usuke wafana nathi na?

<span id="an_14:11">14:11</span> Buhliselwe kwelabafileyo ubungangamsha
bakho, isandi semirhubhe yakho; kwandlelwe iimpethu ngaphantsi kwakho,
akugubungele amanundu.

<span id="an_14:12">14:12</span> Utheni na ukuwa emazulwini, Khwezi,
nyana wesifingo! ukunqunyulwa uwe emhlabeni, mngquli weentlanga!

<span id="an_14:13">14:13</span> Wena ke wathi entliziyweni yakho,
Ndiyakunyukela emazulwini, ndiyinyuse itrone yam ibe ngaphezu
kweenkwenkwezi zikaThixo; ndihlale entabeni yentlanganiso, engontsini
yasentla.

<span id="an_14:14">14:14</span> Ndiya kunyuka ngaphezu kweziganga
zamafu, ndizifanise nOsenyangweni;

<span id="an_14:15">14:15</span> kanti uya kuhliselwa kwelabafileyo,
engontsini yomhadi.

<span id="an_14:16">14:16</span> Abakubonayo baya kukuthi nzo ngamehlo,
bakugqale, bathi, Yiyo na le indoda ebiligungqisa ihlabathi,
ebizinyikimisa izikumkani?

<span id="an_14:17">14:17</span> eyalenza intlango elimiweyo,
yayigungxula imizi yalo; ayabavulela ababanjwa balo ukuba bagoduke?

<span id="an_14:18">14:18</span> Bonke ookumkani beentlanga, bonke
bephela, balele benozuko, elowo endlwini yakhe;

<span id="an_14:19">14:19</span> ke wena ulahlelwe kude nengcwaba lakho,
njengegatya elilisikizi; wambethe ababuleweyo, abahlatywe ngekrele,
abahle baya ematyeni omhadi; njengesidumbu esinyashwe ngeenyawo.

<span id="an_14:20">14:20</span> Akuyi kubandakanywa nabo engcwabeni,
ngokokuba walonakalisayo ilizwe lakho, wababulala abantu bakho; ayiyi
kuba nagama naphakade imbewu yabenzi bobubi.

<span id="an_14:21">14:21</span> Oonyana bakhe balungiseleni ukusikwa,
ngenxa yobugwenxa booyise, Mabangesuki balidle ilifa ihlabathi, bazalise
elimiweyo ngemizi,

<span id="an_14:22">14:22</span> Ndiya kusukela phezulu kubo, utsho
uYehova wemikhosi, iBhabheli ndiyinqumle ingabi nagama namasalela,
nanyana nanzalo, utsho uYehova;

<span id="an_14:23">14:23</span> ndiyenze ibe lilifa lokhwalimanzi
nezadunge zamanzi, ndiyitshayele ngomtshayelo wentshabalalo; utsho
uYehova wemikhosi.

<span id="an_14:24">14:24</span> Ufungile uYehova wemikhosi wathi,
Inyaniso, njengoko ndicinge ngako, koba njalo; njengoko ndicebe ngako,
koma ngolo hlobo;

<span id="an_14:25">14:25</span> ukuba ndimaphule uAsiriya ezweni lam,
ndimnyashe ngeenyawo ezintabeni zam, isuke kubo idyokhwe yakhe, usuke
umthwalo wakhe esixhantini sabo.

<span id="an_14:26">14:26</span> Lilo elo icebo elicetyiweyo ngehlabathi
lonke; siso eso isandla esolukileyo phezu kweentlanga zonke.

<span id="an_14:27">14:27</span> Kuba uYehova wemikhosi ucebile, ngubani
na onokutshitshisa? nesandla sakhe eso solukile, ngubani na
onokusibuyisa?

<span id="an_14:28">14:28</span> Ngomnyaka wokufa kokumkani onguAhazi
kwabakho esi sihlabo sithi:

<span id="an_14:29">14:29</span> Musa ukuvuyelela, wena Filisti uphela,
ngakuba yaphukile intonga ebikubetha; kuba engcanjini yenyoka kuphuma
irhamba, isiqhamo sayo sibe yinyoka etshisayo, ephaphazelayo.

<span id="an_14:30">14:30</span> Baya kudla abazizisweli, abuthe
ekholosile amahlwempu; ndibulale ingcambu yakho ngendlala, abulawe
amasalela akho.

<span id="an_14:31">14:31</span> Bhomboloza, sango! Khala, mzi! Yitha
amandla, wena Filisti uphela, ngokuba entla kuphuma umsi; akukho
wahlukayo ebuthweni lakhe.

<span id="an_14:32">14:32</span> Bathini na ukuphendula abathunywa
beentlanga? Bathi, UYehova uyisekile iZiyon, zozimela ngayo iintsizana
zabantu bakhe.

<span id="an_15:1">15:1</span> Isihlabo esisingisele kuMowabhi. Kuba
ngobusuku iAri yakwaMowabhi ibhuqiwe, yadaka; kuba ngobusuku ibhuqiwe
iKire yakwaMowabhi, yathi shwaka.

<span id="an_15:2">15:2</span> Banyuke baya endlwini naseDibhon,
ezigangeni, besiya kulila; phezu kweNebho naphezu kweMedebha uMowabhi
uyabhomboloza; zonke iintloko zichetyiwe, zonke iindevu ziguyiwe.

<span id="an_15:3">15:3</span> Ezitratweni zakhe babhinqa ezirhwexayo;
phezu kwezindlu zakhona, nasezindaweni zeembutho zakhona, bonke bephela
bayabhomboloza, besithi ngxa iinyembezi.

<span id="an_15:4">15:4</span> Iyakhala iHeshbhon ne-Elale, lide laya
kuvakala naseYahazi izwi labo; ngenxa yoko abaxhobileyo bakwaMowabhi
benza isijwili, umphefumlo wabo uyajijitheka kubo.

<span id="an_15:5">15:5</span> Intliziyo yam iyakhala ngokubona
uMowabhi, omivalo ide yesa eTsohare, elithokazi elilizibulokazi; kuba
banyuka eqhineni laseLuhiti belila; kuba endleleni yaseHoronayim
bakhaliswa kukwaphulwa kwabo;

<span id="an_15:6">15:6</span> kuba amanzi aseNimrim athe qoko; kuba
bubunile utyani, luphelile uhlaza, awukho umfuno.

<span id="an_15:7">15:7</span> Ngenxa yoko intwana ebisele,
ababeyenzile, ababeyiqwebile, bayayithwala bayiweze esihlanjeni
semingculuba.

<span id="an_15:8">15:8</span> Kuba isikhalo siwuzungulezile umda
wakwaMowabhi; ukubhomboloza kwakhe kwesa e-Eglayim, kwesa naseBhere-elim
ukubhomboloza kwakhe.

<span id="an_15:9">15:9</span> Kuba amanzi aseDimon azele ligazi;
ngokuba iDimon ndiyimisela ezinye izinto ezimbi; abasindileyo
bakwaMowabhi nabaseleyo emhlabeni ndibamisela ingonyama.

<span id="an_16:1">16:1</span> Thumelani iimvana kumlawuli welizwe,
zivela eSela, zibheke entlango, ziye entabeni yentombi uZiyon.

<span id="an_16:2">16:2</span> Kuba njengeentaka eziphekuziweyo,
njengendlu yentaka esuselweyo, aya kuba njalo amagxamesi akwaMowabhi
emazibukweni aseArnon, esithi,

<span id="an_16:3">16:3</span> Siphe iqhinga, yahlula; misa isithunzi
sakho sibe njengobusuku emini enkulu; fihla abagxothiweyo, musa
ukumncetheza obhadubhadulayo.

<span id="an_16:4">16:4</span> Mabaphambukele kuwe abagxothiweyo bam;
ube lisithe kuye uMowabhi phambi kombhuqi; ngokuba umkhamangi ugqibele,
umbhuqi uphelile, abanyashi batshatyalalisiwe ezweni.

<span id="an_16:5">16:5</span> Kuya kuzinziswa itrone ngenceba, kuhlale
phezu kwayo onenyaniso, ententeni kaDavide: umgwebi okhathalele
okusesikweni, okhawulezayo ukulungisa.

<span id="an_16:6">16:6</span> Silivile ikratshi likaMowabhi, ikratshi
elikhulu. Hayi, ukukratsha kwakhe! Hayi, ikratshi lakhe nokuphuphuma
komsindo wakhe, ukuphololoza kwakhe into engeyiyo!

<span id="an_16:7">16:7</span> Ngako oko uMowabhi uya kubhomboloza
ngenxa kaMowabhi; bonke bephela baya kubhomboloza; niya kunkwinizela
izicumba zeerasintyisi zaseKir-hareshete, nithe dakumba kanye.

<span id="an_16:8">16:8</span> Kuba amasimi aseHeshbhon antshwenyile,
nomdiliya waseSibhema. Abantu beentlanga bayivithile imidiliya yawo
yohlobo; ibide yaya kufika eYazere, yanabela entlango, amasebe ayo anaba
ada awela ulwandle.

<span id="an_16:9">16:9</span> Ngenxa yoko ndiyawulilela ngokulila
kweYazere umdiliya waseSibhema; ndikunyakamisa ngeenyembezi zam,
Heshbhon, nawe Elale, ngokuba ukuvunwa kweziqhamo zakho nokuvunwa
kweediliya zakho kufikelwe ngamayeyeye.

<span id="an_16:10">16:10</span> Isukile imivuyo nemigcobo entsimini
echumayo; akusamemelelwa ezidiliyeni, akusadunywa nokudunywa; umxovuli
akasaxovuli newayini emkhombeni; ndiwaphelisile amayeyeye.

<span id="an_16:11">16:11</span> Ngenxa yoko izibilini zam ziyahlokoma
njengohadi ngoMowabhi, nento ephakathi kwam ngeKir-beres.

<span id="an_16:12">16:12</span> Kuya kuthi, xa athe wabonakala, xa athe
wazidinisa uMowabhi esigangeni, wangena engcweleni yakhe ukuba
athandaze, asuke angabi nakuthini.

<span id="an_16:13">16:13</span> Lilo elo ilizwi, awalithethayo uYehova
ngoMowabhi kwanini.

<span id="an_16:14">16:14</span> Kaloku ke uYehova uthetha esithi,
Ngeminyaka emithathu, njengeminyaka yomqeshwa, buya kucukucezwa
ubuqaqawuli bukaMowabhi, naloo ngxokolo yonke eninzi, amasalela abe
mancinane, abe mbalwa, angabi makhulu.

<span id="an_17:1">17:1</span> Isihlabo esisingisele kwiDamasko. Yabona,
iDamasko iya kususwa ekubeni ngumzi, ibe ngumwewe owileyo.

<span id="an_17:2">17:2</span> Ishiyiwe imizi yaseArohere; iya kuba
yeyemihlambi, ibuthe khona, kungabikho uyothusayo;

<span id="an_17:3">17:3</span> ipheliswe inqaba kwaEfrayim nobukumkani
kwiDamasko, amasalela ama-Aram abe njengobuqaqawuli boonyana
bakaSirayeli; utsho uYehova wemikhosi.

<span id="an_17:4">17:4</span> Kuya kuthi ngaloo mini, busweleke
ubuqaqawuli bukaYakobi, ingcumbeke inyama yakhe etyebileyo.

<span id="an_17:5">17:5</span> Kuya kuba njengomvuni ehlanganisa
ingqolowa emiyo, ingalo yakhe isika izikhwebu, kube njengokubhikica
izikhwebu esihlanjeni samaRafa;

<span id="an_17:6">17:6</span> kusale okubhikicwayo khona,
njengasekuvuthululweni komnquma; amabhumbulu abe mabini namathathu
emancamini phezulu, abe mane namahlanu ezimbaxeni zawo umthi oneziqhamo;
utsho uYehova, uThixo kaSirayeli.

<span id="an_17:7">17:7</span> Ngaloo mini umntu uya kondela kuMenzi
wakhe, amehlo akhe akhangele koyiNgcwele kaSirayeli;

<span id="an_17:8">17:8</span> anganoneleli izibingelelo, izenzo
zezandla zakhe, angayikhangeli into eyenziwa yiminwe yakhe, noAshera,
nezithixo zelanga.

<span id="an_17:9">17:9</span> Ngaloo mini imizi yakhe enqabileyo iya
kuba ngamanxuwa asezintshinyeleni zehlathi, nawasezincotsheni zeentaba,
abawashiyayo phambi koonyana bakaSirayeli; koba senkangala.

<span id="an_17:10">17:10</span> Ngokokuba umlibele uThixo, umsindisi
wakho, akwalikhumbula neliwa lokunqaba kwakho; ngenxa yoko watyala
izityalo ezimnandi, wamilisela kuzo iintswazi zomdiliya wasemzini.

<span id="an_17:11">17:11</span> Ngemini yokutyala kwakho wawubiyela,
kusasa wayityatyambisa imbewu yakho—sisitha sokwindla eso ngemini
yesifo, nomvandedwa obulalayo.

<span id="an_17:12">17:12</span> Yeha, ukuguguma kwezizwe ezininzi,
ziguguma njengokuguguma kweelwandle! Yeha, ukungxola kwezizwe, zingxola
njengokungxola kwamanzi anamandla!

<span id="an_17:13">17:13</span> Izizwe zingxola njengokungxola kwamanzi
amaninzi; ke uThixo wozikhalimela, zisabe ziye kude, zisukelwe
njengomququ weentaba phambi komoya, njengefukufuku lothuli phambi
kwesaqhwithi.

<span id="an_17:14">17:14</span> Ngexa langokuhlwa, nanko zikhwankqile;
kungekasi, azikho. Siso eso isahlulo sabasidywidayo, nelifa
labasiphangayo.

<span id="an_18:1">18:1</span> Yeha ke, ilizwe lenzwinini yamaphiko,
eliphesheya kwemilambo yakwaKushi:

<span id="an_18:2">18:2</span> elithuma izigidimi ngolwandle ngemikhombe
yemikhanzi phezu kwamanzi! Ndithi, Hambani, bathunywa banamendu, niye
kuhlanga olude, olugudileyo, kubantu aboyikekayo ngapha nangapha,
kuhlanga olumithetho inzima, olugqushayo, olulizwe licandwacandwe
yimilambo!

<span id="an_18:3">18:3</span> Nonke bemi belimiweyo, nani bahleli
ehlabathini, xa kuthe kwenyuka ibhanile ezintabeni, khangelani; xa kuthe
kwavuthelwa isigodlo, yivani.

<span id="an_18:4">18:4</span> Ngokuba utshilo uYehova kum ukuthi, Ndiya
kuzola, ndibonele ndisendaweni yam; kufudumele, lisile, likho ilanga,
kukho ilifu lombethe ekufudumaleni ngexa lokuvuna.

<span id="an_18:5">18:5</span> Kuba phambi kokuvuna, akugqibela ukuphuma
amathupha, intyantyambo yakuba yidiliya emuncu: uya kuwanqumla amasebe
ngesitshetshe, awasuse awavikive anabayo.

<span id="an_18:6">18:6</span> Onke aya kushiywa abe ngawamaxhalanga
eentaba, abe ngawamarhamncwa elizwe; amaxhalanga adlulise ihlobo phezu
kwawo, onke amarhamncwa elizwe adlulise ubusika phezu kwawo.

<span id="an_18:7">18:7</span> Ngelo xesha kuya kusiwa kuYehova
wemikhosi isithabathaba, esingabantu abade, abagudileyo, bephuma kubantu
aboyikekayo abangapha nangapha; kuhlanga olumithetho inzima,
olugqushayo, olulizwe licandwacandwe yimilambo; sisiwe endaweni yegama
likaYehova wemikhosi, entabeni yaseZiyon.

<span id="an_19:1">19:1</span> Isihlabo esisingisele kwiYiputa. Bona ke
uYehova ekhwele efini elinamendu, uza eYiputa. Ziya kudidizela izithixo
ezingento zaseYiputa phambi kwakhe, intliziyo yeYiputa inyibilika
phakathi kwayo.

<span id="an_19:2">19:2</span> AmaYiputa ndiya kuwaxhokonxela
kwa-amaYiputa, alwe elowo nomzalwana wakhe, elowo nommelwane wakhe, umzi
nomzi, ubukumkani nobukumkani.

<span id="an_19:3">19:3</span> Wothiwa qongqololo umoya wamaYiputa
phakathi kwawo; ndiliginye icebo lawo, aquqele kwizithixo ezingento,
nakwabadumze layo, nakwabaneshologu, nakoosiyazi;

<span id="an_19:4">19:4</span> ndiwavingcele amaYiputa ngesandla senkosi
esilukhuni, alawulwe ngukumkani onengcwangu; itsho iNkosi, uYehova
wemikhosi.

<span id="an_19:5">19:5</span> Aya kuthi qoko amanzi aselwandle, utshe
wome umlambo;

<span id="an_19:6">19:6</span> zinuke izibhaxa zawo, iwuthe itshe
imijelo yoMnayile waseYiputa, zishwabane iingcongolo nemikhanzi.

<span id="an_19:7">19:7</span> Iintili ezingakuMnayile, ngasechwebeni
loMnayile, nento yonke ehlwayelweyo, iya koma, iphetshethwe ingabikho.

<span id="an_19:8">19:8</span> Baya kuncwina ababambisi beentlanzi,
bambambazele bonke abaphosa iqherhu eMnayileni, bathi matshamatsha
abaneka umnatha phezu kwamanzi.

<span id="an_19:9">19:9</span> Baya kudana abasebenzi beflakisi
echazwayo, nabaluki belinen emhlophe;

<span id="an_19:10">19:10</span> zithiwe vithivithi iintsika zalo, ube
buhlungu umphefumlo wabo bonke abasebenzela umvuzo.

<span id="an_19:11">19:11</span> Bazizimathane zodwa abathetheli
baseTsohan; amaphakathi alumkileyo kaFaro, icebo labo libubutyhakala.
Ningathini na ukuthi kuFaro, Ndingunyana wezilumko, ndingunyana
wookumkani bamandulo?

<span id="an_19:12">19:12</span> Ziphi na, ziphi na ke izilumko zakho?
Mazikuxelele kaloku, ziyazi into ayicebileyo uYehova wemikhosi
ngeYiputa.

<span id="an_19:13">19:13</span> Bazizimathane abathetheli baseTsohan,
balukuhliwe abathetheli baseNofu; bayilahlekisile iYiputa abayimbombo
yezizwe zayo.

<span id="an_19:14">19:14</span> UYehova uthululele embilinini wayo
umoya wobugwenxa, ukuba bayilahlekise iYiputa ekwenzeni kwayo konke,
njengokugxadazela kwenxila emhlanzweni walo.

<span id="an_19:15">19:15</span> IYiputa ayiyi kuba nasenzo isenzayo
intloko kwanomsila, isebe lesundu nomzi womlambo,

<span id="an_19:16">19:16</span> Ngaloo mini amaYiputa aya kuba
njengabafazi, agubhe, ankwantye phambi kokulingisa ngesandla kukaYehova
wemikhosi, alingisa ngaso kuwo.

<span id="an_19:17">19:17</span> Umhlaba wakwaYuda woyixhalabisa
iYiputa; athi othe wawukhankanya kuyo, ankwantye, ngenxa yecebo
likaYehova wemikhosi, alicebileyo ngayo.

<span id="an_19:18">19:18</span> Ngaloo mini imizi emihlanu ezweni
lamaYiputa iya kuthetha intetho yelakwaKanan, ifunge uYehova wemikhosi;
omnye kuya kuthiwa yi-Ir-heres.

<span id="an_19:19">19:19</span> Ngaloo mini kuya kubakho isibingelelo
kuYehova phakathi kwelizwe lamaYiputa, nelitye elimisiweyo kuYehova
ngasemdeni walo.

<span id="an_19:20">19:20</span> Oko koba ngumqondiso nobungqina
kuYehova wemikhosi ezweni lamaYiputa; xa athe akhala kuYehova ngenxa
yabaxinezeli bawo, wowathumela umsindisi nomthetheleli, awahlangule.

<span id="an_19:21">19:21</span> UYehova uya kuzazisa kumaYiputa, amazi
uYehova amaYiputa ngaloo mini, amkhonze ngemibingelelo nangeminikelo
yokudla; abhambathise ngezibhambathiso kuYehova, azizalise.

<span id="an_19:22">19:22</span> UYehova uya kuwabetha ke amaYiputa,
ebetha ephilisa; abuyele kuYehova, yena athandazeke ngawo, awaphilise.

<span id="an_19:23">19:23</span> Ngaloo mini kuya kubakho umendo ophuma
eYiputa, oya eAsiriya; eze ama-Asiriya eYiputa, amaYiputa aye eAsiriya,
akhonze uYehova amaYiputa kunye nama-Asiriya.

<span id="an_19:24">19:24</span> Ngaloo mini amaSirayeli aya kuba
sisahlulo sesithathu kumaYiputa nakuma-Asiriya, eyintsikelelo phakathi
kwehlabathi;

<span id="an_19:25">19:25</span> ewasikelela uYehova wemikhosi, esithi,
Nisikelelwe, maYiputa, bantu bam; ma-Asiriya, msebenzi wezandla zam;
maSirayeli, lifa lam.

<span id="an_20:1">20:1</span> Ngomnyaka wokuza kukaTartan eAshdode,
ethunywe nguSargon, ukumkani waseAsiriya (walwa neAshdode, wayithimba),
ngelo xesha,

<span id="an_20:2">20:2</span> wathetha uYehova ngoIsaya unyana
ka-Amotsi, esithi, Yiya ukhulule ingubo erhwexayo emanqeni akho,
uzikhulule iimbadada ezinyaweni zakho. Wenjenjalo ke, wahamba ze,
engenazo neembadada.

<span id="an_20:3">20:3</span> Wathi ke uYehova, Njengokuba umkhonzi wam
uIsaya ehambe ze, engenambadada, iminyaka emithathu, waba ngumqondiso
nesimanga kwiYiputa nakwaKushi:

<span id="an_20:4">20:4</span> uya kwenjenjalo ukumkani waseAsiriya
ukubaqhuba abathinjiweyo baseYiputa, nabafudusiweyo bakwaKushi,
abantwana namadoda amakhulu, beze, bengenambadada, behamba ngeempundu,
intoleyo eziintloni kwiYiputa.

<span id="an_20:5">20:5</span> Baya kuqhiphuka umbilini badane nguKushi,
inqolonci yabo, nayiYiputa, iqhayiya labo;

<span id="an_20:6">20:6</span> bathi ke abemi bolo nxweme ngaloo mini,
Yabonani, inje inqolonci yethu, esasabela kuyo ukuba sincedwe,
sihlangulwe kukumkani waseAsiriya; singathini na ke ukusinda thina?

<span id="an_21:1">21:1</span> Isihlabo esisingisele kwintlango
yaselwandle. Njengezaqhwithi zasezantsi zikhukula, kuphuma into
entlango, ezweni eloyikekayo.

<span id="an_21:2">21:2</span> Ndiboniswe umbono olukhuni: inginingini
linginiza, umbhuqi ebhuqa. Nyuka, Elam; ngqinga, Madayi; ukuncwina kwabo
konke ndiya kuphelisa.

<span id="an_21:3">21:3</span> Ngenxa yoko azele amanqe am
kukuzibhijabhija, inimba indifikele njengenimba yozalayo; ndiyapenapena,
andiva; ndikhwankqile, andiboni.

<span id="an_21:4">21:4</span> Intliziyo yam iyadinga, ukududuzela
kundidandathekisile; ungcwalazi, into endiyilangazelelayo, ulwenze into
endigubhisayo.

<span id="an_21:5">21:5</span> Kulungiswa isithebe, kuboniselwa
umboniselo, kuyadliwa, kuyaselwavukani, bathetheli, thambisani
iingweletshetshe.

<span id="an_21:6">21:6</span> Ngokuba itsho kum iNkosi, ukuthi, Yiya
umise umboniseli, athi akubona into aze kuyixela.

<span id="an_21:7">21:7</span> Wabona umkhoko wabakhweli, abamahashe
bengababini, nabakhweli bamaesile, nabakhweli beenkamela; wabaza
iindlebe, wazibaza kakhulu kunene.

<span id="an_21:8">21:8</span> Wadanduluka ngelengonyama, esithi, Nkosi,
kususela koko ndimi emboniselweni emini, ndizimisile esigxineni sam
ubusuku ngobusuku.

<span id="an_21:9">21:9</span> Ke, yabona, kweza umkhoko wamadoda,
abamahashe bengababini. Wasusela wathi, Iwile, iwile iBhabheli; yonke
imifanekiso eqingqiweyo yoothixo bayo uyaphulele emhlabeni.

<span id="an_21:10">21:10</span> Wena, nto yam ibhuliweyo, ngqolowa
yesanda sam, endikuvileyo kuYehova wemikhosi, uThixo kaSirayeli,
ndikuxelile kuni.

<span id="an_21:11">21:11</span> Isihlabo esisingisele kothe cwaka.
Omemeza kum ekwelakwaSehire, uthi, Mlindi, kuxa liphi na ebusuku?
mlindi, kuxa liphi na ebusuku?

<span id="an_21:12">21:12</span> Uthi umlindi, Kuyeza ukusa,
kwanobusuku. Ukuba niyabuza, buzani; buyani, yizani.

<span id="an_21:13">21:13</span> Isihlabo esisingisele kwelaseArabhi.
KwelaseArabhi niya kulalisa emxawukeni, nina mikhoko yamaDedan.

<span id="an_21:14">21:14</span> Baziseleni amanzi abanxaniweyo; nina,
bemi bakwaTema, nibakhawulele ngesonka abaphalaphalayo.

<span id="an_21:15">21:15</span> Ngokuba baphalaphaliswa ngamakrele,
amakrele athiwe kruthu, nasisaphetha esityhidiweyo, nayimfazwe enzima.

<span id="an_21:16">21:16</span> Ngokuba iNkosi itshilo kum ukuthi,
Kwakulo mnyaka, njengeminyaka yomqeshwa, buya kuphela ubuqaqawuli bonke
bakwaKedare;

<span id="an_21:17">21:17</span> abe mbalwa amasalela enani lezaphetha
zamagorha, oonyana bakaKedare; ngokuba uYehova uThixo kaSirayeli
uthethile.

<span id="an_22:1">22:1</span> Isihlabo esisingisele kumfula wombono.
Ukholose ngantoni na kaloku, le nto unyukileyo waya phezu kwezindlu
wonke uphela?

<span id="an_22:2">22:2</span> Wena uzeleyo kukungxola, wena mzi
uxokozelayo, wena nqaba ivuyelelayo; ababuleweyo bakho ababulawanga
likrele, abafanga yimfazwe.

<span id="an_22:3">22:3</span> Bonke abaphathi bakho babaleka kunye,
bakhonkxwe kungabangakho saphetha; bonke abafunyanwa kuwe bakhonkxwa
kunye ekubalekeleni kwabo kude.

<span id="an_22:4">22:4</span> Ngenxa yoko ndathi, Susani amehlo kum,
ndikwenze kube krakra ukulila kwam; musani ukundizama ngokundithuthuzela
ngenxa yokubhuqwa kwentombi yabantu bakowethu.

<span id="an_22:5">22:5</span> Ngokuba ifikelwe ngumhla
wokudungwadungwa, wokugqushwa, wokuqungwaqungwa, okuvela kwiNkosi
uYehova wemikhosi, emfuleni wombono; umhla wokuwiselwa phantsi iindonga,
wokuzibika ezintabeni.

<span id="an_22:6">22:6</span> AmaElam aqubule umphongolo, eneenqwelo
zokulwa ezinamadoda na bamahashe; amaKiri ahlube iingweletshetshe.

<span id="an_22:7">22:7</span> Zathi ke iintili zakho ezintle zazala
ziinqwelo zokulwa, bathi abamahashe bamisa bemisile esangweni.

<span id="an_22:8">22:8</span> Wasibhenqa isigqubuthelo sakwaYuda; waza
wena ngaloo mini wabheka esikrweqeni sendlu yehlathi.

<span id="an_22:9">22:9</span> Nazibona iintanda zomzi kaDavide ukuba
ninzi, nahlanganisa amanzi echibi lasezantsi;

<span id="an_22:10">22:10</span> izindlu zaseYerusalem nazibala;
nazidiliza izindlu, ukuze ninqabise udonga.

<span id="an_22:11">22:11</span> Nenza isigingqi samanzi echibi elidala
phakathi kweendonga zombini, anakhangela kumenzi wale nto, anambeka
owayibumbayo kwakudala.

<span id="an_22:12">22:12</span> INkosi, uYehova wemikhosi, ngaloo mini
yabizela ekulileni, nasekumbambazeleni, nasekuchebeni intloko,
nasekubhinqeni iingubo ezirhwexayo;

<span id="an_22:13">22:13</span> kanti kusuke kwaba yimihlali nemivuyo,
kusoselwa iinkomo, kuxhelwa iigusha, kudliwa inyama, kuselwa iwayini;
kudliwa, kuselwa, kuba kusithiwa, Ngomso soba sesifile.

<span id="an_22:14">22:14</span> UYehova wemikhosi wazityhila ngokwakhe
ezindlebeni zam, wathi, Nento, ukuba nokha nicanyagushelwe obo bugwenxa,
nide nife! itsho iNkosi, uYehova wemikhosi.

<span id="an_22:15">22:15</span> Yatsho iNkosi, uYehova wemikhosi,
ukuthi, Hamba uye kwelaa gosa, kuShebhena umphathi wendlu, uthi,

<span id="an_22:16">22:16</span> Unantoni na apha, unabani na apha,
ukuba nje uzixholele ingcwaba apha, njengoxhola ingcwaba lakhe phezulu,
ezikrolela ikhaya engxondorheni?

<span id="an_22:17">22:17</span> Yabona, uYehova uya kukudandalazisa
ngokudandalazisa kwendoda, akuxhakamfule, akuqinise.

<span id="an_22:18">22:18</span> Uya kukuthandela akuthandele, ube yinto
yokunqakulisa, imbumbulu esinga ezweni elibanzi ngeenxa zombini. Uya
kufela apho, zibe lapho iinqwelo zobuqaqawuli bakho, wena, hlazo lendlu
yenkosi yakho.

<span id="an_22:19">22:19</span> Ndokuguzula usuke ebugoseni bakho,
akugungxule ebumeni bakho.

<span id="an_22:20">22:20</span> Kuya kuthi ngaloo mini, ndibize
umkhonzi wam, uEliyakim unyana kaHilekiya;

<span id="an_22:21">22:21</span> ndimambathise iingubo zakho
zangaphantsi, ndimbophe ngombhinqo wakho, ndimnikele esandleni ulawulo
lwakho, abe nguyise wabemi baseYerusalem nowabendlu kaYuda.

<span id="an_22:22">22:22</span> Ndiya kusibeka isitshixo sendlu
kaDavide esixhantini sakhe, avule kungabikho uvalayo, avale kungabikho
uvulayo;

<span id="an_22:23">22:23</span> ndimbethelele abe sisikhonkwane
endaweni eqinileyo; abe yitrone yozuko kwindlu kayise.

<span id="an_22:24">22:24</span> Baya kubuxhoma kuye bonke ubunzima
bendlu kayise, amagatya neempakatha, yonke impahla encinane,
kuthabathele empahleni ezizidendeleko, kuse empahleni yonke eyimiphanda.

<span id="an_22:25">22:25</span> Ngaloo mini, utsho uYehova wemikhosi,
siya kususwa isikhonkwane, eso sibethelelwe endaweni eqinileyo,
sixakaxwe, siwe, unqanyulwe umthwalo ophezu kwaso; ngokuba uYehova
ethethile.

<span id="an_23:1">23:1</span> Isihlabo esisingisele kwiTire.
Bhombolozani, nina zinqanawa zaseTarshishe, ngokuba ibhuqiwe, akwabakho
ndlu, akwabakho kungena.

<span id="an_23:2">23:2</span> Bakutyhilelwe ezweni lamaKiti. Yithini
cwaka, bemi bonxweme; wena uzaliswe ngabarhwebi baseTsidon, abawela
ulwandle.

<span id="an_23:3">23:3</span> Yayisemanzini amakhulu imbewu yaseSihore,
ukuvuna koMnayile kwaba lungeniselo kuyo; yaba yindawo yokurhweba
kweentlanga.

<span id="an_23:4">23:4</span> Dana, Tsidon; kuba luthethile ulwandle,
inqaba yolwandle, lwathi, Andizibhijabhijanga, andizalanga,
andikhulisanga mlisela, andondlanga mthinjana.

<span id="an_23:5">23:5</span> Lothi lwakuthi ukuthi ukufika olu daba
eYiputa, basuke bazibhijabhije ngodaba olungeTire.

<span id="an_23:6">23:6</span> Welelani niye eTarshishe; bhombolozani,
bemi bonxwene.

<span id="an_23:7">23:7</span> Kunje na kuwe, wena mvuyeleli, ukuvela
kwakho kukho kwasemihleni yamandulo, iinyawo zakho zakusa kude, ukuba
uye kuthi vu?

<span id="an_23:8">23:8</span> Ngubani na lo ucebe le nto ngeTire,
ngomzi othwesa ngezithsaba, obarhwebi bawo bangabathetheli, obathengeli
bawo bangabazukileyo behlabathi?

<span id="an_23:9">23:9</span> Icetywe nguYehova wemikhosi, ukuba
angcolise ubungangamsha bamakhazikhazi onke, ukuba acukuceze bonke
abazukileyo behlabathi.

<span id="an_23:10">23:10</span> Canda kulo ilizwe lakowenu
njengoMnayile, ntombi inguTarshishe; akusekho luqhwemesha lukuxinileyo.

<span id="an_23:11">23:11</span> Isandla sakhe usolulele phezu
kolwandle, ugungqise izikumkani. UYehova uwise umthetho ngelakwaKanan
wokutshabalalisa iinqaba zalo.

<span id="an_23:12">23:12</span> Wathi, Akuyi kuba sabuya udlamke,
nkazana idlwengulweyo, ntombi inguTsidon. Suk’ ume, welela kumaKiti;
nalapho akuyi kuba nakuphumla.

<span id="an_23:13">23:13</span> Yabona, ilizwe lamaKaledi, ngabantu
ababengekho; ama-Asiriya abamisela ukuba babe ngabomqwebedu; bamisa
iimboniselo zabo, bezinqika iingxande zalo ezinde, bezenza umwewe.

<span id="an_23:14">23:14</span> Bhombolozani, zinqanawa zaseTarshishe,
ngokuba ibhuqiwe inqaba yenu.

<span id="an_23:15">23:15</span> Kuya kuthi ngaloo mini, ilityalwe iTire
iminyaka engamashumi asixhenxe, njengemihla yokumkani omnye. Ekupheleni
kweminyaka engamashumi asixhenxe kuya kwenzeka kwiTire ngokwengoma
yehenyukazi, ethi,

<span id="an_23:16">23:16</span> Thabatha uhadi uwujikajike umzi,
henyukazi lilityelweyo; betha kamnandi; vuma iingoma ezininzi, ukuze
ukhunjulwe.

<span id="an_23:17">23:17</span> Kuya kuthi ekupheleni kweminyaka
emashumi asixhenxe, ayivelele iTire uYehova, ibuyele elutsheqweni lwayo,
ihenyuzane nezikumkani zonke zehlabathi eziphezu komhlaba;

<span id="an_23:18">23:18</span> lube ngcwele kuYehova urhwebo lwayo
notsheqo lwayo; aluyi kubekwa, aluyi kuqwetywa; kuba urhwebo lwayo luya
kuba lolwabahleli phambi koYehova, ukuze badle bahluthe, nokuze bambathe
ngokobunene.

<span id="an_24:1">24:1</span> Yabona uYehova ulithi qongqololo
ihlabathi, ulenza amagqagala, uyabuphethula ubuso balo,
uyabachithachitha abemi balo;

<span id="an_24:2">24:2</span> kube mfani-nye abantu nababingeleli, kube
mfani-nye ikhoboka nenkosi yalo, kube mfani-nye ikhobokazana nenkosikazi
yalo, kube mfani-nye othengayo nothengisayo, kube mfani-nye obolekayo
nobolekwayo,

<span id="an_24:3">24:3</span> kube mfani-nye umnikimali nomamkelimali.
Ihlabathi lithiwe qongqololo ngakunye, liphangwe liphangiwe; kuba
uYehova elithethile elo lizwi.

<span id="an_24:4">24:4</span> Ihlabathi lenza isijwili, libunile;
lintshwenyile, libunile elimiweyo; bathe matshamatsha abaphakamileyo
ebantwini behlabathi.

<span id="an_24:5">24:5</span> Ihlabathi lihlanjelwe ngaphantsi kwabemi
balo; ngokokuba beyigqithile imiyalelo, badlula emimiselweni, bawaphula
umnqophiso ongunaphakade.

<span id="an_24:6">24:6</span> Ngenxa yoko lidliwe ihlabathi
kukuqalekiswa, bathwele ityala abemiyo kulo; ngenxa yoko baphanzile
abemi behlabathi, kwasala abantu abambalwa.

<span id="an_24:7">24:7</span> Iwayini entsha yenza isijwili,
untshwenyile umdiliya, bayancwina bonke abantliziyo inemivuyo.

<span id="an_24:8">24:8</span> Iphelile imihlali yengqongqo; iyekile
ingxokozelo yabadlamkileyo; iphelile imihlali yohadi.

<span id="an_24:9">24:9</span> Abayi kusela wayini benengoma; sikrakra
isiselo esinxilisayo kwabasiselayo.

<span id="an_24:10">24:10</span> Uqhekekile umzi osenyanyeni, zivalekile
zonke izindlu ukuba zingangenwa mntu.

<span id="an_24:11">24:11</span> Bakhala ngewayini phandle; itshonile
yonke imivuyo; iphele kwathi tu imihlali yehlabathi.

<span id="an_24:12">24:12</span> Umzi usele walinxuwa, laqotywa isango
layimvithi.

<span id="an_24:13">24:13</span> Kuba kuya kuba nje esazulwini
sehlabathi lonke phakathi kwezizwe, kube njengasekuvuthululweni
komnquma, njengasekubhikiceni ukuphela kokuvuna iidiliya.

<span id="an_24:14">24:14</span> Bona aba baya kuphakamisa ilizwi,
bamemelele; baya kutsholoza ngobungangamsha bukaYehova, beselwandle,
bathi,

<span id="an_24:15">24:15</span> Ngenxa yoko, zukisani uYehova
emimandleni yokukhanya: igama likaYehova, uThixo kaSirayeli, eziqithini
zolwandle.

<span id="an_24:16">24:16</span> Esondweni lehlabathi siva iingoma
ezithi, Udumo malube kwilungisa. Ndaza ndathi, Hayi, ukungcungcutheka
kwam! ukungcungcutheka kwam! Athi ke mna! Amanginingini ayanginiza,
amanginingini ayanginiza ngonginizo lwawo.

<span id="an_24:17">24:17</span> Ufikelwe lunkwantyo nomgongxo
nesibatha, wena mmi wehlabathi.

<span id="an_24:18">24:18</span> Kuya kuthi, othe walibaleka ilizwi
elinkwantyisayo, eyele emgongxweni; othe wenyuka waphuma emgongxweni,
abanjiswe sisibatha; ngokuba iingcango zaphezulu zivulekile, zanyikima
iziseko zehlabathi.

<span id="an_24:19">24:19</span> Liyavikiveka livikiveke ihlabathi;
liyacandeka licandeke ihlabathi; liyashukuma lishukume ihlabathi;
liyatalasa ihlabathi njengenxila;

<span id="an_24:20">24:20</span> liyajinga njengomandlalo oxhonyiweyo;
ukreqo lwalo lunzima phezu kwalo; liyawa, lingabuyi livuke.

<span id="an_24:21">24:21</span> Kuya kuthi ngaloo mini, awuvulele
uYehova umkhosi wabaphezulu, nokumkani behlabathi ehlabathini;

<span id="an_24:22">24:22</span> bahlanganiswe behlanganiswa
njengamakhonkxwa emhadini, bavalelwe entolongweni, bavelelwe kwakuba
yimihla emininzi.

<span id="an_24:23">24:23</span> Iya kuba neentloni inyanga, lidane
ilanga, xa uYehova wemikhosi angukumkani entabeni yeZiyon,
naseYerusalem, naphambi kwamadoda akhe amakhulu, ngobuqaqawuli.

<span id="an_25:1">25:1</span> Yehova, unguThixo wam; ndiya
kukuphakamisa, ndiya kubulela kwigama lakho; ngokuba wenze imisebenzi
ebalulekileyo, amacebo akho kwakude, ukunyaniseka, inyaniso.

<span id="an_25:2">25:2</span> Ngokuba umzi uwenze walinxuwa; inqaba
enqatyisiweyo yangumwewe; uxande olude lwabasemzini alwaba mzi,
ungakhiwa naphakade.

<span id="an_25:3">25:3</span> Ngenxa yoko baya kukuzukisa abantu
abanengcwangu, ikoyike imizi yeentlanga ezingcangcazelisayo.

<span id="an_25:4">25:4</span> Ngokuba waba ligwiba kwisisweli, igwiba
kwihlwempu ekubandezelweni kwalo, ihlathi esiphangweni, umthunzi
lakubalela, xa ukufutha kwabangcangcazelisayo kwaba njengesiphango
eludongeni.

<span id="an_25:5">25:5</span> Njengokubalela emqwebedwini, udambise
ingxolo yabasemzini; njengokudanjiswa kokubalela lithunzi lelifu,
yathotywa ngokunjalo ingoma yabangcangcazelisayo.

<span id="an_25:6">25:6</span> UYehova wemikhosi uya kuzenzela zonke
izizwe isidlo sezinto ezityebileyo kule ntaba, isidlo sewayini egcinwe
ngeentsipho, sezinto ezityebileyo ezinomongo, sewayini egcinwe
ngeentsipho, yaza yahluzwa;

<span id="an_25:7">25:7</span> aginye kule ntaba umphambili
wesigqubuthelo esizigqubutheleyo izizwe zonke, nesigubungelo
esizigubungeleyo zonke iintlanga.

<span id="an_25:8">25:8</span> Iya kuginya ukufa kuphele, izisule iNkosi
uYehova iinyembezi ebusweni bonke, ingcikivo yabantu bayo iyisuse
ehlabathini lonke, kuba uYehova ethethile.

<span id="an_25:9">25:9</span> Kuya kuthiwa ngaloo mini, Yabona, lo
nguThixo wethu; besithembele kuye, ukuba asisindise; nguYehova lo
besithembele kuye; masigcobe, sivuye ngosindiso lwakhe.

<span id="an_25:10">25:10</span> Ngokuba isandla sikaYehova siya kuhlala
phezu kwale ntaba, anyathelwe amaMowabhi endaweni yawo,
njengokunyathelwa komququ emanzini omgquba.

<span id="an_25:11">25:11</span> Aya kuzaneka izandla zawo emthonyameni
wawo, njengokuba indadi izaneka izandla ukuba idade; ke uYehova uya
kulithoba ikratshi lawo, kunye nezigcaliselo zezandla zawo.

<span id="an_25:12">25:12</span> Wozisibekekisa iindonga zakho
ezinqabileyo eziphakamileyo, azigungxule, ade azifikise emhlabeni,
eluthulini.

<span id="an_26:1">26:1</span> Ngaloo mini kuya kuvunywa le ngoma ezweni
lakwaYuda, ithi, Yinqaba umzi wethu thina; umisa iidonga nongqameko zibe
lusindiso.

<span id="an_26:2">26:2</span> Vulani amasango, lungene uhlanga
olunobulungisa, olugcine ukuthembeka.

<span id="an_26:3">26:3</span> Intliziyo ezimasekileyo uyayilondoloza,
ixole ixolile; ngokuba ikholose ngawe.

<span id="an_26:4">26:4</span> Kholosani ngoYehova ngonaphakade; kuba
uYa, uYehova, uliliwa elingunaphakade.

<span id="an_26:5">26:5</span> Ngokuba uthulele phantsi abahleli
phezulu; umzi oyingxonde uwugungxule wawugungxulela emhlabeni,
wawufikisa eluthulini.

<span id="an_26:6">26:6</span> Ziyawunyasha iinyawo, iinyawo
zeentsizana, amanyathelo ezisweli.

<span id="an_26:7">26:7</span> Umendo wamalungisa ulungelelene; wena
uyawulinganisela umkhondo wamalungisa, ulungelelane.

<span id="an_26:8">26:8</span> Kakade, Yehova, sibe sikulindile, ukuba
uze emendweni wemigwebo yakho; umnqweno womphefumlo wethu wasinga
egameni lakho, nasekukukhumbuleni.

<span id="an_26:9">26:9</span> Nangomphefumlo wam ndakunqwenela ebusuku;
inene, ngomoya wam phakathi kwam ndakufuna kwakusasa; ngokuba xenikweni
imigwebo yakho ibhekiswe ehlabathini, baya kufunda ubulungisa abemi
belimiweyo.

<span id="an_26:10">26:10</span> Nokuba uthe wababalwa ongendawo,
akafundi bulungisa; nasezweni labathe gca uyagqwetha; akabuboni
ubungangamsha bukaYehova.

<span id="an_26:11">26:11</span> Yehova, sibe siphakamile isandla sakho,
ababona; ke baya kulibona ikhwele lakho ngenxa yabantu, badane; ewe,
umlilo mawubadle ababandezeli bakho.

<span id="an_26:12">26:12</span> Yehova, uya kusimisela uxolo; ngokuba
nezenzo zethu zonke usisebenzele.

<span id="an_26:13">26:13</span> Yehova Thixo wethu, iinkosi ezingenguwe
bezinobukhosi phezu kwethu; kodwa sikhankanya igama lakho ngawe wedwa.

<span id="an_26:14">26:14</span> Abafileyo abo abasayi kuba saphila;
abangasekhoyo abo abasayi kuba savuka; ngoko ke ubavelele
wabatshabalalisa, wakwenza kwadaka konke ukukhunjulwa kwabo.

<span id="an_26:15">26:15</span> Ulwandisile uhlanga, Yehova,
ulwandisile uhlanga; uzizukisile; uzikhwelelisele kude iziphelo zelizwe.

<span id="an_26:16">26:16</span> Yehova, embandezelweni baquqela kuwe,
bathulula umthandazo ngelizwi eliphantsi ekubathethiseni kwakho.

<span id="an_26:17">26:17</span> Njengomithiyo eza kuzala,
ezibhijabhija, ekhaliswa yinimba, saba njalo phambi kwakho, Yehova.

<span id="an_26:18">26:18</span> Sibe simithi, sibe sizibhijabhija,
sanga sizele umoya. Asilenzelanga sindiso ilizwe, abaphumanga abemi
belimiweyo.

<span id="an_26:19">26:19</span> Abafileyo bakho baya kuphila; izidumbu
zakowethu ziya kuvuka. Vukani, nimemelele, nina bahleli eluthulini; kuba
ngumbethe wezikhanyiso umbethe wakho, nehlabathi liya kubakhupha
abangasekhoyo.

<span id="an_26:20">26:20</span> Hambani, bantu bam, ningene
ezingontsini zenu, nivale iingcango zenu ngasemva kwenu, nizimele
umzuzwana, kude kudlule ukubhavuma.

<span id="an_26:21">26:21</span> Kuba, yabona, uYehova uphuma endaweni
yakhe, ukuze abuvelele kubo ubugwenxa babemi behlabathi; ihlabathi
lowatyhila amagazi alo, lingabi sabaselela ababuleweyo balo.

<span id="an_27:1">27:1</span> Ngaloo mini uYehova uya kuyivelela
ngekrele lakhe, elo lilukhuni, elo likhulu, elo lomeleleyo, ileviyatan
inyoka ebalekayo, neleviyatan inyoka ephinyaphinyelayo; ayibulale
ingwenya eselwandle.

<span id="an_27:2">27:2</span> Ngaloo mini kuya kuthiwa, Isidiliya
esinqwenelekayo, hlabelani ngaso.

<span id="an_27:3">27:3</span> Mna Yehova ndingumlondolozi waso; ndiya
kusinyela ngamaxesha onke, ndiya kusilondoloza ubusuku nemini, hleze
sivelelwe yinto.

<span id="an_27:4">27:4</span> Ubushushu abukho kum; akwaba bekukho
ubobo namakhakakhaka phambi kwam! Bendiya kugaleleka kuwo ngokulwa,
bendiya kuwatshisa kanye.

<span id="an_27:5">27:5</span> Okanye mababambelele egwibeni lam,
baxolelane nam, ewe, baxolelane nam.

<span id="an_27:6">27:6</span> Ngezayo imihla uYakobi uya kwendelisela
iingcambu, atyatyambe adubule uSirayeli, balizalise lonke elimiweyo
ngeziqhamo.

<span id="an_27:7">27:7</span> Umbethe ngokubetha kwababethi bakhe na?
Mhlawumbi ubulewe ngokubulawa kwababulewe nguye na?

<span id="an_27:8">27:8</span> Ekumaleni wabambana naye, walinganisela,
wakha uluhlu, wamgxotha ngomoya wakhe owomeleleyo ngemini yomoya
wasempumalanga.

<span id="an_27:9">27:9</span> Ngako oko ubugwenxa bukaYakobi buya
kucanyagushelwa ngale nto; isiqhamo sonke sokususa isono sakhe soba sesi
sokuthi, awenze onke amatye esibingelelo abe njengamatye ekalika
ankumenkume, bangavuki ooAshera nezithixo zelanga.

<span id="an_27:10">27:10</span> Ngokuba umzi onqatyisiweyo uwodwa,
usisithili esilahliweyo, esishiyiweyo njengentlango. Aya kudla khona
amathole, abuthe khona, awadle awagqibe khona amahlamvu aso.

<span id="an_27:11">27:11</span> Othi akoma amasebe aso, aphulwe; beze
abafazi, bawabase; kuba asibantu banangqondo aba; ngako oko umenzi wabo
akayi kuba namfesane kubo, umbumbi wabo akayi kubababala.

<span id="an_27:12">27:12</span> Kuya kuthi ngaloo mini, abhulise
uYehova, athabathele emsingeni woMlambo, ase esihlanjeni saseYiputa,
nihlanganiselwe omnye komnye, nina nyana bakaSirayeli.

<span id="an_27:13">27:13</span> Kuya kuthi ngaloo mini, kuvuthelwe
isigodlo esikhulu, beze ababelahlekele ezweni laseAsiriya,
nababegxothelwe ezweni lamaYiputa, baqubude kuYehova entabeni engcwele
eseYerusalem.

<span id="an_28:1">28:1</span> Yaha ke, isithsaba sekratshi samanxila
akwaEfrayim, nentyantyambo ebunayo yamakhazikhazi esihombo sakhe,
esemantloko omfula ochumayo wababuleweyo yiwayini!

<span id="an_28:2">28:2</span> Yabona, iNkosi inento eyomeleleyo,
ekhaliphileyo, njengesiphango sesichotho, isaqhwithi esibhubhisayo;
njengesiphango esimanzi anamandla akhukulayo, iya kunqumela emhlabeni
ngesandla.

<span id="an_28:3">28:3</span> Siya kunyashwa ngeenyawo isithsaba
sekratshi samanxila akwaEfrayim.

<span id="an_28:4">28:4</span> Intyantyambo ebunayo yamakhazikhazi
esihombo sakhe, esemantloko omfula ochumayo, yoba njengekhiwane
elilikhikhizela, kungekabi sehlotyeni; athi olibonileyo alibone,
aliginye esaliphethe ngesandla.

<span id="an_28:5">28:5</span> Ngaloo mini uYehova wemikhosi uya kuba
sisithsaba esimakhazikhazi, nesangqawe sokuhomba kumasalela abantu
bakhe;

<span id="an_28:6">28:6</span> abe ngumoya wesiko kwabahleli esihlalweni
sokugweba, nobugorha kwababuyisela imfazwe esangweni.

<span id="an_28:7">28:7</span> Kwanaba ke bayotywe yiwayini, bayahexa
sisiselo esinxilisayo; umbingeleli nomprofeti bayotywe sisiselo
esinxilisayo, baginywe yiwayini, bayahexa sisiselo esinxilisayo;
bayotyiwe bebona imibono, bayagexa begweba ityala.

<span id="an_28:8">28:8</span> Kuba zonke izithebe zizele ngumhlanzo
oyintshontsho; akukho ndawo ingenawo.

<span id="an_28:9">28:9</span> Bathi, Uya kuyala bani na ukuba azi?
aqondise bani na udaba? Abalunyulweyo emasini? abancothulweyo ebeleni?

<span id="an_28:10">28:10</span> Kuba umthetho uza phezu komthetho,
umthetho phezu komthetho; ummiselo phezu kommiselo, ummiselo phezu
kommiselo; intwana apha, intwana phaya.

<span id="an_28:11">28:11</span> Inene, uya kuthetha ngentetho
ethintithayo nangalulwimi lumbi kwaba bantu;

<span id="an_28:12">28:12</span> watshoyo kubo ukuthi, Nantsi indawo
yokuphumla, phumzani abatyhafileyo; nantsi indawo yokunyhamnyheka;
basuka abavuma ukuva.

<span id="an_28:13">28:13</span> Ngoko ke ilizwi likaYehova loba
ngumthetho phezu komthetho kubo, umthetho phezu komthetho; ngummiselo
phezu kommiselo, ummiselo phezu kommiselo; intwana apha, intwana phaya:
ukuze baye bakhubeke, bawe ngomva, baphuke, barhintyelwe, babanjiswe.

<span id="an_28:14">28:14</span> Ngako oko liveni ilizwi likaYehova,
madoda agxekayo, balawuli baba bantu baseYerusalem.

<span id="an_28:15">28:15</span> Ngokuba nisithi, Sinqophisene nokufa,
sivumelene nelabafileyo; isibetho esingumkhukula, xa singenelayo, asiyi
kufika kuthi, kuba amanga siwenze ihlathi lethu, sasithela ngobuxoki.

<span id="an_28:16">28:16</span> Ngako oko itsho iNkosi uYehova ukuthi,
Yabona, ndiseke eZiyon ilitye, ilitye locikido, ilitye elinqabileyo
lembombo, loseko olusekiweyo. Okholiweyo akayi kungxama.

<span id="an_28:17">28:17</span> Isiko ndolenza intambo yokulinganisa,
ubulungisa ndibenze ilothe yokulungelelanisa; isichotho siya kumka nalo
ihlathi lamanga, amanzi ayikhukulise indawo yokusithela.

<span id="an_28:18">28:18</span> Kuya kucinywa ukunqophisana kwenu
nokufa, kungemi ukuvumelana kwenu nelabafileyo; isibetho esingumkhukula,
xa singenelayo, sonenza nibe yinto egqushiweyo.

<span id="an_28:19">28:19</span> Oku kungenela singenelayo, siya
kunisusa; ngokuba imiso ngemiso siya kuningenela, imini nobusuku; kuthi
ukuqonda udaba kube kukuhlasimla kodwa.

<span id="an_28:20">28:20</span> Inene, umandlalo mfutshane, akukho
kunaba; nesigubungelo sincinane, ukuba azisongele kuso.

<span id="an_28:21">28:21</span> Ngokuba uya kusuk’ eme uYehova,
njengasentabeni yePeratsim; uya kuguguma, njengasentilini yeGibheyon;
ukuba enze isenzo sakhe, isenzo sakhe esisodwa, ukuba asebenze umsebenzi
wakhe, umsebenzi wakhe ongaqhelekileyo.

<span id="an_28:22">28:22</span> Kaloku ke musani ukugxeka, hleze
kuqiniselwe ukubotshelelwa kwenu; ngokokuba isiphelo esiya kulifikela
ilizwe lonke sisesimisiweyo ke sagqitywa; ndisivile eNkosini, uYehova
wemikhosi.

<span id="an_28:23">28:23</span> Libekeleni indlebe nilive ilizwi lam;
yibazeleni indlebe niyive intetho yam.

<span id="an_28:24">28:24</span> Umlimi ulima iimini ezi zonke na, ukuba
ahlwayele? anqike aqwakanise umhlaba wakhe na?

<span id="an_28:25">28:25</span> Akathi na, akuba ebulungelelanisile
ubuso bawo, asasaze idile, agcwayele ikumin, akrozise ingqolowa, nerhasi
endaweni ephawuliweyo, nespelete ngasemdeni wayo?

<span id="an_28:26">28:26</span> Umqeqeshile ngokwesiko uThixo wakhe,
wamyala.

<span id="an_28:27">28:27</span> Kuba idile ayisizilwa ngempahla
yokusizila, ayiqengqelwa ngevili yenqwelo ikumin; itsinwa ngoswazi
idile, nekumin ngentonga.

<span id="an_28:28">28:28</span> Ingqolowa ikhe ityunyuzwe na? Hayi,
akahlali eyisizila, agoqozise ivili yenqwelo yakhe namahashe akhe phezu
kwayo; akayityumzi.

<span id="an_28:29">28:29</span> Nale nto iphuma kuYehova wemikhosi;
omacebo angummangaliso, obulumko butshatsheleyo.

<span id="an_29:1">29:1</span> Yeha, Ariyeli, Ariyeli, mzi awamisa
intente kuwo uDavide! Yongezelelani umnyaka kumnyaka; mayizunguleze
imithendeleko.

<span id="an_29:2">29:2</span> Ndiya kuyicutha ke iAriyeli, kubekho
ukuncwina noncwino, ibe njengeAriyeli ke leyo kum.

<span id="an_29:3">29:3</span> Ndiya kukurhawula, ndikungqinge ngenqaba,
ndikumisele iintango zokukungqinga;

<span id="an_29:4">29:4</span> uya kugungxulelwa phantsi, uthethe
usemhlabeni, ukuthetha kwakho kudambe, kuvela eluthulini; izwi lakho
liphume emhlabeni njengeloneshologu, ukuthetha kwakho kudumzele
eluthulini.

<span id="an_29:5">29:5</span> Ingxokolo yabakungenelayo iya kuba
njengothuli olucolekileyo, ingxokolo yabakungcangcazelisayo ibe
njengomququ ophephukayo; ibekho le nto ngephanyazo nangesiquphe.

<span id="an_29:6">29:6</span> Kuphuma kuYehova wemikhosi ukuvelelwa
kwayo ngeendudumo nangonyikimo lwehlabathi, nesandi esikhulu;
ngesaqhwithi nomoya ovuthuzayo, nokulenya komlilo otshisayo.

<span id="an_29:7">29:7</span> Yoba njengephupha, njengombono
wasebusuku, ingxokolo yeentlanga zonke eziyiphumela umkhosi iAriyeli;
zonke eziyiphumela umkhosi, yona nemboniselo yayo, eziyicuthayo.

<span id="an_29:8">29:8</span> Koba njengokuthi olambileyo aphuphe,
abone esidla, avuke ulambatha umphefumlo wakhe; njengokuthi onxaniweyo
aphuphe, abone esela, avuke, nanko etyhafile, utshoba umphefumlo wakhe;
iya kuba njalo ingxokolo yeentlanga eziyiphumele umkhosi intaba yeZiyon.

<span id="an_29:9">29:9</span> Zilazilani ningakhulumi; zimfamekiseni
nibe ziimfama. Bayanxila kungengawayini, bayatalasa kungengasiselo
sinxilisayo.

<span id="an_29:10">29:10</span> Ngokuba uYehova uthulule phezu kwenu
umoya wobuthongo obukhulu, wawabopha amehlo enu, abaprofeti;
nabaziintloko benu, iimboni zenu, uzigubungele.

<span id="an_29:11">29:11</span> Kuni umbono weento zonke ube
njengamazwi encwadi etywiniweyo, abathi bayinike okwaziyo ukuyifunda,
besithi, Khawulese apha; athi, Ndikhohliwe, kuba itywiniwe;

<span id="an_29:12">29:12</span> incwadi inikwe ongakwaziyo ukuyifunda,
kuthiwe, Khawulese apha; athi, Andikwazi ukuyifunda incwadi.

<span id="an_29:13">29:13</span> Yathi iNkosi, Ngenxa enokuba aba bantu
besondela kum ngomlomo wabo, bendizukisa ngemilebe yomlomo wabo,
intliziyo yabo beyikhwelelisele kude kum, nokundoyika kwabo kungumthetho
wabantu abawufunda nje kodwa:

<span id="an_29:14">29:14</span> ngako oko, yabona, ndiya kuphinda
ndibaphathe aba bantu ngokubalulekileyo, kubaluleke, kumangaliseke;
butshone ubulumko bezilumko zabo, isithele ingqondo yeengqondi zabo.

<span id="an_29:15">29:15</span> Yeha ke abangxokayo, besithelisa
iqhinga labo kuYehova, zibe semnyameni izenzo zabo: bathi, Ngubani na
osibonayo? ngubani na osaziyo?

<span id="an_29:16">29:16</span> Hayi, ukuphenduka kwenu! Kuya kuthiwa
umbumbi unjengodongwe na? into eyenziweyo ithi na kumenzi wayo,
Akandenzanga? into ebunjiweyo ithi na kumbumbi wayo, Akaqondi?

<span id="an_29:17">29:17</span> Awusemncinane na umzuzwana, ukuze
iLebhanon ibuye ibe yintsimi echumayo, intsimi echumayo kuthiwe
lihlathi?

<span id="an_29:18">29:18</span> Kuya kuthi ngaloo mini izithulu ziweve
amazwi encwadi, amehlo eemfama abone esithokothokweni nasemnyameni.

<span id="an_29:19">29:19</span> Abalulamileyo baya kukwandisa ukuvuya
ngoYehova, abangamahlwempu eluntwini bagcobe ngoyiNgcwele kaSirayeli;

<span id="an_29:20">29:20</span> ngokuba esusiwe umngcangcazelisi,
ephelile umgxeki, benqunyulwe bonke abaphaphela ubutshinga;

<span id="an_29:21">29:21</span> abamenza umoni umntu ngenxa yelizwi
eli, bamthiyele owohlwayayo esangweni, balisunduze ilungisa ngochuku.

<span id="an_29:22">29:22</span> Ngako oko utsho uYehova kwindlu
kaYakobi, lowo wamkhululayo uAbraham, ukuthi, Ngoku uYakobi akayi
kudana, ngoku ubuso bakhe abuyi kuba luthuthu.

<span id="an_29:23">29:23</span> Ngokuba ekuboneni kwakhe, ekuboneni
kwabantwana bakhe, isenzo sezandla zam phakathi kwabo, baya
kulingcwalisa igama lam, bamngcwalise oyiNgcwele kaYakobi,
bangcangcazele phambi koThixo kaSirayeli.

<span id="an_29:24">29:24</span> Baya kukwazi ukuqonda abamoya
undwendwayo, bayamkele imfundo abakrokrayo.

<span id="an_30:1">30:1</span> Yeha ke, abantwana abaziinjubaqa, utsho
uYehova; abenza iqhinga elingaphumi kum, bathelelane ngothelelwano
kungengaMoya wam, ukuze bongeze isono kwisono;

<span id="an_30:2">30:2</span> abahamba bahle baye eYiputa, bengabuzanga
emlonyeni wam, basabele egwibeni likaFaro, bazimele ngomthunzi weYiputa!

<span id="an_30:3">30:3</span> Ngoko ke liya kuthi igwiba likaFaro libe
lidano kuni, nokuzimela ngomthunzi weYiputa kube lihlazo.

<span id="an_30:4">30:4</span> Ngokuba abathetheli babo baseTsohan,
nabathunywa babo bafike eHanes.

<span id="an_30:5">30:5</span> Bonke baya kudana ngabantu
abangabanyusiyo, abangengabokunceda, nabangengabokunyusa;
abangabokudanisa, abangabokuhlazisa kananjalo.

<span id="an_30:6">30:6</span> Isihlabo esisingisele kwimvubu
yelasezantsi. Ezweni leembandezelo nengcutheko, lengonyamakazi
nengonyama, lephimpi, lenyushu enobuhlungu ephaphazelayo, babethwele
ubutyebi babo ngemihlana yamankonyana amaesile, nobuncwane babo
ngamalunda eenkamela, besiya kubantu abangenakubanyusa.

<span id="an_30:7">30:7</span> AmaYiputa ke aya kunceda ngokungekwanto
nangokulambathayo; ngako oko ndithe ngawo angabagwagwisayo, behleli
phantsi bethe tu.

<span id="an_30:8">30:8</span> Yiya ngoku, ukrole oko elucwecweni unabo,
ukubhale encwadini, kube yinto yemihla ezayo, yanini, yaphakade.

<span id="an_30:9">30:9</span> Ngokuba ngabantu abaneenkani, ngoonyana
abaxokayo, ngoonyana abangavumiyo ukusiva isiyalo sikaYehova;

<span id="an_30:10">30:10</span> abathi kwiimboni, Ze ningaboni;
nakwiinkangeli, Ze ningasikhangeleli izinto ezithe gca; sithetheleni
izinto ezigudileyo; khangelani izinto eziyinkohliso;

<span id="an_30:11">30:11</span> tyekani endleleni, yithini gu bucala
emendweni; menzeni aphele ebusweni bethu oyiNgcwele kaSirayeli.

<span id="an_30:12">30:12</span> Ngako oko utsho oyiNgcwele kaSirayeli
ukuthi, Ngokokuba nilicekisile elo lizwi, nakholosa ngokucudisa
nangobugwenxa, nayama khona:

<span id="an_30:13">30:13</span> ngako oko, obo bugwenxa kuni buya kuba
njengendawo ekrazukileyo, ewayo, ezimkayo eludongeni olude, ekuqhekeka
kwayo kuza ngesiquphe nangephanyazo;

<span id="an_30:14">30:14</span> uya kuyiqhekeza njengokuqhekeka
komphanda wombumbi, wakuqotywa ungayekwa, kungafumaneki ekuqotyweni
kwawo negophe lokuthabatha umlilo eziko, nelokukha amanzi equleni.

<span id="an_30:15">30:15</span> Ngokuba itsho iNkosi, uYehova
oyiNgcwele kaSirayeli, ukuthi, Beniya kusindiswa kukubuya nakukuphumla;
ebengabakhoyo amandla enu ngokuzola nangokukholosa; nasuka anavuma.

<span id="an_30:16">30:16</span> Ke nathi, Hayi, siya kubaleka
ngamahashe; niya kubaleka kambe. Nathi, Siya kukhwela kwiimbaleki;
ngenxa yoko baya kuba namendu abanisukelayo.

<span id="an_30:17">30:17</span> Niya kubaleka niliwaka, ekhalime emnye;
bekhalime bebahlanu, nibaleke nide nisale njengomtshanyane encotsheni
yentaba, nanjengebhanile endulini.

<span id="an_30:18">30:18</span> Ngako oko uYehova uya kukha alinde,
ukuze anibabale; ngako oko uya kukha akhwelele phezulu, ukuze abe
nemfesane kuni; ngokuba nguThixo wogwebo uYehova; hayi, uyolo lwabo
bonke abalindele kuye!

<span id="an_30:19">30:19</span> Ngokuba abantu aba baya kuhlala eZiyon,
eYerusalem; aniyi kuba sabuya nilile; uya kunibabala ngenene ekuvakaleni
kokukhala kwenu; akukuva, uya kusabela.

<span id="an_30:20">30:20</span> INkosi iya kuninika isonka
sobandezelweyo namanzi oxiniweyo, bangabi sazimela abayali bakho, amehlo
akho esababona abayali bakho;

<span id="an_30:21">30:21</span> iindlebe zakho zive ilizwi ngasemva
kwakho, lisithi, Nantsi indlela; hambani ngayo, nokuba nisinga ekunene,
nokuba nisinga ekhohlo.

<span id="an_30:22">30:22</span> Nowenza inqambi umaleko wemifanekiso
yenu eqingqiweyo yesilivere, nesingxobo semifanekiso yenu etyhidiweyo
yegolide; niya kuyichithachitha njengesishuba; uya kuthi kuyo, Khwelela
umke apha.

<span id="an_30:23">30:23</span> INkosi yoyinika imvula imbewu yakho,
owuhlwayela ngayo umhlaba; nesonka songeniselo lomhlaba sityebe, sibe
namafutha; imfuyo yakho iya kudla ngaloo mini emadlelweni abanzi.

<span id="an_30:24">30:24</span> Iinkomo namaesile amatsha asebenza
umhlaba, aya kudla umtywakaniselo onetyuwa, oweliweyo ngomnyazi
nefolokhwe yokwela.

<span id="an_30:25">30:25</span> Phezu kweentaba zonke ezinde naphezu
kweenduli zonke eziphakamileyo yoba yimijelo, yimisinga yamanzi, ngemini
yembulalo enkulu, ekuweni kweenqaba ezinde.

<span id="an_30:26">30:26</span> Ukukhanya kwenyanga kuya kuba
njengokukhanya kwelanga, nokukhanya kwelanga kube kasixhenxe
njengokukhanya kweemini ezisixhenxe, ngemini yokubopha kukaYehova
ukwaphuka kwabantu bakhe, apholise ukuphalusa kokubetha kwakhe.

<span id="an_30:27">30:27</span> Yabona, igama likaYehova liyeza, livela
kude, uvutha umsindo wakhe, kuthe shinyi umsi: umlomo wakhe ulephuza
amagwebu, ulwimi lwakhe lunjengomlilo otshisayo.

<span id="an_30:28">30:28</span> Ukufutha kwakhe kunjengomlambo
okhukulayo, obetha emqaleni, ukuze azihluze iintlanga ngentluzo
yokuziphanzisa, umkhala olahlekisayo ube semihlathini yezizwe.

<span id="an_30:29">30:29</span> Niya kuba nengoma enjengeyobusuku
bokungcwaliswa komthendeleko, novuyo lwentliziyo lube njengabahamba
bebetha ugwali, ukuya entabeni kaYehova, eliweni likaSirayeli.

<span id="an_30:30">30:30</span> Uya kulivakalisa uYehova izwi lakhe
elinendili, akubonakalise ukuhla kwengalo yakhe kunokujala ngumsindo,
nokulenya komlilo otshisayo, nokuphalazeka kwelifu, nesiphango, namatye
esichotho.

<span id="an_30:31">30:31</span> Kuba uAsiriya uya kuqhiphuka umbilini
lilizwi likaYehova, ekubetheni kwakhe ngentonga.

<span id="an_30:32">30:32</span> Kuya kuthi konke ukuhamba koswazi
lommiselo, aluhlisayo uYehova phezu kwakhe, kube neengqongqo neehadi,
kusiliwa naye imfazwe, kujinga ingalo.

<span id="an_30:33">30:33</span> Kuba kukade icangcisiwe, ilungisiwe
iTofete, ibe ke ilungiselwe ukumkani; yenziwa yanzulu, yabanzi; igoqo
layo linomlilo neenkuni ezininzi; ukuphefumla kukaYehova kuliphemba
njengomlambo wesulfure.

<span id="an_31:1">31:1</span> Yeha, abehla baye eYiputa ukuba bancedwe,
abayama ngamahashe, abakholosa ngeenqwelo zokulwa, kuba zininzi,
nangabamahashe, kuba beqine kunene; abangamnoneleli oyiNgcwele
kaSirayeli, abangamquqeliyo uYehova!

<span id="an_31:2">31:2</span> Ulumkile ke naye; uya kuzisa ububi,
angawabeki nxamnye amazwi akhe; uya kusukela phezulu kwindlu yabenzi
bobubi, nakuncedo lwabasebenza ubutshinga.

<span id="an_31:3">31:3</span> AmaYiputa angabantu, akaThixo; amahashe
awo ayinyama, akamoya; ukuba uYehova angasolula isandla sakhe, wokhubeka
umncedi, awe umncedwa, baphele kunye bonke.

<span id="an_31:4">31:4</span> Ngokuba uYehova utshilo kum ukuthi,
Njengokuba ingonyama, nengonyama entsha, isuka igqume phezu kwento
eyibambileyo, yakubizelwa ihlokondiba labalusi, ingaloyiki ilizwi labo,
ingayilahli ngokuxokozela kwabo: kwangokunjalo uya kuhla uYehova
wemikhosi, ukuba ayikhuphele umkhosi intaba yeZiyon nenduli yayo.

<span id="an_31:5">31:5</span> Njengeentaka zindanda, uya kwenjenjalo
uYehova wemikhosi ukuyikhusela iYerusalem, eyikhusela, eyihlangula,
eyiconga, eyisiza.

<span id="an_31:6">31:6</span> Buyelani kulowo nimkileyo kuye
ngokunzulu, nyana bakaSirayeli.

<span id="an_31:7">31:7</span> Ngokuba ngaloo mini baya kucekisa elowo
izithixo zakhe zesilivere ezingeni, nezegolide ezingeni, ezinenzele zona
izandla zenu, ukuba none ngazo.

<span id="an_31:8">31:8</span> Wowa uAsiriya likrele elingelelandoda,
limdle ikrele elingelelamntu, asabe phambi kwekrele, amadodana akhe
afakwe uviko.

<span id="an_31:9">31:9</span> Ingxondorha yakhe yodlula imke
ngokunxunguphala, baqhiphuke umbilini abathetheli bakhe, bemke
kwibhanile; utsho uYehova, omlilo useZiyon, oziko liseYerusalem.

<span id="an_32:1">32:1</span> Yabona, ukumkani uya kulawula
ngokobulungisa, abathetheli bathethele ngokwesiko;

<span id="an_32:2">32:2</span> umntu abe njengendawo yokuzimela umoya,
neyokusithela esiphangweni; abe njengemijelo yamanzi emqwebedwini,
njengomthunzi wengxondorha enkulu ezweni elibharhileyo.

<span id="an_32:3">32:3</span> Akayi kuvingcwa amehlo ababonayo;
zibazeke iindlebe zabevayo.

<span id="an_32:4">32:4</span> Yoqonda ukwazi intliziyo yabangxamayo,
ulwimi lwabathintithayo lungxamise ukuthetha ngokuthe tyhatyhasini.

<span id="an_32:5">32:5</span> Isidenge akuyi kuba sathiwa silinene,
itshivela akuyi kuthiwa lilinono;

<span id="an_32:6">32:6</span> kuba isidenge sithetha ubudenge,
intliziyo yaso yenza ubutshinga, ukuze senze ububi; sithetha into
yokubhuda ngoYehova, silambathise umphefumlo wolambileyo, simswelise
onxaniweyo into eselwayo.

<span id="an_32:7">32:7</span> Ubutshivela betshivela bubi; liceba
amayelenqe okonakalisa iintsizana ngamazwi obuxoki, naxa ihlwempu
lithetha ngokusesikweni.

<span id="an_32:8">32:8</span> Inene lona liceba izinto zobunene; lona
limi ngezinto zobunene.

<span id="an_32:9">32:9</span> Bafazi batyeshileyo, sukani nime; liveni
ilizwi lam, zintombi zingakhathaliyo; yibekeleni indlebe intetho yam.

<span id="an_32:10">32:10</span> Iya kuba ziintsuku nokuba ngumnyaka,
nigungqe, zintokazi zingakhathaliyo; kuba kuphelile ukuvuna izidiliya;
ukubutha iziqhamo akuyi kubakho nakanye.

<span id="an_32:11">32:11</span> Gubhani, zintokazi zityeshileyo;
gungqani, zintokazi zingakhathaliyo; hlubani nichushuluze, nibhinqe
ezirhwexayo emanqeni.

<span id="an_32:12">32:12</span> Baya kubetha emabeleni ngenxa yamasimi
anqwenelekayo, nangenxa yemidiliya eneziqhamo.

<span id="an_32:13">32:13</span> Kuya kuphuma imithi enameva
namakhakakhaka emhlabeni wabantu bakowethu; ewe, naphezu kwezindlu zonke
zemihlali kumzi odlamkileyo.

<span id="an_32:14">32:14</span> Kuba iingxande ezinde zilahliwe,
ingxokolo yomzi ishiyiwe; iOfele nemboniselo ziza kuba yimiqolomba
ngonaphakade, zibe ziindawo zokudlamkela kwamaesile asendle, zibe
lidlelo lemihlambi;

<span id="an_32:15">32:15</span> ade agalelwe phezu kwethu uMoya ophuma
phezulu, isuke intlango ibe yintsimi echumayo, intsimi echumayo kuthiwe
lihlathi.

<span id="an_32:16">32:16</span> Entlango ke kuya kuma okusesikweni,
buhlale ubulungisa entsimini echumayo.

<span id="an_32:17">32:17</span> Wothi umsebenzi wobulungisa ube luxolo,
nokwenza kobulungisa kube kukuzola nokukholosa ngonaphakade;

<span id="an_32:18">32:18</span> abantu bakowethu baya kuhlala
esithilini esinoxolo, eminqubeni yenkoloseko, ezindaweni zokuphumla
ezinokonwaba.

<span id="an_32:19">32:19</span> Kuya kuphalala izichotho ekuweni
kwehlathi, ugungxulelwe umzi endaweni ephantsi.

<span id="an_32:20">32:20</span> Hayi, uyolo lwenu bahlwayela
ngasemanzini onke, bayekele amanqina enkomo nawe-esile.

<span id="an_33:1">33:1</span> Yeha ke, mbhuqi, wena ke ungabhuqwanga;
nginingini, wena ke ungatshinizelwanga! Wakugqiba ukubhuqa, uya
kubhuqwa; wakukufeza ukunginiza, uya kunginizelwa.

<span id="an_33:2">33:2</span> Yehova, sibabale, sithembele kuwe; yiba
yingalo yabo imiso ngemiso; yiba lusindiso kuthi ngexesha lembandezelo.

<span id="an_33:3">33:3</span> Ziyaphalaphaliswa izizwe lilizwi
lengxokolo, ziyaphangalaliswa iintlanga kukuphakama kwakho.

<span id="an_33:4">33:4</span> Ohlanganiswa emke amaxhoba enu
njengokuhlanganisa kweenkumbi ezinqunquthayo, bawaququzelele
njengokuququzela komqikela.

<span id="an_33:5">33:5</span> UYehova uphakamile, ngokuba ehleli
phezulu; uyizalisile iZiyon ngokusesikweni nangobulungisa.

<span id="an_33:6">33:6</span> Kuya kubakho ukuzimaseka kwamaxesha akho,
nobutyebi bosindiso, nobulumko, nokwazi; ukoyika uYehova bubuncwane
bakhe.

<span id="an_33:7">33:7</span> Yabona, iinjengele zabo ziyakhala
ngaphandle; abathunywa boxolo balila ngokukrakra.

<span id="an_33:8">33:8</span> Iindlela azihanjwa; umhambi uphelile;
uwaphule umnqophiso, ucekise imizi, akakhathalela mntu.

<span id="an_33:9">33:9</span> Ilizwe lenza isijwili, lintshwenyile;
ineentloni iLebhanon, ishwabene; iSharon isuke yaba njengenkqantosi;
ivuthulula amagqabi iBhashan neKarmele.

<span id="an_33:10">33:10</span> Kungokunje ndiya kusuka ndime, utsho
uYehova; kungokunje ndiya kuphakama; kungokunje ndiya kuzinyusa.

<span id="an_33:11">33:11</span> Niya kumitha isikhotha, nizale iindiza;
ukufutha kwenu ngumlilo oya kunidla.

<span id="an_33:12">33:12</span> Izizwe zoba yimitshiso yekalika, zoba
yimithi enameva ehlahliweyo, ibaswe umlilo.

<span id="an_33:13">33:13</span> Yivani, nina bakude, endikwenzileyo:
nibazi ubugorha bam, nina basondeleyo.

<span id="an_33:14">33:14</span> Bayankwantya eZiyon aboni,
abaziintshembenxa babanjwe kukuthuthumela; bathi, Ngubani na ke kuthi
onokuphambukela emlilweni odlayo? ngubani na ke kuthi onokuphambukela
emalangatyeni angunaphakade?

<span id="an_33:15">33:15</span> Ohamba ngobulungisa, othetha okuthe
tye, ocekisa inzuzo yokucudisa, ovuthulula isandla sakhe singaphathi
sicengo, ovingca iindlebe zakhe zingevi ngegazi, ocima amehlo akhe
angakhangeli entweni embi:

<span id="an_33:16">33:16</span> nguye oya kuhlala ezindaweni
eziphezulu. Iimboniselo zeengxondorha yingxonde yakhe; isonka sakhe
usinikiwe, amanzi akhe ahleli ekho.

<span id="an_33:17">33:17</span> Amehlo akho aya kumkhangela ukumkani
ebuhleni bakhe; aya kulibona ilizwe elisingise kude.

<span id="an_33:18">33:18</span> Intliziyo yakho iya kucamanga
ngesothuso, ithi, Uphi na umbali? uphi na umlinganiseli? uphi na umbali
weenqaba ezinde?

<span id="an_33:19">33:19</span> Abantu abaziingwanyalala akuyi
kubabona: abantu abantetho inzulu, ingavakaliyo, abalulwimi
luthintithayo lungenakuqondeka.

<span id="an_33:20">33:20</span> Khangela iZiyon, umzi wemithendeleko
yethu. Amehlo akho aya kuyibona iYerusalem, isithili esinokonwaba,
iyintente engafuduswayo, ezikhonkwane zingancothulwayo naphakade,
ezintambo zonke zingaqhawukiyo.

<span id="an_33:21">33:21</span> Ewe, ngenxa yethu ikhona ingangamsha
uYehova; yindawo enemilambo, enemijelo ebanzi ngeenxa zombini; akuyi
kuhamba sinqanawa sibheqwayo apho, kungaweli khona nqanawa
iyingangamsha.

<span id="an_33:22">33:22</span> Kuba umgwebi wethu nguYehova,
ummisimthetho wethu nguYehova, ukumkani wethu nguYehova; uya kusisindisa
yena.

<span id="an_33:23">33:23</span> Zityeketyeke iintambo zakho, azilubambi
useko lwemasti yazo, aziyitwabululi iseyile; kuya kwandula kwabiwe
amaxhoba amaninzi athinjiweyo, neziqhwala ziphange okuphangiweyo.

<span id="an_33:24">33:24</span> Akayi kuthi ummi wakhona, Ndiyafa;
abantu abahleliyo khona babuxolelwe ubugwenxa babo.

<span id="an_34:1">34:1</span> Sondelani, zintlanga, nive; nibaze
iindlebe, zizwe; malive ihlabathi nenzaliseko yalo; elimiweyo,
neziveliso zonke eziveliswa lilo.

<span id="an_34:2">34:2</span> Ngokuba uburhalarhume bukaYehova buphezu
kweentlanga zonke, nobushushu bakhe buphezu komkhosi wazo wonke;
uzisingele phantsi, uzinikele ekusikweni.

<span id="an_34:3">34:3</span> Baya kulahlwa ababuleweyo bazo, nezidumbu
zabo kunyuke ukunuka kwazo, kunyibilike iintaba ligazi lazo.

<span id="an_34:4">34:4</span> Uya kuvunda wonke umkhosi wezulu,
lisongwe izulu njengencwadi, wonke umkhosi walo ubune njengokubuna
kwegqabi emdiliyeni, njengokubuna kwegqabi emkhiwaneni.

<span id="an_34:5">34:5</span> Ngokuba lisele lahlutha ezulwini ikrele
lam; yabona, lihla phezu koEdom, naphezu kwabantu endibasingele phantsi,
ibe ngumgwebo.

<span id="an_34:6">34:6</span> Ikrele likaYehova lizele ligazi,
lityetyiswe ngamanqatha, ligazi leemvana neleebhokhwe, ngamanqatha
ezintso zeenkunzi zeegusha; ngokuba uYehova unombingelelo eBhotsera,
nokuxhela okukhulu ezweni lakwaEdom.

<span id="an_34:7">34:7</span> Kuya kuhla inqu kunye nazo, iinkunzi
ezintsha kunye neenkabi, lisele lihluthe ilizwe labo ligazi, lutyetyiswe
uthuli lwabo ngamanqatha.

<span id="an_34:8">34:8</span> Kuba uYehova unomhla wempindezelo,
unomnyaka wembuyekezo, wokuthethelela iZiyon.

<span id="an_34:9">34:9</span> Yoguquka imilambo yabo ibe yitela, uthuli
lwabo lube yisulfure, ilizwe labo libe yitela etshayo.

<span id="an_34:10">34:10</span> Aliyi kucinywa ubusuku nemini; umsi
walo uya kunyuka ngonaphakade; liya kuchithakala kwisizukulwana
ngesizukulwana; liya kuhlala lihleli lodwa, kungabikho ucanda kulo.

<span id="an_34:11">34:11</span> Loba lilifa lengcwangube nokhwalimanzi,
kuhlale kulo ifubesi nehlungulu, olule phezu kwalo ulutya lokulinganisa
lwakwanyanyeni, nelothe yokulungelelanisa yakwalubala.

<span id="an_34:12">34:12</span> Abanumzana balo—akuyi kuba sabakho
babiza bukumkani kubo, bonke abathetheli balo babe yinto engekhoyo.

<span id="an_34:13">34:13</span> Iingxande zalo ezinde ziya kumila into
enameva, amarhawu namakhakakhaka ezinqabeni zalo ezinkulu, libe
sisikhundla seempungutye nedlelo leenciniba.

<span id="an_34:14">34:14</span> Kohlangabezana amarhamncwa omqwebedu
neempungutye, into elixhonti ikhawulelane nowayo; ewe, into yasebusuku
iya konwaba khona, izifumanele ukuphumla.

<span id="an_34:15">34:15</span> Kulapho iya kwenzela khona indlu inyoka
ejubayo, izale amaqanda, ifukame emthunzini khona; ewe, khona apho baya
kubutha oontloyiya, elowo nowabo.

<span id="an_34:16">34:16</span> Funani encwadini kaYehova, nilese.
Akukho nanye kuzo ezo zinto iya kusala, eya kusilela kuwayo; ngokuba
ngumlomo wam oziwisele umthetho, ngumoya wawo ozibuthileyo.

<span id="an_34:17">34:17</span> Nguye ozirholele iqashiso, isandla
sakhe sazabela lona ngolutya lokulinganisa; ziya kulidla ilifa kudekuse
ephakadeni, zihlale kulo kwisizukulwana ngesizukulwana.

<span id="an_35:1">35:1</span> Inemihlali intlango nomqwebedu; iyagcoba
inkqantosi, iyadubula njengomfiyo.

<span id="an_35:2">35:2</span> Iyatyatyamba, ithi rhoqo; iyagcoba, ewe,
iyagcoba, imemelele, inikwe ubuqaqawuli beLebhanon, ubungangamela
beKarmele neSharon; ezo ndawo ziya kububona ubuqaqawuli bukaYehova,
ubungangamela boThixo wethu.

<span id="an_35:3">35:3</span> Yomelezani izandla eziwileyo, niwaqinise
amadolo agexayo.

<span id="an_35:4">35:4</span> Yithini kwabantliziyo zingxamayo,
Yomelelani, ningoyiki. Yabonani, uThixo wenu uyeza enempindezelo,
enembuyekezo kaThixo; uya kuza yena anisindise.

<span id="an_35:5">35:5</span> Aya kuvulwa amehlo eemfama, zivulwe
iindlebe zezithulu;

<span id="an_35:6">35:6</span> size sitsibe njengexhama isiqhwala,
lumemelele ulwimi lwesidenge; ngokuba kuya kugqobhoka amanzi entlango,
nemilambo enkqantosini;

<span id="an_35:7">35:7</span> isanga sibe lidike, neendawo ezinxaniweyo
zimpompoze amanzi. Esikhundleni sempungutye, apho ibuthuma khona, kuya
kuba butyani neengcongolo nemikhanzi.

<span id="an_35:8">35:8</span> Kuya kubakho umendo khona, kubekho
indlela, kuthiwe ukubizwa kwayo, yindlela engcwele le. Akuyi kudlula nto
iyinqambi ngayo; yeyabo yona: abahamba loo ndlela— nabazizihula abayi
kulahleka kuyo.

<span id="an_35:9">35:9</span> Akuyi kubakho ngonyama khona, aliyi
kuqabela khona irhamncwa eliqwengayo; aliyi kufunyanwa khona; kuya
kuhamba khona abakhululwe ngokuhlawulelwa;

<span id="an_35:10">35:10</span> abakhululwa bakaYehova babuye beze
eZiyon bememelela; benovuyo olungunaphakade phezu kweentloko zabo; baya
kufumana imihlali nemivuyo, sisabe isingqala nosizi.

<span id="an_36:1">36:1</span> Kwathi ngomnyaka weshumi elinesine
wokumkani uHezekiya, kwenyuka uSaneribhe ukumkani waseAsiriya, waya kuyo
yonke imizi yakwaYuda enqatyisiweyo, wayithimba.

<span id="an_36:2">36:2</span> Ukumkani waseAsiriya wasusa uRabheshake
eLakishe, ukuba aye eYerusalem kukumkani uHezekiya, enempi enzima.
Wafika wema emjelweni wechibi lasentla, ongasemendweni wentsimi yomsuki
weengubo.

<span id="an_36:3">36:3</span> Kwaphuma kwaya kuye uEliyakim unyana
kaHilekiya, umphathi wendlu, noShebhena umbhali, noYowa unyana ka-Asafu,
umkhumbuzi wezinto zakomkhulu.

<span id="an_36:4">36:4</span> Wathi kubo uRabheshake, Khanithi
kuHezekiya, Utsho ukumkani omkhulu, ukumkani waseAsiriya, ukuthi, Yeyani
na le nkoloseko ukholose ngayo?

<span id="an_36:5">36:5</span> Ndithi mna, lilizwi lomlomo wodwa iqhinga
lakho nobugorha bakho bemfazwe; okungoku ke ukholose ngabani na,
ugwilike kum nje?

<span id="an_36:6">36:6</span> Uyabona, ukholose ngaloo msimelelo
wengcongolo evikivekileyo, iYiputa, ethi, othe wayama ngayo, ingene
esandleni sakhe, imhlabe; unjalo uFaro ukumkani weYiputa kubo bonke
abakholose ngaye.

<span id="an_36:7">36:7</span> Ke ukuba uthi kum, Sikholose ngoYehova
uThixo wethu, ndithi, Asinguye na lo uziganga nezibingelelo azisusileyo
uHezekiya, wathi kumaYuda nakwiYerusalem, Ize niqubude phambi kwesi
sibingelelo sodwa?

<span id="an_36:8">36:8</span> Khawubekelane kaloku nenkosi yam,
ukumkani waseAsiriya; ndokunika amawaka amabini amahashe, ukuba unako
ngecala lakho ukukhupha abakhweli bokukhwela kuwo.

<span id="an_36:9">36:9</span> Wothini na ukubujika ubuso benkosana
enye, yakubo abancinane babakhonzi benkosi yam, ukholose ngeYiputa,
ngeenqwelo zokulwa nangabamahashe?

<span id="an_36:10">36:10</span> Ngokunje ndinyuke ndeza kulonakalisa
eli lizwe, ndingenaye uYehova, yini na? UYehova uthe kum, Nyuka uye
kweli lizwe, ulonakalise.

<span id="an_36:11">36:11</span> Bathi ooEliyakim noShebhena noYowa
kuRabheshake, Khawuthethe kubakhonzi bakho ngesiAram, kuba sisiva sona;
musa ukuthetha kuthi ngesiYuda ezindlebeni zabantu abaseludongeni.

<span id="an_36:12">36:12</span> Wathi uRabheshake, Inkosi yam indithume
ukuba ndiwathethe la mazwi enkosini yakho nakuwe, yini na? Asikula
madoda ahleli eludongeni yini na, ukuze adle ilindle lawo, asele umchamo
wawo nani?

<span id="an_36:13">36:13</span> Wema uRabheshake, wadanduluka ngezwi
elikhulu ngesiYuda, wathi, Waveni amazwi okumkani omkhulu, okumkani
waseAsiriya.

<span id="an_36:14">36:14</span> Uthi ukumkani, Makanganilukuhli
uHezekiya, ngokuba akayi kuba nako ukunihlangula.

<span id="an_36:15">36:15</span> Makanganikholosisi ngoYehova uHezekiya,
esithi, Inene, uya kusihlangula uYehova; lo mzi awusayi kunikelwa
esandleni sokumkani waseAsiriya.

<span id="an_36:16">36:16</span> Musani ukumphulaphula uHezekiya,
ngokuba utsho ukumkani waseAsiriya ukuthi, Xolisanani nam, niphume nize
kum, nidle elowo umdiliya wakhe, elowo umkhiwane wakhe, nisele elowo
amanzi equla lakhe;

<span id="an_36:17">36:17</span> ndide ndize ndinise ezweni
elinjengelizwe lenu, ilizwe lengqolowa newayini entsha, ilizwe lesonka
nezidiliya.

<span id="an_36:18">36:18</span> Ize nilumke hleze aninyange uHezekiya,
esithi, UYehova uya kusihlangula. Oothixo beentlanga balihlangule na
elowo ilizwe lakhe esandleni sokumkani waseAsiriya?

<span id="an_36:19">36:19</span> Baphi na oothixo baseHamati neArpadi?
baphi na oothixo baseSefarvayim, ukuba bangabi balihlangule elakwaSamari
esandleni sam?

<span id="an_36:20">36:20</span> Nguwuphi na koothixo bonke bala mazwe
olihlanguleyo ilizwe lakhe esandleni sam, ukuba ade uYehova ayihlangule
iYerusalem esandleni sam?

<span id="an_36:21">36:21</span> Bathi tu, abamphendula nazwi; ngokuba
umthetho wokumkani wona ubusithi, Nize ningamphenduli.

<span id="an_36:22">36:22</span> Weza ke uEliyakim unyana kaHilekiya,
umphathi wendlu, noShebhena umbhali, noYowa unyana ka-Asafu, umkhumbuzi
wezinto zakomkhulu, kuHezekiya, bezikrazule iingubo zabo, bamxelela
amazwi kaRabheshake.

<span id="an_37:1">37:1</span> Kwathi, akukuva okukumkani uHezekiya,
wazikrazula iingubo zakhe wazigquma ngezirhwexayo, wangena endlwini
kaYehova.

<span id="an_37:2">37:2</span> Wathuma uEliyakim umphathi wendlu,
noShebhena umbhali, namadoda amakhulu ababingeleli, bezigqume
ngezirhwexayo, kuIsaya umprofeti, unyana ka-Amotsi.

<span id="an_37:3">37:3</span> Bathi kuye, Utsho uHezekiya ukuthi, Le
mini yimini yembandezelo neyokohlwaya neyogibo; ngokuba abantwana baze
kufika emlonyeni wesizalo, tu ke amandla okuzala.

<span id="an_37:4">37:4</span> Mhlawumbi uYehova uThixo wakho angaweva
amazwi kaRabheshake, othunyiweyo ngukumkani waseAsiriya inkosi yakhe,
ukungcikiva uThixo ophilileyo; amohlwaye ngenxa yamazwi lawo awavileyo
uYehova uThixo wakho; wena uphakamise umthandazo ngenxa yamasalela
asekhoyo.

<span id="an_37:5">37:5</span> Baya ke abakhonzi bokumkani uHezekiya
kuIsaya.

<span id="an_37:6">37:6</span> Wathi uIsaya kubo, Nothi kwinkosi yenu,
Utsho uYehova ukuthi, Musa ukoyikiswa ngamazwi owavileyo, abandinyelise
ngawo abafana bakwakumkani waseAsiriya.

<span id="an_37:7">37:7</span> Yabona, ndimfaka umoya, ukuba eve udaba
olubi, abuye ke aye ezweni lakhe, ndimwise ngekrele ezweni lakhe.

<span id="an_37:8">37:8</span> Wabuya ke uRabheshake, wamfumana ukumkani
waseAsiriya esilwa neLibhena; ngokuba ebevile ukuba undulukile eLakishe.

<span id="an_37:9">37:9</span> Weva kusithiwa ngoTiraka ukumkani
wakwaKushi, Uphumile esiza kulwa nawe. Weva ke, wathumela abathunywa
kuHezekiya esithi,

<span id="an_37:10">37:10</span> Notsho kuHezekiya ukumkani wakwaYuda
ukuthi, Makangakulukuhli uThixo wakho, okholose ngaye wena, usithi,
Ayisayi kunikelwa iYerusalem esandleni sokumkani waseAsiriya.

<span id="an_37:11">37:11</span> Uyabona, ukuvile wena abakwenzileyo
ookumkani baseAsiriya kumazwe onke, ukuba bawaphanzisa; uya kuhlangulwa
na ke wena?

<span id="an_37:12">37:12</span> Oothixo beentlanga ke bazihlangula na
ezo, bazitshabalalisayo oobawo, iGozan, neHaran, neRetsefe, noonyana
bakaEden ababeseTelasare?

<span id="an_37:13">37:13</span> Uphi na ukumkani weHamati, nokumkani
weArpadi, nokumkani womzi waseSefarvayim, neHena, neIva?

<span id="an_37:14">37:14</span> Wawathabatha uHezekiya amaphepha
encwadi esandleni sabathunywa, wawafunda; wenyuka waya endlwini
kaYehova, wayaneka uHezekiya phambi koYehova.

<span id="an_37:15">37:15</span> Wathandaza uHezekiya kuYehova esithi,

<span id="an_37:16">37:16</span> Yehova wemikhosi, Thixo wakwaSirayeli,
wena uhleli phakathi kweekerubhi, unguye uThixo wena wedwa kwizikumkani
zonke zehlabathi; wena ulenzile izulu nehlabathi.

<span id="an_37:17">37:17</span> Thoba indlebe yakho, Yehova, uve; vula
amehlo akho, Yehova, ubone; uweve onke amazwi kaSaneribhe, awathumele
ukungcikiva uThixo ophilileyo.

<span id="an_37:18">37:18</span> Okunene, Yehova, ookumkani baseAsiriya
baziphanzisile zonke iintlanga namazwe azo;

<span id="an_37:19">37:19</span> babanikela oothixo bazo emlilweni, kuba
bebengethixo, bebengumsebenzi wezandla zomntu, umthi nelitye;
babatshabalalisa ke.

<span id="an_37:20">37:20</span> Ke ngoko, Yehova Thixo wethu, sisindise
esandleni sakhe, zazi zonke izikumkani zehlabathi, ukuba wena unguYehova
wedwa.

<span id="an_37:21">37:21</span> Wathumela ke uIsaya unyana ka-Amotsi
kuHezekiya, esithi, Utsho uYehova, uThixo wakwaSirayeli, ukuthi,
Okuthandazeleyo kum, ngokubhekisele kuSaneribhe ukumkani waseAsiriya,
ndikuvile.

<span id="an_37:22">37:22</span> Lilo eli ilizwi alithethayo uYehova
ngaye, Intombi eyintombi uZiyon iyakudela, iyakugculela; intombi
uYerusalem ihlunguzela intloko emva kwakho.

<span id="an_37:23">37:23</span> Ngubani na lo umngcikivileyo,
umnyelisileyo? Ngubani na lo umphakamisele ilizwi lakho, ukude
uwaphakamisele amehlo akho phezulu nje? NgoyiNgcwele wakwaSirayeli.

<span id="an_37:24">37:24</span> Uyingcikivile iNkosi ngabakhonzi bakho,
wathi, Ngobuninzi beenqwelo zam zokulwa ndiqabele mna ezintlomeni
zeentaba, emathambekeni eLebhanon; ndiyigawule imisedare yayo emide
kakhulu nemisipres yayo enyuliweyo; ndifike kweyokuphela indawo yayo
ephezulu, ehlathini lentsimi yayo echumayo.

<span id="an_37:25">37:25</span> Ndimbe, ndasela amanzi mna; ndiya
kuyomisa ngentende yeenyawo zam yonke imijelo yoMnayile oseYiputa.

<span id="an_37:26">37:26</span> Akuvanga na? Kwakude ndakwenza oku,
kwangemihla yamandulo ndakubumba; ndikufikisile, kwenzeka ngoku ukuba
uyikhahlele phantsi imizi enqatyisiweyo, ibe yingxakangxaka yemiwewe.

<span id="an_37:27">37:27</span> Abemi bayo banqumka izandla, baqhiphuka
umbilini, badana, baba ngumfuno wasendle, nohlaza, utyani obuphezu
kwendlu, nentsimi yengqolowa engekabi mvila.

<span id="an_37:28">37:28</span> Ke ukuhlala kwakho, nokuphuma kwakho,
nokungena kwakho, ndiyakwazi, nokuguguma kwakho ngam.

<span id="an_37:29">37:29</span> Ngenxa yokuguguma kwakho ngam, nangenxa
yokutyesha kwakho okunyuke kweza ezindlebeni zam, ndiya kufaka ikhonkco
lam empumlweni yakho, nomkhala wam emlonyeni wakho, ndikubuyise
ngendlela oweza ngayo.

<span id="an_37:30">37:30</span> Ke kaloku nguwo lo umqondiso kuwe: lo
mnyaka kodliwa ummilela, ngomnyaka wesibini kodliwa isihlabane;
ngomnyaka wesithathu nohlwayela nivune, nityale izidiliya, nidle
iziqhamo zazo.

<span id="an_37:31">37:31</span> Abasindileyo bendlu yakwaYuda, abo
baseleyo, baya kubuya bendelisele iingcambu phantsi, benze iziqhamo
phezulu.

<span id="an_37:32">37:32</span> Ngokuba kuya kuphuma eYerusalem
abaseleyo nabasindileyo entabeni yeZiyon. Ubukhwele bukaYehova wemikhosi
buya kukwenza oko.

<span id="an_37:33">37:33</span> Ngako oko utsho uYehova ngokubhekisele
kukumkani waseAsiriya, ukuthi, Akayi kungena kulo mzi, akayi kutola
notolo kuwo, akayi kuwuzela enengweletshetshe, akayi kuwufumbela ludonga
lakungqinga.

<span id="an_37:34">37:34</span> Uya kubuya ngendlela aweza ngayo;
akasayi kungena kulo mzi; utsho uYehova.

<span id="an_37:35">37:35</span> Ndiya kuwukhusela lo mzi, ndiwusindise
ngenxa yam, nangenxa kaDavide, umkhonzi wam.

<span id="an_37:36">37:36</span> Kwaphuma ke isithunywa sikaYehova,
saxabela emkhosini wama-Asiriya ikhulu elinamanci asibhozo anesihlanu
amawaka. Bavuka kusasa, nango ezizidumbu ezifileyo onke.

<span id="an_37:37">37:37</span> Wanduluka, wahamba; wabuya uSaneribhe
ukumkani waseAsiriya, wahlala eNineve.

<span id="an_37:38">37:38</span> Kwathi, enqula endlwini kaNiseroki
uthixo wakhe, bamxabela ngekrele ooAdrameleki noSharetsere, oonyana
bakhe. Baza basabela ezweni laseArarati. UEsar-hadon, unyana wakhe, waba
ngukumkani esikhundleni sakhe.

<span id="an_38:1">38:1</span> Ngaloo mihla wayesifa UHezekiya, eza
kufa. Waya umprofeti kuye, uIsaya unyana ka-Amotsi; wathi kuye, Utsho
uYehova ukuthi, Yolela indlu yakho, ngokuba uya kufa wena, akuyi
kuphila.

<span id="an_38:2">38:2</span> UHezekiya wabubhekisa eludongeni ubuso
bakhe, wathandaza kuYehova, wathi,

<span id="an_38:3">38:3</span> Khawukhumbule, ndiyakukhunga, Yehova,
okokuba ndihambe phambi kwakho ngokunyaniseka nangentliziyo
ephelelisileyo, ndakwenza okulungileyo emehlweni akho. Watsho uHezekiya
isililo esikhulu.

<span id="an_38:4">38:4</span> Kwafika ilizwi likaYehova kuIsaya,
lisithi,

<span id="an_38:5">38:5</span> Yiya uthi kuHezekiya, Utsho uYehova,
uThixo kaDavide uyihlo, ukuthi, Ndiwuvile umthandazo wakho, ndizibonile
iinyembezi zakho. Uyabona, ndiya kongezelela kwimihla yakho ishumi
elinesihlanu leminyaka.

<span id="an_38:6">38:6</span> Ndiya kukuhlangula wena nalo mzi
esandleni sokumkani waseAsiriya, ndiwukhusele lo mzi.

<span id="an_38:7">38:7</span> Nangu ke umqondiso kuwe, uphuma kuYehova,
ukuba uya kulenza uYehova elo lizwi alithethileyo.

<span id="an_38:8">38:8</span> Uyabona, ndiyasibuyisa isithunzi
sezinyuko, esehlayo esinyukweni sika-Ahazi ngelanga, ndisibuyisa umva
izinyuko ezilishumi. Labuya ke ilanga izinyuko ezilishumi ezinyukweni
elibe lihlile ngazo.

<span id="an_38:9">38:9</span> Umbhalo kaHezekiya ukumkani wakwaYuda,
oko ebesifa, waza waphila:

<span id="an_38:10">38:10</span> Ndathi mna, yakubon’ ukuba ithe cwaka
imihla yam, mandimke ndiye emasangweni elabafileyo; Ndivelelwe,
ndayihluthwa eseleyo iminyaka yam.

<span id="an_38:11">38:11</span> Ndathi, Andiyi kumbona uYa, uYa ezweni
labaphilileyo; Andiyi kuba samkhangela umntu, ndikubemi
belabangasekhoyo.

<span id="an_38:12">38:12</span> Umnquba wam uza kuncothulwa, ufuduswe
umke kum, njengentente yomalusi; Ndibusongile njengomluki ubomi bam;
unditsheca ezintsingeni. Uya kundigqibela ngosuku olunye.

<span id="an_38:13">38:13</span> Ndazizolisa kwada kwasa;
njengengonyama, wenjenjalo ukuwaphula onke amathambo am. Uya
kundigqibela ngosuku olunye.

<span id="an_38:14">38:14</span> Njengehlankomo, njengendwe, ndenjenjalo
ukukrikriza, Ndalila njengevukuthu; aphela amehlo am kukubheka phezulu:
Yehova, ndifingekile, ndimele.

<span id="an_38:15">38:15</span> Ndothini na ukubulela, ethethile nje
kum, wenza nokwenza? Mandicothoze yonke iminyaka yam eya kuza phezu
kobukrakra bomphefumlo wam.

<span id="an_38:16">38:16</span> Nkosi yam, babuya baphile zezo zinto
abantu, Bukuzo kanye ubomi bomoya wam: Wondiphilisa ke, ndidlise ubomi.

<span id="an_38:17">38:17</span> Yabona, baba lusindiso kum ubukrakra
obukhulu. Wena ke ngokundithanda, wawurhola umphefumlo wam esihogweni
sokonakala; Ngokuba izono zam uzilahlile emva komhlana wakho.

<span id="an_38:18">38:18</span> Kuba elabafileyo alinakukuncoma, ukufa
akunakukudumisa; Abahla baye emhadini abakulindele ukunyanisa kwakho.

<span id="an_38:19">38:19</span> Ophilileyo, ophilileyo nguye
owokuncoma, njengam nje namhla. Uyise uya kukwazisa ukunyanisa kwakho
koonyana.

<span id="an_38:20">38:20</span> UYehova uza kundisindisa; Ngoko ke
sozibetha iihadi zethu Yonke imihla yobomi bethu, endlwini kaYehova.

<span id="an_38:21">38:21</span> Wathi uIsaya, mabathabathe isicumba
samakhiwane, basibeke ethumbeni, ukuze aphile.

<span id="an_38:22">38:22</span> Wathi uHezekiya, Uyintoni na umqondiso
wokuba ndiya kunyuka ndiye endlwini kaYehova?

<span id="an_39:1">39:1</span> Ngelo xesha uMerodaki-bhaladan, unyana
kaBhaladan, ukumkani waseBhabheli, wathumela incwadi nomnikelo
kuHezekiya; kuba wayevile ukuba ubesifa, wabuya wachacha.

<span id="an_39:2">39:2</span> Wavuya uHezekiya ngabo, wababonisa indlu
yakhe yezinto aziqwebileyo: isilivere, negolide, nobulawu, neoli entle,
nendlu yonke yezixhobo zakhe, nento yonke ebikho ebuncwaneni bakhe.
Akwabakho nto endlwini yakhe nasekulawuleni kwakhe konke,
angababonisanga yona uHezekiya.

<span id="an_39:3">39:3</span> Waya uIsaya umprofeti kukumkani
uHezekiya, wathi kuye, Atheni na la madoda? avele ngaphi na ukuza kuwe?
Wathi uHezekiya, Avele ezweni elikude eBhabheli, esiza kum.

<span id="an_39:4">39:4</span> Wathi ke, Abone ntoni na endlwini yakho?
Wathi uHezekiya, Abone into yonke esendlwini yam; akubangakho nto
ndingababonisanga yona ebuncwaneni bam.

<span id="an_39:5">39:5</span> Wathi uIsaya kuHezekiya, Live ke ilizwi
likaYehova wemikhosi.

<span id="an_39:6">39:6</span> Uyabona, kuza imihla, eya kuthi yonke
into esendlwini yakho, nento abayiqwebayo ooyihlo, kwada kwayile mini,
ithwalelwe eBhabheli, kungasali nto; utsho uYehova.

<span id="an_39:7">39:7</span> Baya kuthabatha nakoonyana bakho abaya
kuphuma kuwe, oya kubazala, babe ngababusi ebhotweni lokumkani
waseBhabheli.

<span id="an_39:8">39:8</span> Wathi uHezekiya kuIsaya, Lilungile ilizwi
likaYehova, olithethileyo. Wathi, Inene, kuya kubakho uxolo nozingiso
ngeyam imihla.

<span id="an_40:1">40:1</span> Thuthuzelani, bathuthuzeleni abantu bam,
utsho uThixo wenu.

<span id="an_40:2">40:2</span> Thethani kakuhle neYerusalem, nimemeze
kuyo, nithi kuzalisekile ukuphuma kwayo umkhosi; nithi, buhlawulelwe
ubugwenxa bayo; nithi, yamkeliswe esandleni sikaYehova okuphindwe kabini
kwizono zayo zonke.

<span id="an_40:3">40:3</span> Yivani omemezayo, esithi, Yigeceni
entlango indlela kaYehova; tyenenezelani uThixo wethu umendo
enkqantosini.

<span id="an_40:4">40:4</span> Yonke imifula mayinyuswe, zonke iintaba
neenduli zigungxulwe; iindawo ezimagqagala zibe zithabazi, nemixawuka
ibe ziintili;

<span id="an_40:5">40:5</span> butyhileke ubuqaqawuli bukaYehova,
ibubone inyama yonke kunye; ngokuba uthethile umlomo kaYehova.

<span id="an_40:6">40:6</span> Ilizwi lothile lathi, Memeza. Wathi yena,
Ndimemeze ntoni na? Yithi, Yonke inyama ibutyani, bonke ubuhle bayo
bunjengentyantyambo yasendle.

<span id="an_40:7">40:7</span> Buyoma utyani, iyabuna intyantyambo;
ngokuba umoya kaYehova uvuthuza kuyo; inene, abantu babutyani.

<span id="an_40:8">40:8</span> Buyoma utyani, iyabuna intyantyambo; ke
lona ilizwi likaThixo wethu liya kuma ngonaphakade.

<span id="an_40:9">40:9</span> Wena Ziyon, mshumayeli weendaba
ezilungileyo, nyuka uye entabeni ephakamileyo; wena Yerusalem,
mshumayeli weendaba ezilungileyo, liphakamise ngamandla ilizwi lakho,
phakamisa ungoyiki. Yithi kwimizi yakwaYuda, Nanko uThixo wenu!

<span id="an_40:10">40:10</span> Uyabona, iNkosi uYehova iya kuza,
ingowomeleleyo, ingalo yayo iyilawulela. Uyabona, umvuzo wayo inawo,
nomsebenzi wayo uphambi kwayo.

<span id="an_40:11">40:11</span> Iya kuwalusa umhlambi wayo
njengomalusi; iya kuwabutha ngeengalo zayo amatakane, iwathwale
ngesifuba sayo, izithundeze ezanyisayo.

<span id="an_40:12">40:12</span> Ngubani na olinganise amanzi la
entendeni yesandla sakhe, walilungisa izulu ngomoluko weminwe,
walukhongozela uthuli lomhlaba ngomlinganiselo, wazilinganisa iintaba
ngesilinganiso, neenduli ngesikali?

<span id="an_40:13">40:13</span> Ngubani na owalungisa uMoya kaYehova,
waba yindoda emcebisayo, wamazisa?

<span id="an_40:14">40:14</span> Wacebisana nabani na owamqondisayo,
wamfundisa umendo wesiko, wamfundisa ukwazi, wamazisa indlela yokuqonda?

<span id="an_40:15">40:15</span> Yabona, iintlanga zibalelwa ekubeni
zinjengethontsi emphandeni, njengesuntswana esikalini. Yabona, iziqithi
zinjengothuli oluqhaphukayo.

<span id="an_40:16">40:16</span> ILebhanon ayilingene kubaswa,
neenyamakazi zayo azilingene kubalidini elinyukayo.

<span id="an_40:17">40:17</span> Zonke iintlanga zinjengento engento
phambi kwakhe; kuye zibalelwa ekuthini asizanto, ziluchuku.

<span id="an_40:18">40:18</span> Ningamfanekisa ke nabani na uThixo,
ninxulumise mfanekiselo mni na naye?

<span id="an_40:19">40:19</span> Umfanekiso oqingqiweyo utyhidwa
yingcibi, awaleke ngegolide umnyibilikisi, awunyibilikisele
imixokelelwane yesilivere.

<span id="an_40:20">40:20</span> Okhohliweyo ngumrhumo ukhetha umthi
ongenakubola; uzifunela ingcibi eyaziyo, ukuba imlungisele umfanekiso
oqingqiweyo ongayi kushukuma.

<span id="an_40:21">40:21</span> Anazi na? aniva na? anixelelwanga na
kwasentloko? aniqondanga na kwasekusekweni kwehlabathi?

<span id="an_40:22">40:22</span> Ngulo uhlala phezu kwesazinge
sehlabathi, abemi balo ke benjengemicikwane; ulowaneka izulu njengeqhiya
eliyasuyasu, walitwabulula njengentente yokuhlala;

<span id="an_40:23">40:23</span> ulozenza izidwangube ukuba zingabi nto,
abagwebi behlabathi abenze babe luchuku.

<span id="an_40:24">40:24</span> Bengekathi ukutyalwa, bengekathi
ukuhlwayelwa, singekathi ukwendelisela iingcambu emhlabeni isiphunzi
sabo, uselebafuthela bome, ubathabathe umoya ovuthuzayo njengomququ.

<span id="an_40:25">40:25</span> Niya kundifanisa nabani na, ndilingane
naye? utsho oyiNgcwele.

<span id="an_40:26">40:26</span> Phakamiselani amehlo enu phezulu,
nibone: ngubani na owadala ezi zinto? Ngulokhupha umkhosi wazo
ngamaqela, uzibiza zonke ziphela ngamagama, ngenxa yobukhu bokomelela,
ekhaliphile ngamandla; akusali nanye.

<span id="an_40:27">40:27</span> Yini na ukuba uthi, Yakobi—uthethe
uthi, Sirayeli— Indlela yam isithele kuYehova, nebango lam lidlule
kuThixo wam?

<span id="an_40:28">40:28</span> Akwazi na? akuvanga na, ukuba uThixo
ongunaphakade nguYehova, tyhafi, akadinwa; ayinakugocwagocwa ingqondo
yakhe.

<span id="an_40:29">40:29</span> Umnika otyhafileyo amandla,
ongenakomelela amandisele ukuqina.

<span id="an_40:30">40:30</span> Namadodana angatyhafa adinwe, nabafana
bakhubeke bawe;

<span id="an_40:31">40:31</span> ke bona abathembele kuYehova baya
kuhlaziyeka emandleni; banyuke ngamaphiko njengeenkozi. Baya kugidima
bangadinwa, bahambe bangatyhafi.

<span id="an_41:1">41:1</span> Yithini tu phambi kwam, ziqithi; izizwe
mazihlaziye amandla; mazize zisondele, zandule zithethe; masiqubisane
ematyaleni.

<span id="an_41:2">41:2</span> Ngubani na ovuse empumalanga lowo
ukhawulelwa bubulungisa ezinyaweni zakhe? Unikela iintlanga phambi
kwakhe, unyathela ookumkani, ubanikela ekreleni lakhe njengothuli,
esaphetheni sakhe njengomququ ophetshethwayo.

<span id="an_41:3">41:3</span> Uyabasukela, udlula enoxolo ngomendo
abengawuhambanga ngeenyawo zakhe.

<span id="an_41:4">41:4</span> Ngubani na okusebenzileyo wakwenza oko,
obiza izizukulwana kwasentloko? Ndim, mna Yehova, ndingowokuqala;
nakwabangasemva ndikwanguye.

<span id="an_41:5">41:5</span> Iziqithi zabona zoyika, iziphelo
zehlabathi zagubha, zasondela, zeza.

<span id="an_41:6">41:6</span> Umntu wamnceda ummelwane wakhe, wathi
kumzalwana wakhe, Yomelela.

<span id="an_41:7">41:7</span> Ingcibi yomeleza umnyibilikisi; ogudisayo
ngesando womeleza obetha esikhandelweni, esithi, Kulungile; wasiqinisa
ngezikhonkwane, ukuba singashukumi isithixo.

<span id="an_41:8">41:8</span> Ke wena Sirayeli, mkhonzi wam Yakobi,
wena ndakunyulayo, mbewu ka-Abraham umthandi wam;

<span id="an_41:9">41:9</span> endakubambayo kwaseziphelweni zehlabathi,
endakubizayo kwasemacaleni alo; endathi kuwe, Ungumkhonzi wam wena,
ndikunyule, andikucekisile;

<span id="an_41:10">41:10</span> musa ukoyika, kuba ndinawe mna; musa
ukubhekabheka, kuba ndinguThixo wakho; ndikukhaliphisile, ewe,
ndikuncedile, ndikuxhasile ngesandla sam sokunene sobulungisa bam.

<span id="an_41:11">41:11</span> Yabona, baya kudana bahlazeke bonke
abavutha umsindo ngawe; aya kuba yinto engento, adake amadoda abambana
nawe.

<span id="an_41:12">41:12</span> Uya kuwafuna, ungawafumani, amadoda
aphikisana nawe; aya kuba yinto engento, engekhoyo, amadoda alwa nawe.

<span id="an_41:13">41:13</span> Ngokuba mna, Yehova Thixo wakho, ndiya
kusibamba isandla sakho sokunene; ndingothi kuwe, Musa ukoyika, ndiya
kukunceda mna.

<span id="an_41:14">41:14</span> Musa ukoyika, mbungu Yakobi, bantu
bambalwa bakwaSirayeli; ndiya kukunceda mna; utsho uYehova, uMkhululi
wakho oyiNgcwele kaSirayeli.

<span id="an_41:15">41:15</span> Yabona, ndikwenze isisizilo esibukhali
esitsha, esintlangothi mbini; uya kuzi bhula iintaba uzicole, iinduli
uzixelise umququ.

<span id="an_41:16">41:16</span> Uya kuzela, umoya uzitha bathe, umoya
ovuthuzayo uziphangalalise; ke wena ugcobe ngoYehova, uqhayise
ngoyiNgcwele kaSirayeli.

<span id="an_41:17">41:17</span> Ke abaziintsizana nabangamahlwempu baya
kufuna amanzi, angabikho, ulwimi lwabo lome linxano; mna Yehova ndiya
kubaphendula; mna, Thixo kaSirayeli, andiyi kubashiya.

<span id="an_41:18">41:18</span> Ndiya kuyivula imilambo eluqayini,
nemithombo phakathi kweentili, ndenze intlango ibe lidike elinamanzi,
nomhlaba ongumqwebedu ube ziindawo eziphuma amanzi.

<span id="an_41:19">41:19</span> Ndiya kutyala entlango imisedare,
nemingampunzi, nemimirtile, neminquma yasendle, ndimise enkqantosini
imisipres, nemipleyini, nemigalagala, ndawonye;

<span id="an_41:20">41:20</span> ukuze babone, bazi, bagqale
ngentliziyo, baqiqe kunye, ukuba isandla sikaYehova sikwenzile oko,
oyiNgcwele kaSirayeli ukudalile oko.

<span id="an_41:21">41:21</span> Sondezani iindawo enibambene ngazo,
utsho uYehova; zimiseni iziganeko zenu, utsho uKumkani kaYakobi.

<span id="an_41:22">41:22</span> Mabazizise, basixelele okuza kuhla;
mabaxele izinto zangaphambili, ubunjani bazo, sizigqale ngeentliziyo,
silazi ikamva lazo; nokuba zezizayo siviseni.

<span id="an_41:23">41:23</span> Xelani izinto ezizayo ngasemva, ukuze
sazi ukuba ningoothixo; ewe, yenzani okulungileyo, nokuba kokubi,
sikhwankqiswe, sibonisane ngako.

<span id="an_41:24">41:24</span> Yabonani, ningabento engento,
nomsebenzi wenu awuni yani; ulisikizi oninyulayo.

<span id="an_41:25">41:25</span> Ndivuse owasentla, weza;
owasempumalanga, onqula igama lam; uzifikela iirhuluneli njengodaka,
njengombumbi exovula udongwe.

<span id="an_41:26">41:26</span> Ngubani na owakuxelayo oko
kwasekuqaleni? makavele sazi; owakuxelayo ngenxa engaphambili makavele,
sithi, Ulungisile. Hayi, akukho waxelayo; hayi, akukho wavakalisayo;
hayi, akukho wazivayo iintetho zenu.

<span id="an_41:27">41:27</span> Ndim endaqala ndathi kwiZiyon, Yabona,
nanzo; ndayinika iYerusalem umshumayeli weendaba ezilungileyo.

<span id="an_41:28">41:28</span> Kuba ndakhangela, akwabakho bani;
nakwaba akwabakho bacebisi ndingababuzayo, baphendule ngelizwi.

<span id="an_41:29">41:29</span> Yabona, bonke bephela bayinto engento,
ziyinto engekhoyo izenzo zabo, imifanekiso yabo etyhidiweyo ingumoya
nochuku.

<span id="an_42:1">42:1</span> Mboneni ke umkhonzi wam endimxhasayo;
umnyulwa wam, okholwa nguye umphefumlo wam. Ndibeke uMoya wam phezu
kwakhe; uya kukuphumelelisa okusesikweni ezintlangeni.

<span id="an_42:2">42:2</span> Akayi kunkqangaza, aliphakamise,
alivakalise ezitratweni ilizwi lakhe.

<span id="an_42:3">42:3</span> Ingcongolo evikivekileyo akayi kuyaphula,
umsonto oqhumayo akayi kuwucima; uya kukuphumelelisa okusesikweni
ngokwenyaniso.

<span id="an_42:4">42:4</span> Akayi kuba nakucinywa, akayi kuvikiveka,
ade akumise okusesikweni ehlabathini, zilindele isiyalo sakhe iziqithi.

<span id="an_42:5">42:5</span> Utsho uThixo yena, uYehova, udala izulu,
alaneke; utwabulula umhlaba neziveliso zawo; unika abantu abaphezu kwawo
ukuphefumla, unika abahamba kuwo umoya:

<span id="an_42:6">42:6</span> ukuthi, Mna, Yehova, ndikubizile
ngokobulungisa, ndakubamba ngesandla; ndiya kukulondoloza, ndikwenze
umnqophiso wabantu, isikhanyiselo seentlanga;

<span id="an_42:7">42:7</span> ukuba uvule amehlo eemfama, ukuba ukhuphe
abakhonkxiweyo ekuvalelweni, abahleli ebumnyameni ubakhuphe
entolongweni.

<span id="an_42:8">42:8</span> NdinguYehova, lilo elo igama lam;
andiluniki omnye uzuko lwam, nendumiso yam andiyiniki imifanekiso
eqingqiweyo.

<span id="an_42:9">42:9</span> Izinto zokuqala, yabona, zifikile;
ndixela izinto ezintsha, ke zingekantshuli ndiyanivisa.

<span id="an_42:10">42:10</span> Vumani kuYehova ingoma entsha, indumiso
yakhe kwaseziphelweni zehlabathi, nina bahla baye elwandle, nenzaliseko
yalo, nina ziqhithi nabemi bazo.

<span id="an_42:11">42:11</span> Mayiphakamise izwi intlango, nemizi
yayo, nemizana ehleli amaKedare; mabamemelele abemi bengxondorha,
batsholoze ezincotsheni zeentaba.

<span id="an_42:12">42:12</span> Mabamzukise uYehova, baxele indumiso
yakhe eziqithini.

<span id="an_42:13">42:13</span> UYehova uya kuphuma njengegorha, uya
kuxhoxha ikhwele njengendoda yokulwa; uya kuduma, ewe, uya kunkqangaza;
uya kuba ligorha ezintshabeni zakhe.

<span id="an_42:14">42:14</span> Kususela kwakude ndithe quthu, ndathi
tu, ndazibamba; ngoku ndiya kubefuza njengozalayo, ndibe nephika,
ndifuthe nokufutha.

<span id="an_42:15">42:15</span> Ndobharhisa iintaba neenduli,
ndiyitshise yonke imifuno yazo, imilambo ndiyenze iziqithi, ndiwatshise
amadike.

<span id="an_42:16">42:16</span> Ndozihambisa iimfama ngendlela
ezingayaziyo, ndizinyathelise kwiingqushu ezingazaziyo; ubumnyama
ndibenza ukukhanya phambi kwazo, iindawo ezimagqagala zibe zithabazi.
Zizo ezo izinto endiya kuzenza, ndingazishiyi.

<span id="an_42:17">42:17</span> Baya kubuya umva, badane bedanile,
abakholosa ngemifanekiso eqingqiweyo, abathi kwetyhidiweyo, Ningoothixo
bethu.

<span id="an_42:18">42:18</span> Yivani, zithulu; bhekani nibone,
zimfama.

<span id="an_42:19">42:19</span> Ngubani na oyimfama, ingenguye umkhonzi
wam? osisithulu njengomthunywa wam endimthumayo? Ngubani na oyimfama
njengenqogu, oyimfama njengomkhonzi kaYehova?

<span id="an_42:20">42:20</span> Ubona izinto ezininzi, akazigcini noko;
uvula iindlebe, akeva noko.

<span id="an_42:21">42:21</span> UYehova uthande ngenxa yobulungisa
bakhe ukuwukhulisa umyalo, wawenza wanobungangamsha.

<span id="an_42:22">42:22</span> Ke bona ngabantu abaphangiweyo,
abahluthiweyo, ababotshelelwe emingxunyeni bonke bephela, abafakwe
ezintolongweni, baba lixhoba, akwabakho mhlanguli; baba ngabahluthiweyo,
akwabakho uthi, Buyisa.

<span id="an_42:23">42:23</span> Ngubani na kuni oya kukubekela indlebe
oko, abaze indlebe, eve emveni koku?

<span id="an_42:24">42:24</span> Ngubani na owamnikela uYakobi
ekuhluthweni, owamnikela uSirayeli kubaphangi? AsinguYehova nalowo
sonayo kuye, lowo bangavumanga ukuhamba ngeendlela zakhe,
abawuphulaphula umyalo wakhe?

<span id="an_42:25">42:25</span> Wamphalazela ngobushushu bomsindo
wakhe, nangamandla emfazwe; wamlenya ngomlilo ngeenxa zonke, akakwazi
noko; wamtshisa, noko akakunyamekela oko ngentliziyo.

<span id="an_43:1">43:1</span> Kaloku ke utsho uYehova, uMdali wakho,
Yakobi, uMbumbi wakho, Sirayeli, ukuthi, Musa ukoyika; ngokuba
ndikukhulule ngokukuhlawulela; ndikubizile ngegama lakho, ungowam.

<span id="an_43:2">43:2</span> Xa uthi uwele emanzini, ndoba nawe:
nasemilanjeni, ayisayi kukuntywilisela; xa uthi uhambe emlilweni, akuyi
kurhawuka, nelangatye lingakutshisi.

<span id="an_43:3">43:3</span> Ngokuba mna, Yehova, ndinguThixo wakho,
mna, Ngcwele kaSirayeli, ndingumsindisi wakho; ndirhole iYiputa
yakucamagushela, iKushi neSebha zaba sesikhundleni sakho.

<span id="an_43:4">43:4</span> Ngenxa yokuba unqabile emehlweni am,
uzukile, mna ke ndikuthandile; ndirhola abantu esikhundleni sakho,
nezizwe esikhundleni sobomi bakho.

<span id="an_43:5">43:5</span> Musa ukoyika, ngokuba ndinawe: ndiya
kuyizisa imbewu yakho ivela empumalanga, ndikubuthe nasentshonalanga.

<span id="an_43:6">43:6</span> Ndiya kuthi kumntla, Ethe; nakumzantsi,
Musa ukuthintela; nazise oonyana bam bevela kude, neentombi zam zivela
eziphelweni zehlabathi:

<span id="an_43:7">43:7</span> yonke into ebizwe ngegama lam,
endiyidalele uzuko lwam, endiyibumbileyo, endiyenzileyo.

<span id="an_43:8">43:8</span> Khupha abantu abaziimfama benamehlo,
nabazizithulu beneendlebe.

<span id="an_43:9">43:9</span> Nonke zintlanga, buthelanani ndawonye,
zihlangane izizwe. Ngubani na kuni onokukuxela oko? Mabasivise izinto
zangaphambili, mabamise amangqina abo, bagwetyelwe; mabeve ke abantu,
bathi, Yinyaniso.

<span id="an_43:10">43:10</span> Ningamangqina am, utsho uYehova, nina
ningumkhonzi wam endimnyulileyo; ukuze nazi, nikholwe ndim, niqonde
ukuba ndim; phambi kwam akubunjwanga thixo, nasemva kwam akuyi kubakho
namnye.

<span id="an_43:11">43:11</span> Mna ke, mna ndinguYehova, akukho
msindisi ingendim.

<span id="an_43:12">43:12</span> Mna ndixelile, ndasindisa, ndabonisa,
kungekho thixo wumbi kuni; ningamangqina am, utsho uYehova, ukuba
ndinguThixo.

<span id="an_43:13">43:13</span> Unanamhla ndinguye, akukho
unokuhlangula esandleni sam; ndisebenza, ngubani na ke onokukubuyisa oko
umva?

<span id="an_43:14">43:14</span> Utsho uYehova, umkhululi wenu,
oyiNgcwele kaSirayeli, ukuthi, Ngenxa yenu ndithumele eBhabheli, ukuba
ndibahlise abasabayo bonke bephela, namaKaledi, ngeenqanawa zokumemelela
kwabo.

<span id="an_43:15">43:15</span> Mna, Yehova, ndingoyiNgcwele wenu,
uMdali kaSirayeli, uKumkani wenu.

<span id="an_43:16">43:16</span> Utsho uYehova, umenzi wendlela
elwandle, womendo emanzini anamandla;

<span id="an_43:17">43:17</span> umkhuphi wenqwelo nehashe, wempi
nentshatshela; baya kulala bangavuki, bethile, becimile njengomsonto
wesibane:

<span id="an_43:18">43:18</span> utsho ukuthi, Musani ukukhumbula izinto
zangaphambili, ningazikhathaleli nezamandulo.

<span id="an_43:19">43:19</span> Yabonani, ndiya kwenza into entsha,
intshule ngoku; aniyi kuyazi na? Inene, ndiya kwenza indlela entlango,
nemilambo enkangala.

<span id="an_43:20">43:20</span> Izilo zasendle ziya kundizukisa,
iimpungutye neenciniba; ngokuba ndenza amanzi entlango, nemilambo
enkangala, ukuze ndiseze abantu bam, abanyulwa bam.

<span id="an_43:21">43:21</span> Abantu endizibumbeleyo baya kubalisa
indumiso yam.

<span id="an_43:22">43:22</span> Akundinqulanga ke mna, Yakobi, ngokude
uzixhamle ngam, Sirayeli.

<span id="an_43:23">43:23</span> Akundiziselanga mpahla imfutshane
yamadini akho anyukayo; akundizukisanga ngamibingelelo yakho.
Andikukhonzisanga ngaminikelo yakudla, andikudinisanga ngantlaka
imhlophe.

<span id="an_43:24">43:24</span> Akundithengelanga kalamo ngemali,
akundihluthisanga ngamanqatha emibingelelo yakho; hayi, undikhonzise
ngezono zakho, undidinisile ngobugwenxa bakho.

<span id="an_43:25">43:25</span> Mna ndinguye ocima izikreqo zakho
ngenxa yam, ndingazikhumbuli izono zakho.

<span id="an_43:26">43:26</span> Ndikhumbuze, masimangalelane; misa
intetho yakho, ukuze ugwetyelwe.

<span id="an_43:27">43:27</span> Uyihlo wokuqala wona, nabalamleli bakho
bakreqa kum.

<span id="an_43:28">43:28</span> Ngako oko ndabangcolisa ke abathetheli
abangcwele, ndamnikela uYakobi ukuba asingelwe phantsi, uSirayeli ukuba
anyeliswe.

<span id="an_44:1">44:1</span> Kaloku ke yiva, Yakobi mkhonzi wam,
Sirayeli endikunyulileyo.

<span id="an_44:2">44:2</span> Utsho uYehova uMenzi wakho, uMbumbi wakho
kwasesizalweni, uMncedi wakho, ukuthi, Musa ukoyika, mkhonzi wam Yakobi,
Yeshurun endimnyulileyo.

<span id="an_44:3">44:3</span> Ngokuba ndiya kugalela amanzi phezu
kwabanxaniweyo, nemiqukuqela yamanzi phezu kwelizwe elomileyo. Ndiya
kugalela uMoya wam phezu kwembewu yakho, nentsikelelo yam phezu kwenzala
yakho.

<span id="an_44:4">44:4</span> Baya kuhluma phakathi kotyani,
njengemingculuba engasemisingeni yamanzi.

<span id="an_44:5">44:5</span> Omnye uya kuthi, NdingokaYehova; nomnye
uya kunqula igama likaYakobi; kwanomnye uya kuzibhala ngesandla sakhe
kuYehova, alihloniphe igama likaSirayeli.

<span id="an_44:6">44:6</span> Utsho uYehova, uKumkani wakwaSirayeli,
uMkhululi wakhe, uYehova wemikhosi, ukuthi, Ndingowokuqala,
ndingowokugqibela; akukho Thixo ingendim.

<span id="an_44:7">44:7</span> Ngubani na oshumayela njengam-makaxele
andicacisele-ethabathela ekumiseni kwam abantu basendaleni? Izinto
ezizayo, neziza kubakho, mabazixele.

<span id="an_44:8">44:8</span> Musani ukunkwantya, ningajijitheki;
andikuvisanga na kwanini, ndanixelela? Ningamangqina am. Kukho Thixo na,
ingendim? Akukho liwa, andilazi mna.

<span id="an_44:9">44:9</span> Abayili bemifanekiso eqingqiweyo bonke
bephela baluchuku, neento zabo ezinqwenelekayo azincedi nto; bona
bangamangqina azo; ababoni, abazi, ukuze badane.

<span id="an_44:10">44:10</span> Ngubani na oyile uthixo, watyhida
umfanekiso ongenakunceda nto?

<span id="an_44:11">44:11</span> Yabona, onke amadlelane awo aya kudana,
neengcibi ezo zezasebantwini; mababuthelane bonke bephela, beme,
bankwantye, badane kunye.

<span id="an_44:12">44:12</span> Ingcibi yesinyithi ilola inkxola,
isebenza ngamalahle avuthayo, isiyila isithixo ngezando, isibenza
ngengalo yayo enamandla; kanjalo iyalamba, ingabi namandla; ayiseli
manzi, ityhafe.

<span id="an_44:13">44:13</span> Ingcibi yemithi yolula ulutya
lokulinganisa, isibabula isiqu saso ngechitywa; isilungisa ngezinto
zokuchwela; isibabula isiqu saso ngekompas, isenze ngemfano yendoda,
ngokobuhle bomntu, ukuba sihlale endlwini.

<span id="an_44:14">44:14</span> Ugawula imisedare, uthabatha umholem
nomoki, akhethe emithini yehlathi; utyala umpayine, imvula iwukhulise.

<span id="an_44:15">44:15</span> Woba ke yinto yokuba umntu aphembe
umlilo; athabathe kuwo, othe; uphatha kuthi abase umlilo, ose isonka;
uphatha kuthi enze uthixo, aqubude kuye, enze umfanekiso oqingqiweyo,
asibekeke kuwo.

<span id="an_44:16">44:16</span> Inxalenye yawo uyitshisa emlilweni;
inxalenye yawo uyidla inyama ngayo; wosa ose ahluthe; ewe, uyotha, athi,
Hee ke! ndiyotha, ndiva umlilo!

<span id="an_44:17">44:17</span> Oseleyo kuwo uwenza uthixo, umfanekiso
wakhe oqingqiweyo, asibekeke kuwo, aqubude kuwo, athandaze kuwo, athi,
Ndihlangule; ngokuba, unguthixo wam.

<span id="an_44:18">44:18</span> Ahazi, abaqondi; ngokuba avingciwe
amehlo abo ukuba angaboni, ukuba iintliziyo zabo zingaqiqi;

<span id="an_44:19">44:19</span> banganyamekeli ngeentliziyo zabo,
kungabikho kwazi, kungabikho kuqonda, ukuba bathi, Inxalenye yawo
ndiyitshisile emlilweni; ewe, ndosa isonka emalahleni awo; ndosa inyama,
ndadla; oseleyo kuwo ndiya kuwenza amasikizi na? ndisibekeke na kwinto
evele emthini?

<span id="an_44:20">44:20</span> Esukelana nothuthu nje, intliziyo
edetshiselweyo imtyekisile kangangokuba angawuhlanguli umphefumlo wakhe,
athi, Akukho buxoki na esandleni sam sokunene?

<span id="an_44:21">44:21</span> Khumbula ezo zinto, Yakobi, Sirayeli,
ngokuba ungumkhonzi wam; ndikubumbile, ungumkhonzi kum; Sirayeli, akuyi
kulityalwa ndim.

<span id="an_44:22">44:22</span> Ndilucimile njengelifu elingqingqwa
ukreqo lwakho, nezono zakho njengelifu elisibekeleyo; buyela kum,
ngokuba ndikukhulule ngokukuhlawulela.

<span id="an_44:23">44:23</span> Memelelani, mazulu, ngokuba uYehova
ekwenzile; dumani, zinzulu zehlabathi; gqabhukani nimemelele, zintaba,
hlathi, nani nonke mithi ekulo; ngokuba uYehova emhlawulele wamkhulula
uYakobi, ezihombisile ngoSirayeli..

<span id="an_44:24">44:24</span> Utsho uYehova, uMkhululi wakho, uMbumbi
wakho kwasesizalweni, ukuthi, Mna Yehova ndinguMenzi weento zonke;
uManeki wezulu ndedwa; uMtwabululi wehlabathi ndingenabani;

<span id="an_44:25">44:25</span> uMtshitshisi wemiqondiso yabaphololoza
into engeyiyo; uMgezisi wabavumisayo; uMbuyisi wezilumko umva; uMzulisi
wokwazi kwazo;

<span id="an_44:26">44:26</span> uMmisi welizwi lomkhonzi wakhe;
uMzalisi wecebo labathunywa bakhe; uNdithi kwiYerusalem, Iya kumiwa;
nakwimizi yakwaYuda, Iya kwakhiwa, ndiwamise amanxuwa ayo;

<span id="an_44:27">44:27</span> uNdithi kumanzi enzonzobila, Yitshani,
ndiyomise imilambo yakho;

<span id="an_44:28">44:28</span> uNdithi kuKoreshi, Ngumalusi wam, oya
kukuzalisa konke ukuthanda kwam; athi kwiYerusalem, Mayakhiwe;
nakwitempile, Mayisekwe.

<span id="an_45:1">45:1</span> Utsho uYehova kumthanjiswa wakhe,
kuKoreshi, endimbambe ngesandla sokunene, ukuba ndizinyathele iintlanga
phambi kwakhe; ndikhulule amanqe ookumkani, ukuba ndizivule iingcango
ezingambini, namasango angabi nakuvalwa:

<span id="an_45:2">45:2</span> ukuthi, Ndiya kuhamba phambi kwakho,
ndilungelelanise iindawo ezimaqhubu, ndiqhekeze iingcango zobhedu,
ndixakaxe nemivalo yesinyithi;

<span id="an_45:3">45:3</span> ndikunike ubuncwane obusemnyameni,
neengqwebo ezisezintsithelweni; ukuze wazi, ukuba mna Yehova ndingulo
ukubize ngegama, uThixo kaSirayeli.

<span id="an_45:4">45:4</span> Ngenxa yomkhonzi wam uYakobi, uSirayeli
umnyulwa wam, ndakubiza ngegama lakho, ndakuthiya namanye amagama,
ungandazi.

<span id="an_45:5">45:5</span> NdinguYehova; akukho wumbi, akukho Thixo
ingendim.

<span id="an_45:6">45:6</span> Ndakubhinqa ungandazi, ukuze bazi,
bethabathela ekuphumeni kwelanga bese nasekutshoneni kwalo, ukuba akukho
namnye ingendim; ndinguYehova, akukho wumbi.

<span id="an_45:7">45:7</span> NdinguMenzi wokukhanya, uMdali
wobumnyama, uMenzi woxolo, uMdali wobubi: mna Yehova ndinguMenzi wezo
zinto zonke.

<span id="an_45:8">45:8</span> Vuzisani, mazulu phezulu, sikhumezele
ubulungisa isibhakabhaka; mawuvuleke umhlaba, uqhame usindiso, uhlumise
ubulungisa kunye: mna Yehova ndikudalile oko.

<span id="an_45:9">45:9</span> Yeha ke, obambana noMenzi wakhe! Ligophe
emagopheni ezitya zomdongwe! Udongwe lunokuthi na kumbumbi walo, Wenza
ntoni na? nomsebenzi wakho unokuthi na, Akunazandla?

<span id="an_45:10">45:10</span> Yeha ke, othi kuyise, Uzaleleni na?
nakumfazi, Unanimba ngani na?

<span id="an_45:11">45:11</span> Utsho uYehova, oyiNgcwele kaSirayeli,
uMenzi wakhe, ukuthi, buzani kum izinto ezizayo; oonyana bam nomsebenzi
wezandla zam wuyalezeni kum.

<span id="an_45:12">45:12</span> Mna ndenza ihlabathi, ndadala abantu
phezu kwalo; izandla zam, mna lo zaneka izulu, nomkhosi walo wonke
ndawuwisela umthetho.

<span id="an_45:13">45:13</span> Mna ndimvelisile ngobulungisa, ndiya
kuzilungelelanisa iindlela zakhe zonke. Yena uya kuwakha umzi wam,
abakhulule abafuduswa bam, kungarholwanga nani, kungarholwanga sicengo;
utsho uYehova wemikhosi.

<span id="an_45:14">45:14</span> Utsho uYehova ukuthi, Ukuxelenga
kweYiputa nokurhweba kukaKushi nokwamaSebha, abafo abanewonga, kuya
kuwelela kuwe kube kokwakho. Baya kuhamba emva kwakho, baya kuwela
benemixokelelwane, baqubude kuwe; baya kuthandaza kuwe, besithi, Inene,
ukuwe uThixo; akusekho thixo, akukho nokuba abe mnye.

<span id="an_45:15">45:15</span> Inyaniso, unguThixo ozisithelisayo,
Thixo kaSirayeli, Msindisi.

<span id="an_45:16">45:16</span> Baya kudana, kananjalo bahlazeke bonke
bephela; baya kuhamba behlazekile kunye abaziingcibi zezithixo.

<span id="an_45:17">45:17</span> USirayeli uya kusindiswa nguYehova
ngosindiso olungunaphakade; aniyi kudaniswa, aniyi kuhlazeka, kude kuse
emaphakadeni asephakadeni.

<span id="an_45:18">45:18</span> Ngokuba utsho uYehova, uMdali wezulu
(nguye uThixo), uMenzi wehlabathi, uMseki walo, yena walizinzisayo
(akalidalelanga ukuba kube senyanyeni, walibumba ukuba limiwe), ukuthi,
NdinguYehova, akukho wumbi.

<span id="an_45:19">45:19</span> Andithethanga entsithelweni, endaweni
emnyama yelizwe; anditshongo embewini kaYakobi ukuthi, Ndiquqeleni
enyanyeni. Mna Yehova ndithetha ubulungisa, ndixela into ethe tye.

<span id="an_45:20">45:20</span> Buthani nize, sondelani kunye, nina
basindileyo basezintlangeni: abanakwazi abathwali bomthi womfanekiso
wabo oqinqiweyo, abathandazi bothixo ongasindisiyo.

<span id="an_45:21">45:21</span> Xelani, nifikise; ewe, mabacebisane
kunye, ukuthi, Ngubani na owavisa oko kwabamandulo, owakuxelayo kwanini?
Asindim na Yehova, ekungekho Thixo wumbi ingendim? UThixo onobulungisa,
osindisayo, akakho ingendim.

<span id="an_45:22">45:22</span> Bhekani kum, nisindiswe, nonke ziphelo
zehlabathi; ngokuba ndinguThixo, akukho wumbi.

<span id="an_45:23">45:23</span> Ndizifungile, ilizwi liphume emlonyeni
ngobulungisa, aliyi kuguqulwa; lithe, Aya kuguqa kum onke amadolo,
zifunge mna zonke iilwimi;

<span id="an_45:24">45:24</span> kuthiwe ngokubhekisele kum, KuYehova
yedwa bubulungisa namandla, kuyiwa kuye; baya kudana bonke abavutha
ngomsindo ngaye.

<span id="an_45:25">45:25</span> NgoYehova iya kugwetyelwa iqhayise
yonke imbewu kaSirayeli.

<span id="an_46:1">46:1</span> UBhele uyaguqa, uNebho uya bhanyalaza;
izithixo zabo zibekwe emaqegwini nasezinkomeni ezitsalayo; ezi nibe
nizithwala zibotshiwe, zingumthwalo kwizinto ezityhafileyo.

<span id="an_46:2">46:2</span> Izithixo zabhanyalaza, zaguqa kunye,
azaba nakuzisiza ekuthwaleni, ke inkqu yazo yaya ekuthinjweni.

<span id="an_46:3">46:3</span> Phulaphulani kum, ndlu kaYakobi, nonke
masalela endlu kaSirayeli, nina nabekwayo phezu kwam kwasesiswini, nina
nathwalwayo ndim kwasesizalweni;

<span id="an_46:4">46:4</span> kude kuse ebudaleni ikwandim, kude kuse
ezimvini ndiya kunityatha emagxeni mna. Ndikwenzile mna; ndiya
kunithwala mna, ndiya kunityatha emagxeni mna, ndinisize.

<span id="an_46:5">46:5</span> Ninokundifanisa, nindilinganise,
nindinxulumise nabani na, ukuba sifane?

<span id="an_46:6">46:6</span> Bona bawohloza igolide engxoweni,
balinganise isilivere ngesikali; baqesha umnyibilikisi, ayenze isithixo;
basibekeke, ewe, baqubude.

<span id="an_46:7">46:7</span> Bayasithwala, basityathe emagxeni,
basibeke phantsi endaweni yaso, sime; asibuyi sisuke kuloo ndawo yaso;
ewe, bayakhala kuso, singaphenduli; asisindisi bani embandezelweni
yakhe.

<span id="an_46:8">46:8</span> Khumbulani oko, nibe ngamadoda;
kunyamekeleni ngentliziyo, nina bakreqileyo.

<span id="an_46:9">46:9</span> Khumbulani izinto zangaphambili,
zasephakadeni, okokuba ndinguThixo, akukho wumbi; ndinguThixo, akukho
namnye unjengam;

<span id="an_46:10">46:10</span> ukuxelayo kwasekuqaleni okungasemva,
nakwabamandulo okungekenzeki, ndisithi, Icebo lam liya kuma, ndikwenze
konke ukuthanda kwam;

<span id="an_46:11">46:11</span> ndibiza ukhozi empumalanga, indoda
yecebo lam ezweni elikude; nditshilo, ewe, ndiya kukufeza; ndiyilile,
ewe, ndiya kukwenza.

<span id="an_46:12">46:12</span> Phulaphulani kum, nina bantliziyo
ilukhuni, bakude nobulungisa.

<span id="an_46:13">46:13</span> Ndisondeza ubulungisa bam, abuyi kuba
kude; nosindiso lwam aluyi kulibala; ndinika usindiso eZiyon, uzuko lwam
kuSirayeli.

<span id="an_47:1">47:1</span> Yihla, uhlale eluthulini, nkazanandini,
ntombi inguBhabheli; hlala phantsi emhlabeni ungenatrone, ntombi
ingamaKaledi; ngokuba akuyi kuba sathiwa uyimvoco, noxhamla ubuncwane.

<span id="an_47:2">47:2</span> Thabatha amatye, usile umgubo; bhenqa
isigqubuthelo sakho, finyezela phezulu, tyhila umlenze, wela imilambo.

<span id="an_47:3">47:3</span> Mabutyhileke ubuze bakho, kubonakale
nokungcikiveka kwakho; ndiya kuphindezela, andiyi kubuka mntu.

<span id="an_47:4">47:4</span> Umkhululi wethu, igama lakhe nguYehova
wemikhosi, oyiNgcwele kaSirayeli.

<span id="an_47:5">47:5</span> Hlala uthi cwaka, ungeneemnyameni, ntombi
ingamaKaledi; ngokuba akuyi kuba sabizwa ngokuba uyinkosikazi
yezikumkani.

<span id="an_47:6">47:6</span> Ndaba noburhalarhume kubantu bam,
ndalingcolisa ilifa lam, ndabanikela ezandleni zakho; akwaba namfesane
kubo; naphezu kwamadoda amakhulu wayenza yanzima kakhulu idyokhwe yakho.

<span id="an_47:7">47:7</span> Ubusithi, Ndiya kuba yinkosikazi
ngonaphakade; wada akwakunyamekela oko ngentliziyo, akwalikhumbula
ikamva lakho oko.

<span id="an_47:8">47:8</span> Kaloku ke yiva oku, wena mxhamli
weziyolo, uhleliyo ukholosile, wena uthi entliziyweni yakho, Ndim
kwaphela, akukho wumbi; andiyi kuhlala ndingumhlolokazi, andiyi kukwazi
ukungabi nabantwana.

<span id="an_47:9">47:9</span> Ziya kukuzela ezo zinto zombini
ngephanyazo, ngamini-nye, ukungabi nabantwana nobuhlolokazi; ziya
kukuzela ngokugqibelela kwazo ebuninzini bokukhafula kwakho, enkitheni
eninzi yomabophe bakho.

<span id="an_47:10">47:10</span> Ngokuba ukholose ngezinto zakho ezimbi,
wathi, Akukho undibonayo; ubulumko bakho nokwazi kwakho kuko
okukuphambanisileyo; wathi entliziyweni yakho, Ndim kwaphela, akukho
wumbi.

<span id="an_47:11">47:11</span> Bokuzela ke ububi, ungakwazi
ukubunyanga; ikuwele inkohlakalo, ungabi nako ukuyicamagushela; ikuzele
ngesiquphe intshabalala ongayaziyo.

<span id="an_47:12">47:12</span> Khawumise ngomabophe bakho,
nangokukhafula kwakho okuninzi, ozixhamle ngako kwasebuncinaneni bakho;
mhlawumbi ungaba nokunceda, mhlawumbi ungaba nokweyisa.

<span id="an_47:13">47:13</span> Udiniwe bubuninzi bamaqhinga akho;
mabamise kaloku, bakusindise oonocanda bezulu, oojongiinkwenkwezi,
abakwazisayo ekuthwaseni kwenyanga ngenyanga izinto ezikuzelayo.

<span id="an_47:14">47:14</span> Yabona, basuke baba njengeendiza;
umlilo ubatshisile; abanakuwuhlangula umphefumlo wabo emandleni
elangatye; akukho lahle lakuzifudumeza, akukho mlilo kungahlalwa phambi
kwawo.

<span id="an_47:15">47:15</span> Boba njalo kuwe abo uzixhamle ngabo,
ababerhwebelana nawe kwasebuncinaneni bakho; elowo uya kundwendwela
ecaleni lakhe, kungabikho ukusindisayo.

<span id="an_48:1">48:1</span> Yivani oko, ndlu kaYakobi, nibizwayo
ngegama likaSirayeli, naphumayo emanzini kaYuda; nina nilifungayo igama
likaYehova, nimkhankanye uThixo kaSirayeli, kungenganyaniso,
kungengabulungisa.

<span id="an_48:2">48:2</span> Ngokuba bazibiza ngokuthi ngabomzi
ongcwele, bazixhase ngoThixo kaSirayeli, ogama lakhe linguYehova
wemikhosi.

<span id="an_48:3">48:3</span> Izinto zangaphambili ndazixela kwanini;
zaphuma emlonyeni wam, ndazibonakalalisa; ndazenza ngesiquphe, zabakho.

<span id="an_48:4">48:4</span> Ngokukwazi kwam ukuba ulukhuni, nentamo
yakho ingumsipha wesinyithi, nebunzi lakho lilubhedu,

<span id="an_48:5">48:5</span> ndakuxelela ezo zinto kwanini;
zingekafiki ndakuvisa, hleze uthi, Isithixo sam sizenzile, umfanekiso
wam oqingqiweyo notyhidiweyo uzimisile.

<span id="an_48:6">48:6</span> Uvile; sikhangele zonke ziphela; wena ke
akunakuzixela na? Ndiya kukuvisa izinto ezintsha, ezifihlakeleyo,
obungazazi.

<span id="an_48:7">48:7</span> Zidalwa ngoku, azidalwanga kwanini;
ingekabikho le mini, ubungaziva; hleze uthi, Yabona, bendizazi.

<span id="an_48:8">48:8</span> Ubungaziva; ubungazazi; ibingavulekile
indlebe yakho kwanini. Kuba bendisazi ukuba unginiza unginizile;
ukubizwa kwakho kuthiwa ungumkreqi kwasesizalwani.

<span id="an_48:9">48:9</span> Ngenxa yegama lam ndizeka kade ukuba
nomsindo, nangenxa yendumiso yam ndiyawubamba ngakuwe, ukuze
ndingakunqumli.

<span id="an_48:10">48:10</span> Uyabona, ndikunyibilikisile, akwaba
ngokwesilivere; ndakucikida ezikweni leentsizi.

<span id="an_48:11">48:11</span> Ndikwenza oko ngenxa yam, ngenxa yam
(hayi, ukuhlanjelwa kwegama lam!); andiluniki wumbi uzuko lwam.

<span id="an_48:12">48:12</span> Phulaphula kum, Yakobi, Sirayeli,
mbizwa wam; ndim, ndingowokuqala, ewe, ndingowokugqibela.

<span id="an_48:13">48:13</span> Ewe, isandla sam siseke ihlabathi,
esokunene sam saneke izulu; ndithi ndakuzibiza ezo zinto, zime kunye.

<span id="an_48:14">48:14</span> Zihlanganiseni, nonke niphela, nive;
ngubani na phakathi kwezithixo owazixelayo ezo zinto? Umthandwa kaYehova
uya kukwenza ukuthanda kwakhe kwiBhabheli, nengalo yakhe ikwenze
kumaKaledi.

<span id="an_48:15">48:15</span> Mna nditshilo, ewe, ndimbizile,
ndimzisile; inempumelelo indlela yakhe.

<span id="an_48:16">48:16</span> Sondelani kum, nive oku. Kwasekuqaleni
andithethanga entsithelweni; kususela kwixesha lokwenzeka kwako oko,
ndilapha; nangoku iNkosi uYehova indithumile, mna noMoya wayo.

<span id="an_48:17">48:17</span> Utsho uYehova, umkhululi wakho,
oyiNgcwele kaSirayeli, ukuthi, Mna Yehova, Thixo wakho, ndingokufundisa
okungakuncedayo, ndikunyathelise ngendlela oya kuhamba ngayo.

<span id="an_48:18">48:18</span> Akwaba imithetho yam ubuyibazele
indlebe! Beluya kuba njengomlambo uxolo lwakho, nobulungisa bakho bube
njengamaza olwandle;

<span id="an_48:19">48:19</span> ibiya kuba njengentlabathi imbewu
yakho, abaphuma ezibilinini zakho babe njengamasuntsu ayo belingayi
kunqunyulwa litshabalale igama labo ebusweni bam.

<span id="an_48:20">48:20</span> Phumani eBhabheli, sabani
kwelamaKaledi; kuxeleni ninelizwi lokumemelela, kuvakaliseni oku,
kuhlabeleni kuye naseziphelweni zehlabathi; yithini, UYehova umkhulule
ngokumhlawulela umkhonzi wakhe uYakobi.

<span id="an_48:21">48:21</span> Abanxanwanga, ebahambisa engqaqasini;
wabatsitsisela amanzi eweni, wacanda iliwa, atsaza amanzi.

<span id="an_48:22">48:22</span> Akukho luxolo kwabangendawo, utsho
uYehova.

<span id="an_49:1">49:1</span> Phulaphulani kum, ziqithi; bazani
indlebe, zizwe zikude; uYehova undibize kwasesizalweni, ulikhankanye
kwasezibilinini zikama igama lam.

<span id="an_49:2">49:2</span> Wawenza umlomo wam wanjengekrele
elibukhali, wandizimeza esithunzini sesandla sakhe, wandenza utolo
olubaziweyo, wandisithelisa emphongolweni;

<span id="an_49:3">49:3</span> wathi kum, Ungumkhonzi wam, wena
Sirayeli, endiya kuhomba ngaye.

<span id="an_49:4">49:4</span> Ndathi mna, Ndifumane ndazixhamla,
ndawaphelisa amandla am ngochuku, nangento engento; noko ibango lam
likuYehova, nomvuzo wam unoThixo wam.

<span id="an_49:5">49:5</span> Kaloku ke uthi uYehova, owandibumba
kwasesizalweni, ukuba ndibe ngumkhonzi kuye wokubuyisela uYakobi kuye,
uSirayeli ahlanganiselwe kuye (ndizukile emehlweni kaYehova, uThixo wam
waba ngamandla am);

<span id="an_49:6">49:6</span> uthi ke, Kuyinto elula ukuba ube
ngumkhonzi kum wokumisa izizwe zakwaYakobi, ubuyise abalondolozwa
bakaSirayeli; kananjalo ndiya kukwenza isikhanyiso seentlanga, ukuba ube
lusindiso lwam, ude uze eziphelweni zehlabathi.

<span id="an_49:7">49:7</span> Utsho uYehova, uMkhululi kaSirayeli,
oyiNgcwele wakhe, komphefumlo udelekileyo, kongamasikizi ezintlangeni,
kumkhonzi wezilawuli, ukuthi, Ookumkani baya kubona, basuke beme,
nabathetheli babone, baqubude ngenxa kaYehova onyanisekileyo, oyiNgcwele
kaSirayeli, ngokokuba ekunyule.

<span id="an_49:8">49:8</span> Utsho uYehova ukuthi, Ngexesha
elamkelekileyo ndikuphendule, ndakunceda ngemini yosindiso. Ndiya
kukubumba, ndikunike ukuba ube ngumnqophiso wabantu, ukuba ulimise
ilizwe, ukuba uwabe amafa angamanxuwa;

<span id="an_49:9">49:9</span> uthi kubabanjwa, Phumani;
kwabasemnyameni, Velani. Baya kudla ngokomhlambi ezindleleni, amadlelo
abo abekho naseluqayini lonke.

<span id="an_49:10">49:10</span> Abayi kulamba, abayi kunxanwa,
abayikubethwa sisanga nalilanga; ngokuba onemfesane kubo uya kubaqhuba,
abathundezele emanzini ampompozayo.

<span id="an_49:11">49:11</span> Ndiya kuzenza zonke iintaba zam zibe
ziindlela, uphakame umendo wam.

<span id="an_49:12">49:12</span> Yabona, aba baya kuvela kude; yabona,
aba baya kuvela kwelasentla naselwandle, aba bavele ezweni lamaSini.

<span id="an_49:13">49:13</span> Memelelani, mazulu; gcoba, hlabathi;
gqabhukani nimemelele, zintaba; ngokuba uYehova ubathuthuzele abantu
bakhe, unemfesane kwabaziintsizana zakhe.

<span id="an_49:14">49:14</span> Ke yathi iZiyon, UYehova undishiyile,
iNkosi yandilibala.

<span id="an_49:15">49:15</span> Umfazi angalulibala yini na usana
lwakhe, ukuba angabi namfesane kunyana wesizalo sakhe? Nokuba oonina abo
bathe balibala, andiyi kukulibala mna.

<span id="an_49:16">49:16</span> Uyabona, ndikuvambile ezintendeni
zezandla zam; iindonga zakho zihlala zimi phambi kwam.

<span id="an_49:17">49:17</span> Oonyana bakho bayakhawuleza, bayeza;
abagungxuli bakho nabachithi bakho bayaphuma kuwe.

<span id="an_49:18">49:18</span> Phakamisa amehlo akho ngeenxa zonke,
ubone; bonke bephela bayahlanganisana, beza kuwe. Ndihleli nje, utsho
uYehova, uya kubanxiba bonke bephela njengezivatho, ubabhinqe
ngokombhinqo womtshakazi.

<span id="an_49:19">49:19</span> Ngokuba amanxuwa akho la, neendawo
zakho ezigungxuliweyo, nelizwe lakho elichithakeleyo-inene, ngoku uya
kuxinana ngabemi kulo, babe kude abaginyi bakho.

<span id="an_49:20">49:20</span> Basaya kuthi ezindlebeni zakho oonyana
bakho obubahluthiwe, Indawo ixinene kum, ndikhwelele, ndihlale;

<span id="an_49:21">49:21</span> uya kuthi entliziyweni yakho, Ngubani
na lo undizalele aba? Mna bendihluthiwe abantwana nje, ndaba ludlolo,
ndafuduswa, ndagxothwa; ke aba bakhuliswe ngubani na? Uyabona, mna
bendisele ndedwa; aba babephi na?

<span id="an_49:22">49:22</span> Itsho iNkosi uYehova ukuthi, Uyabona,
ndisiphakamisela ezintlangeni isandla sam, ndiyinyusele ezizweni
ibhanile yam, zibazise ke oonyana bakho, zibawole ngeengalo, neentombi
zakho zithwalwe ngamagxa,

<span id="an_49:23">49:23</span> Ookumkani baya kuba ngabondli bakho,
namakhosikazi abo abe ngabanyisi bakho. Baya kuqubuda kuwe, bese ubuso
emhlabeni, bakhothe uthuli lweenyawo zakho; wazi ke ukuba ndinguYehova,
obathembi bakhe bangayi kudana.

<span id="an_49:24">49:24</span> Anokuthatyathwa na amaxhoba kwigorha,
basinde na abathinjiweyo bengamulungisa?

<span id="an_49:25">49:25</span> Inene, utsho uYehova ukuthi,
Nabathinjwe ligorha baya kuthatyathwa, namaxhoba omngcangcazelisi aya
kusinda; ke obambana nawe, mna ndiya kubambana naye, ndibasindise mna
oonyana bakho.

<span id="an_49:26">49:26</span> Abakuxinzelela phantsi ndobadlisa eyabo
inyama, banxiliswe lelabo igazi ngathi kungewayini entsha; yazi inyama
yonke, ukuba mna, Yehova, ndinguMsindisi wakho, ukuba uMkhululi wakho
ngOnamandla kaYakobi.

<span id="an_50:1">50:1</span> Utsho uYehova ukuthi, Iphi na incwadi
yokwaliwa kukanyoko, endamgxotha ngayo? Khona kwabandibolekayo, uphi na
lowo ndathengisa ngani kuye? Yabonani, kwathengiswa ngani ngenxa
yobugwenxa benu; wagxothwa unyoko ngenxa yezikreqo zenu.

<span id="an_50:2">50:2</span> Yini na ukuba ndifike, kungekho mntu?
ndibize, kungabikho usabelayo? Sifutshane kakhulu na isandla sam ukuba
singakhululi? Akakho na kum amandla okuhlangula? Yabonani, ngokukhalima
kwam ndomisa ulwandle, imilambo ndiyenze intlango; ziyabola iintlanzi
zayo, ngokuba kungekho manzi, ziyafa kukunxanwa;

<span id="an_50:3">50:3</span> ndambesa izulu ngezimnyama zokuzila,
ndenze ezirhwexayo zibe sisigubungelo salo.

<span id="an_50:4">50:4</span> INkosi uYehova indinike ulwimi
lwabafundileyo, ukuze ndikwazi ukuzimasa otyhafileyo ngelizwi. Ivusa
imiso ngemiso, indivusela indlebe ukuba ndive ngokwabafundileyo.

<span id="an_50:5">50:5</span> INkosi uYehova indivule indlebe: ke mna
andenza zinkani, andabuya umva.

<span id="an_50:6">50:6</span> Ndawunikela umhlana wam kubabethi,
nezidlele zam kubadlathuli beendevu; andibusithelisanga ubuso bam
ehlazweni nasekutshicelweni.

<span id="an_50:7">50:7</span> Ke iNkosi uYehova iya kundinceda; ngenxa
yoko andihlazekanga; ngenxa yoko ndabenza ubuso bam banjengeqhwitha;
ndiyazi ukuba andiyi kudana.

<span id="an_50:8">50:8</span> Usondele ondigwebelayo; ngubani na oya
kubambana nam? masime ndaweni-nye. Ngubani na ummangaleli wam? makeze
kum.

<span id="an_50:9">50:9</span> Uyabona, INkosi uYehova iya kundinceda;
ngubani na yena oya kundigweba? Yabona bonke bephela baya konakala
njengengubo, amanundu aya kubadla.

<span id="an_50:10">50:10</span> Ngubani na kuni owoyika uYehova,
ophulaphula izwi lomkhonzi wakhe? Ohamba emnyameni, kungabi mhlophe
kuye, makakholose ngegama likaYehova, ayame kuThixo wakhe.

<span id="an_50:11">50:11</span> Yabonani, nonke niphela, nina baphemba
umlilo, baxhobe iintolo ezinomlilo, hambani niye elangatyeni lomlilo
wenu, nasezintolweni ezinomlilo enizivuthisileyo. Ke esandleni sam
nantsi into eniya kuyizuza; niya kulala phantsi ninembulaleko.

<span id="an_51:1">51:1</span> Phulaphulani kum, nina babusukelayo
ubulungisa, bamquqelayo uYehova; bhekani eweni enaxholwa kulo,
nasesigingqini somhadi enembiwa kuwo.

<span id="an_51:2">51:2</span> Bhekani kuAbraham uyihlo, nakuSara
owanizalayo; kuba waye emnye ndakumbiza, ndakumsikelela, ndakumandisa.

<span id="an_51:3">51:3</span> Ngokuba uYehova uyithuthuzele iZiyon,
uwathuthuzele onke amanxuwa ayo, wayenza intlango yayo yanjenge-Eden,
nenkqantosi yayo yanjengomyezo kaYehova; kufumaneka imihlali nemivuyo
kuyo, imibulelo nezwi lohadi.

<span id="an_51:4">51:4</span> Ndibazeleni indlebe, bantu bam;
ndibekeleni indlebe, sizwe sam; ngokuba isiyalelo siya kuphuma kum,
ndilizinzise isiko lam, ukuba libe sisikhanyiso sezizwe.

<span id="an_51:5">51:5</span> Busondele ubulungisa bam, luphumile
usindiso lwam; iingalo zam ziya kugweba izizwe, iziqithi zithembele kum,
zilindele engalweni yam.

<span id="an_51:6">51:6</span> Phakamiselani ezulwini amehlo enu,
nibheke nasemhlabeni phantsi; ngokuba izulu liya kuthi shwaka njengomsi,
wonakale umhlaba njengengubo, nabemi bawo bafe ngokunjalo, lube
ngonaphakade lona usindiso lwam, bungaqotywa ubulungisa bam.

<span id="an_51:7">51:7</span> Phulaphulani kum, nina nibaziyo
ubulungisa, bantu banesiyalo sam entliziyweni yabo; musani ukukoyika
ukungcikiva kwabafo, ningaqhiphuki umbilini kukunyelisa kwabo.

<span id="an_51:8">51:8</span> Kuba amanundu aya kubadla njengengubo,
umbungu ubadle njengoboya begusha; ke bona ubulungisa bam buya kuba
ngunaphakade, nosindiso lwam lube kwizizukulwana ngezizukulwana.

<span id="an_51:9">51:9</span> Vuka, vuka, nxiba amandla, ngalo
kaYehova! Vuka, njengokwemihla yamandulo, njengokwezizukulwana
zaphakade! Asinguwe na lowa wachitha uRahabhi, wayihlaba ingwenya?

<span id="an_51:10">51:10</span> Asinguwe na lowa womisa ulwandle,
amanzi enzonzobila enkulu; iinzulu zolwandle wazenza indlela yokuwela
abahlawulelweyo?

<span id="an_51:11">51:11</span> Ke abakhululwa bakaYehova baya kubuya
babuye, beze eZiyon bememelela, benovuyo olungunaphakade phezu
kweentloko zabo; baya kufumana imihlali nemivuyo, sisabe isingqala
nokuncwina.

<span id="an_51:12">51:12</span> Mna ndinguye uMthuthuzeli wenu;
ungubani na wena, ukuba woyike umfo oza kufa, nonyana womntu owenziwe
wanga yingca;

<span id="an_51:13">51:13</span> ukuba umlibale uYehova uMenzi wakho,
uManeki wezulu, uMseki wehlabathi; ukuba uhlale unkwantya imini yonke
bubushushu bombandezeli, ngokokuba exunela ukonakalisa; buphi na ke
ubushushu bombandezeli?

<span id="an_51:14">51:14</span> Ogotyiweyo ngamakhamandela wobehle
akhululwe, angafeli esihogweni, angasisweli isonka sakhe.

<span id="an_51:15">51:15</span> Kuba ndinguYehova uThixo wakho,
uMlatyuzisi wolwandle, agqume amaza alo, ogama lakhe linguYehova
wemikhosi.

<span id="an_51:16">51:16</span> Ndiwabekile amazwi am emlonyeni wakho,
ndakugubungela ngesithunzi sesandla sam, ukuba ndityale izulu, ukuba
ndiseke ihlabathi, ukuba ndithi kwiZiyon, Ningabantu bam.

<span id="an_51:17">51:17</span> Zivuse, zivuse, suk’ ume, Yerusalem
wena uyiseleyo esandleni sikaYehova indebe yobushushu bakhe; uyisele
wayifinca indebe enombilini ehexisayo.

<span id="an_51:18">51:18</span> Bekungekho namnye uyithundezayo
iYerusalem, phakathi koonyana bonke eyabazalayo; bekungekho namnye
uyibambe ngesandla, phakathi koonyana bonke eyabakhulisayo.

<span id="an_51:19">51:19</span> Zazimbini izinto ezakuhlelayo; ngubani
na owakukhuzayo? Yimbuqo nokwaphuka, yindlala nekrele; bendingathini na
ukukuthuthuzela?

<span id="an_51:20">51:20</span> Oonyana bakho bawa isiduli, balala
emantloko ezitrato zonke, njengeula eli libanjisiweyo; bazele bubushushu
bukaYehova, kukukhalima koThixo wakho.

<span id="an_51:21">51:21</span> Ngako oko, khawuve le nto, wena
ludwayinge, unxilayo kodwa kungengayo iwayini;

<span id="an_51:22">51:22</span> itsho iNkosi yakho uYehova, uThixo
wakho obathethelelayo abantu bakhe, ukuthi, Yabona, ndiyayithabatha
esandleni sakho indebe ehexisayo, indebe enombilini yobushushu bam;
akusayi kuphinda usele kuyo.

<span id="an_51:23">51:23</span> Ndoyibeka esandleni sabakwenza
isingqala, ababesithi kumphefumlo wakho, Qubuda sigqithe, waza wena
wawenza umhlana wakho wanjengomhlaba, wanjengesitrato kwabagqitha phezu
kwawo.

<span id="an_52:1">52:1</span> Vuka, vuka, nxiba amandla akho, Ziyon!
Nxiba iingubo zakho zokuhomba, Yerusalem, mzi ungcwele! Kuba akuyi kuba
saphinda kungene kuwe ongalukanga, noyinqambi.

<span id="an_52:2">52:2</span> Zivuthulule uthuli; suk’ ume, hlala
phantsi, Yerusalem; zikhulule iimbophelelo zentamo yakho, mthinjwa,
ntombi inguZiyon.

<span id="an_52:3">52:3</span> Ngokuba utsho uYehova ukuthi,
Kwathengiswa ngani ngelize; aniyi kuhlawulelwa nikhululwe ngamali.

<span id="an_52:4">52:4</span> Kuba itsho iNkosi uYehova ukuthi, Abantu
bam behla baya eYiputa ekuqaleni, ukuba baphambukele khona; ke
ama-Asiriya abacudisa kungekho sizathu.

<span id="an_52:5">52:5</span> Kaloku ke yintoni na enamapha, utsho
uYehova, bethatyathwe ngelize nje abantu bam? Abalawuli babo
bayabhomboloza, utsho uYehova; igama lam lihlala ligitywa imini yonke.

<span id="an_52:6">52:6</span> Ngako oko abantu bam baya kulazi igama
lam; ngako oko baya kwazi ngaloo mini ukuba ndinguye lowo uthi,
Ndingokhoyo.

<span id="an_52:7">52:7</span> Hayi, ukuba zintle kwazo ezintabeni
iinyawo zabashumayela iindaba ezimnandi, zabavakalisa uxolo,
zabashumayela iindaba ezilungileyo, zabavakalisa usindiso; zabathi
kwiZiyon, Uyalawula uThixo wakho!

<span id="an_52:8">52:8</span> Phulaphula ilizwi lababoniseli bakho.
Baliphakamisa kunye ilizwi, bayamemelela; ngokuba bekubona iliso kwiliso
ukuyibuyisa kukaYehova iZiyon.

<span id="an_52:9">52:9</span> Gqobhokelani ekumemeleleni kunye, manxuwa
aseYerusalem; ngokuba uYehova ubathuthuzele abantu bakhe, uyihlawulele
wayikhulula iYerusalem.

<span id="an_52:10">52:10</span> UYehova uyihlubile ingalo yakhe
engcwele emehlweni eentlanga zonke; zonke iziphelo zehlabathi ziya
kulubona ke usindiso loThixo wethu.

<span id="an_52:11">52:11</span> Mkani, mkani, phumani apho; musani
ukuphatha nto iyinqambi; phumani phakathi kwayo; zenzeni nyulu, nina
bathwali beempahla zikaYehova.

<span id="an_52:12">52:12</span> Ngokuba aniyi kuphuma buphuthuphuthu,
nihambe ngokusaba; kuba uYehova uhamba phambi kwenu, uMqoshelisi wenu
nguThixo kaSirayeli.

<span id="an_52:13">52:13</span> Yabonani, umkhonzi wam uya kwenza
ngengqiqo, uya kuphakama, athi gqi, anyuke kakhulu.

<span id="an_52:14">52:14</span> Kwanjengokuba babemangaliswa nguwe
abaninzi (ibinje ukonakala imbonakalo yakhe, ukuda ingabi yeyomntu,
nesithomo sakhe ukuda singabi sesoonyana baka-Adam):

<span id="an_52:15">52:15</span> ngokunjalo yena uya kubetha zithi
makatha iintlanga ezininzi; ngenxa yakhe ookumkani baya kuthi khamnqa;
ngokuba baya kukubona abangazanga bakubaliselwe, bakugqale abangazanga
bakuve.

<span id="an_53:1">53:1</span> Ngubani na okholiweyo ludaba lwethu,
nengalo kaYehova ityhileke kubani na?

<span id="an_53:2">53:2</span> Kuba yena umkhonzi unyuka njengegatya
phambi kwakhe, njengehlumelo eliphuma ezweni elingumqwebedu,
engenasithomo nabungangamela; sakukhangela, akwabakho kubonakala ukuba
masimnqwenele.

<span id="an_53:3">53:3</span> Udeliwe, ushiyiwe ngabantu; yindoda
enomvandedwa, eqhelene nesifo wanga ngulowo kusitheliswa kuye ubuso,
udeliwe, thina ke asambeka.

<span id="an_53:4">53:4</span> Okwenene, uzithabathele phezu kwakhe
izifo zethu, wathwala umvandedwa wethu, ke thina besiba ungobandezelwayo
nguThixo, ungocinezelwa nguye.

<span id="an_53:5">53:5</span> Kanti yena uhlatywe ngenxa yezikreqo
zethu, watyunyuzwa ngenxa yezenzo zethu ezigwenxa; ubetho lokuba sibe
noxolo thina lube luphezu kwakhe; siphiliswe ngemivumbo yakhe.

<span id="an_53:6">53:6</span> Thina zonke salahleka njengeegusha,
sabheka elowo endleleni yakhe, waza uYehova wamwela ngobugwenxa bethu
sonke.

<span id="an_53:7">53:7</span> Wakhandaniswa, wazithoba, engawuvuli
umlomo wakhe, njengemvana esiwa ekuxhelweni; nanjengegusha esisidenge
phambi kwabachebi bayo, akawuvula umlomo wakhe.

<span id="an_53:8">53:8</span> Uthatyathwe ekuxinweni nasematyaleni;
esizukulwaneni sakhe ngubani na owathelekelela ukuthi, unqanyulwe ezweni
labaphilileyo, ubandezelwe ngenxa yesikreqo sabantu bakowethu?

<span id="an_53:9">53:9</span> Lamiswa nawaboni ingcwaba lakhe—ke laba
nosisityebi, akuba efile; ekubeni engenzanga lugonyamelo, kungabangakho
nkohliso emlonyeni wakhe.

<span id="an_53:10">53:10</span> UYehova ke wathanda ukumtyumza
nokumvisa isifo. Xa uthe umphefumlo wakhe wawenza idini letyala,
woyibona imbewu yakhe, abe nemihla emide; ukuthanda kukaYehova kube
nempumelelo ngesandla sakhe.

<span id="an_53:11">53:11</span> Ngokwaphuka komphefumlo wakhe wobona,
aneliswe; ngokwazi kwakhe, umkhonzi wam olilungisa uya kugwebela
abaninzi, athwale yena izenzo zabo ezigwenxa.

<span id="an_53:12">53:12</span> Ngako oko ndiya kumahlulela isahlulo
nabakhulu, alabe nabanegunya ixhoba, ngethuba lokuba ewuminyele ekufeni
umphefumlo wakhe, wavuma ukubalelwa kubakreqi, akubon’ ukuba
usithabathile phezu kwakhe isono sabaninzi, ebathandazele abakreqi.

<span id="an_54:1">54:1</span> Memelela, ludlolo lungazaliyo; gqabhuka
umemelele, utsholoze, wena ungenanimba; ngokuba baninzi abantwana
besishiywa, ngaphezu kwabantwana bonendoda; utsho uYehova.

<span id="an_54:2">54:2</span> Yenze banzi indawo yentente yakho,
uwatwabulule amalengalenga eminquba yakho, ungathinteli; zolule izintya
zakho, uziqinisele izikhonkwane zakho.

<span id="an_54:3">54:3</span> Kuba uya kutyhobozela ekunene nasekholo,
imbewu yakho izidle ilifa iintlanga, iyime imizi ebingamanxuwa.

<span id="an_54:4">54:4</span> Musa ukoyika, ngokuba akuyi kudana; musa
ukudideka lihlazo, ngokuba akuyi kuba nazintloni. Ngokuba ukudana
kobuntombi bakho uya kukulibala, ungcikivo lobuhlolokazi bakho ungabi
salukhumbula.

<span id="an_54:5">54:5</span> Ngokuba indoda yakho nguMenzi wakho,
ogama lakhe linguYehova wemikhosi; nguMkhululi wakho oyiNgcwele
kaSirayeli, ekuthiwa nguThixo wehlabathi lonke.

<span id="an_54:6">54:6</span> Ngokuba uYehova ukubize njengomfazi
obeshiyiwe, omoya ubulalekileyo, njengomfazi wobutsha, xeshikweni ebethe
wacekiswa; utsho uThixo wakho.

<span id="an_54:7">54:7</span> Ndakushiya okwephanyazo elincinane; ndiya
kukubutha ngemfesane enkulu.

<span id="an_54:8">54:8</span> Ngomkhukula woburhalarhume ndabusithelisa
ubuso bam kuwe okwephanyazo; ndiya kuba nemfesane kuwe ngenceba
engunaphakade; utsho uMkhululi wakho uYehova.

<span id="an_54:9">54:9</span> Ngokuba injengonogumbe kaNowa le nto kum;
oko ndafungayo ukuba amanzi kaNowa akasayi kuba sahamba phezu
kwehlabathi, ngokunjalo ndifungile ukuba andiyi kuba naburhalarhume
kuwe, ndingakukhalimeli.

<span id="an_54:10">54:10</span> Ngokuba zingade zimke iintaba, neenduli
zishukume; yona inceba yam ayiyi kumka kuwe, ungashukumi nomnqophiso wam
woxolo; utsho onemfesane kuwe, uYehova.

<span id="an_54:11">54:11</span> Wena lusizana, uphetshethwayo
ungenantuthuzelo, yabona, ndiwabeka amatye akho kwistibhiya, ndikuseka
ngeesafire.

<span id="an_54:12">54:12</span> Ndolumisa uqoqo lwakho ngeerubhi,
namasango akho ngamatye abengezelayo, nemida yakho yonke ngamatye
anqabileyo.

<span id="an_54:13">54:13</span> Bonke abantwana bakho baya kuba
ngabafundi bakaYehova, lube lukhulu uxolo lwabantwana bakho.

<span id="an_54:14">54:14</span> Uya kuzinza ngobulungisa; ungakhe
uxhale, ngokuba akuyi kuba nakoyika; ungakhe uqhiphuke umbilini, ngokuba
akuyi kusondela kuwe.

<span id="an_54:15">54:15</span> Yabona, bayaqukana bahlanganisane,
andikho mna kuloo nto; nokuba ngoobani na abaya kuqukana ngawe, baya
kuwa ngenxa enawe.

<span id="an_54:16">54:16</span> Yabona, mna ndadala ingcibi efutha
umlilo wamalahle, ivelise impahla ngokweshishini layo; kwamna ndadala
nomonakalisi wokuyonakalisa.

<span id="an_54:17">54:17</span> Zonke izixhobo ezikhandelwa ukulwa nawe
aziyi kuba nampumelelo; zonke iilwimi ezimelene nawe ematyaleni uya
kuzigweba. Lilo eli ilifa labakhonzi bakaYehova, nobulungisa babo
obuphuma kum; utsho uYehova.

<span id="an_55:1">55:1</span> Wenani! Nonke nina ninxaniweyo, yizani
emanzini, nabangenamali; yizani, thengani nidle; yizani, thengani
iwayini namasi, ningenani, ningenamali.

<span id="an_55:2">55:2</span> Yini na ukuba nilinganisele imali ngento
engesonka, nokuxelenga kwenu ngento engahluthisiyo? Phulaphulani kum
ninyameke, nidle okulungileyo, umphefumlo wenu uxhamle ukutyeba.

<span id="an_55:3">55:3</span> Thobani iindlebe zenu, nize kum; yivani,
uphile umphefumlo wenu; ndenze umnqophiso ongunaphakade nani, iinceba
zikaDavide ezinyanisekileyo.

<span id="an_55:4">55:4</span> Yabona, ndimenze ingqina ezizweni,
inganga nomwisimethetho ezizweni.

<span id="an_55:5">55:5</span> Yabona, uya kubiza uhlanga ongalwaziyo,
uhlanga olungakwaziyo wena lugidimele kuwe, ngenxa kaYehova uThixo
wakho, ngenxa yoyiNgcwele kaSirayeli, kuba ekuhombisile.

<span id="an_55:6">55:6</span> Funani uYehova esenokufunyanwa; mbizeni
esekufuphi.

<span id="an_55:7">55:7</span> Ongendawo makashiye indlela yakhe, indoda
enobutshinga mayishiye iingcinga zayo, ibuyele kuYehova: woba nemfesane
kuyo; ibuyele kuThixo wethu ngokuba woxolela ngokukhulu.

<span id="an_55:8">55:8</span> Kuba iingcinga zam asizizo iingcinga
zenu, neendlela zenu asizizo iindlela zam, utsho uYehova.

<span id="an_55:9">55:9</span> Inene, njengokuba izulu liwuphakamele
umhlaba, ngokunjalo iindlela zam ziziphakamele iindlela zenu, neengcinga
zam ziziphakamele iingcinga zenu.

<span id="an_55:10">55:10</span> Kuba, njengokuba kusihla imvula
nekhephu ezulwini, ingabuyeli kulo ingathanga iwunyakamise umhlaba
uvunde, iwuhlumise, iwenze untshule, imnike imbewu umhlwayeli, imnike
isonka odlayo:

<span id="an_55:11">55:11</span> liya kuba njalo ilizwi lam eliphuma
emlonyeni wam; aliyi kubuyela kum lilambatha, lingakwenzanga
endikuthandayo, lingakuphumelelisanga oko ndilithumela kuko.

<span id="an_55:12">55:12</span> Kuba niya kuphuma ninovuyo, nithundezwe
ninoxolo. Iintaba neenduli ziya kugqabhuka zimemelele phambi kwenu,
imithi yasendle ibethe izandla.

<span id="an_55:13">55:13</span> Esikhundleni somqaqoba kuya kuphuma
imisedare, esikhundleni serhawu kuya kunyuka imimirtile; oko kube ligama
kuYehova, nomqondiso ongunaphakade ongayi kunqanyulwa.

<span id="an_56:1">56:1</span> Utsho uYehova ukuthi, Gcinani isiko,
nenze ubulungisa; kuba lusondele ukuba luze usindiso lwam, nobulungisa
bam ukuba butyhileke.

<span id="an_56:2">56:2</span> Hayi, uyolo lomntu okwenzayo oku, nonyana
womntu obambelela kuko oku; ogcina isabatha ukuba angayihlambeli; ogcina
isandla sakhe ukuba singenzi nanye into embi.

<span id="an_56:3">56:3</span> Makangatsho ke unyana wolunye uhlanga, lo
unamathele kuYehova, ukuthi, UYehova uya kundahlula kube kanye ebantwini
bakhe; malingathi ithenwa, Yabona, ndingumthi owomileyo.

<span id="an_56:4">56:4</span> Ngokuba utsho uYehova kumathenwa ukuthi,
Abazigcinayo iisabatha zam, banyule endikuthandayo, babambelele
emnqophisweni wam,

<span id="an_56:5">56:5</span> ndobanika, endlwini yam nasezindongeni
zam, indawo negama elilungileyo ngaphezu koonyana neentombi; ndobanika
igama elingunaphakade elingayi kunqunyulwa.

<span id="an_56:6">56:6</span> Ke oonyana bolunye uhlanga, abanamathele
kuYehova, ukuze balungiselele kuye, balithande igama likaYehova, ukuba
babe ngabakhonzi kuye, bonke abayigcinayo isabatha bangayihlambeli,
ababambelela emnqophisweni wam:

<span id="an_56:7">56:7</span> ndobazisa entabeni yam engcwele,
ndibavuyise endlwini yam yokuthandaza; amadini abo anyukayo
nemibingelelo yabo yokholiseka esibingelelweni sam; kuba indlu yam kuya
kuthiwa yindlu yokuthandaza ezizweni zonke.

<span id="an_56:8">56:8</span> Itsho iNkosi uYehova ukuthi, Ekubabutheni
abagxothiweyo bakaSirayeli, ndisaya kubutha nabanye ngaphaya kwakhe,
ngaphaya kwababuthiweyo bakhe.

<span id="an_56:9">56:9</span> Nonke marhamncwa asendle, yizani apha;
yizani kudla, nonke marhamncwa asehlathini.

<span id="an_56:10">56:10</span> Ababoniseli bakhe baziimfama, bonke
bephela abanakwazi, bonke bephela bazizinja ezizizidenge,
ezingenakukhonkotha; zibhuda, zilala, zithanda ubuthongo.

<span id="an_56:11">56:11</span> Ewe, bazizinja ezithanda ukudla,
ezingahluthiyo nokuhlutha; banjalo ke abalusi, abakwazi ukuqonda; bonke
bephela babheke kwezabo iindlela, elowo kweyakhe inzuzo, kowakhe
ummandla.

<span id="an_56:12">56:12</span> Uthi, Yizani, ndiya kuthabatha iwayini,
sisele kunene isiselo esinxilisayo; neyangomso imini ibe njengale, ibe
nkulu, incamise kunene.

<span id="an_57:1">57:1</span> Ilungisa liyatshabalala; akukho mntu ke
ukunyamekelayo oko ngentliziyo; amadoda anobubele ayemka, akukho mntu ke
uqondayo ukuba ilungisa limka phambi kokuba kubekho ububi.

<span id="an_57:2">57:2</span> Lingena eluxolweni; baphumla ezililini
zabo ababehambe ngokuthe gca.

<span id="an_57:3">57:3</span> Ke nina, sondelani apha, nyana
betolakazi, mbewu yomkrexezi neyehenyukazi.

<span id="an_57:4">57:4</span> Nivuyelela bani na? Nisinekela bani na,
ning’ong’oza nje? Aningabantwana bokreqo, imbewu yobuxoki, yini na,

<span id="an_57:5">57:5</span> nina bazitshisekisayo emiterebhintini,
phantsi kwemithi yonke eluhlaza; nina babasikayo abantwana ezihlanjeni
phantsi kwemiqhokro yeengxondorha?

<span id="an_57:6">57:6</span> Isahlulo sakho saba sematyeni agudileyo
esihlambo; wona aba ngamaqashiso akho; kananjalo wawathululela amadini
athululwayo, wenyusa iminikelo yokudla kuwo. Mandizithuthuzele na ngezo
zinto?

<span id="an_57:7">57:7</span> Entabeni ephakamileyo ende wabeka isilili
sakho, wenyuka waya kubingelela imibingelelo nalapho.

<span id="an_57:8">57:8</span> Isikhumbuzo sakho wasibeka emva kocango
nomgubasi; ngokuba wathi ungekum wazityhila, wenyuka, wasenza sabanzi
isilili sakho, wanqophisana nabo, wathanda kulala nabo, wandlala ukhuko.

<span id="an_57:9">57:9</span> Wahambela kukumkani uneoli, wanyhikiza
iziqholo zakho, wazithuma kude izigidimi zakho, wazithoba kwada kwaba
kwelabafileyo.

<span id="an_57:10">57:10</span> Wadinwa ngokuba nde kwendlela yakho;
akwathi, Ndincamile; wawafumana ebuya ephila amandla akho ngenxa yoko
akuthanga fehlefehle.

<span id="an_57:11">57:11</span> Ubunesithukuthezi ngabani na, ubusoyika
bani na, ukuba uthethe amanga, ungandikhumbuli, ungakunyamekeli oko
ngentliziyo? Andithe quthu na kususela kwaphakade, ungandoyiki nje?

<span id="an_57:12">57:12</span> Ndiya kubuxela mna ubulungisa bakho,
nezenzo zakho aziyi kukunceda nto.

<span id="an_57:13">57:13</span> Ekukhaleni kwakho mazikuhlangule
iimfumba zezithixo zakho; zonke ziphela zimka nomoya, zithatyathwa
ngumphunga. Ke yena okholosa ngam uya kulidla ilifa ilizwe, ayime intaba
yam engcwele.

<span id="an_57:14">57:14</span> Uthile wothi, Fumbani, fumbani, gecani
indlela; susani isikhubekiso endleleni yabantu bam.

<span id="an_57:15">57:15</span> Ngokuba utsho ophezulu, owongamileyo,
ohleli ngonaphakade, ogama linguNgcwele, ukuthi, Ndihleli phezulu,
engcweleni, ndihleli nakotyumkileyo, omoya uthobekileyo; ukuba ndibuye
ndiphilise umoya wabathobekileyo, ndibuye ndiphilise intliziyo
yabatyumkileyo.

<span id="an_57:16">57:16</span> Ngokuba andiyi kubambana naye
ngonaphakade, andiyi kuhlala ndinoburhalarhume; kuba umoya
ubungatyhafayo phambi kwam, nemiphefumlo endiyenzileyo mna.

<span id="an_57:17">57:17</span> Ngenxa yobugwenxa bokubawa kwakhe ndaba
noburhalarhume, ndambetha, ndazisithelisa, ndaba noburhalarhume; wahamba
ephamba ngendlela yentliziyo yakhe.

<span id="an_57:18">57:18</span> Iindlela zakhe ndizibonile: ndiya
kumphilisa, ndimalathise, ndimbuyekezele intuthuzalo yena, nabakhe ke
abenza isijwili.

<span id="an_57:19">57:19</span> Umdali weziqhamo zomlomo, uYehova,
uthi, Uxolo, uxolo malubekho kwabakude nakwabakufuphi, ndibaphilise.

<span id="an_57:20">57:20</span> Ke bona abangendawo banjengolwandle
oluvunjululweyo, ngokuba alunakuzola; amanzi alo avumbulula udaka
nezibi.

<span id="an_57:21">57:21</span> Alukho uxolo kwabangendawo, utsho
uThixo wam.

<span id="an_58:1">58:1</span> Danduluka uphimisele, ungathinteleki;
phakamisa izwi lakho njengesigodlo, ubaxelele abantu bam ukreqo lwabo,
uyixelele indlu kaYakobi izono zayo.

<span id="an_58:2">58:2</span> Ke bayandingxoka imini ngemini,
bakunanzile ukuzazi iindlela zam. Njengohlanga olwenze ubulungisa
alwalishiya isiko loThixo walo, bacela kum imigwebo yobulungisa,
bakunanzile ukusondela kuThixo.

<span id="an_58:3">58:3</span> Bathi, Yini na ukuba sizile ukudla,
ungaboni? siwuthobe umphefumlo wethu, ungazi? Yabonani, ngomhla wokuzila
kwenu nifumana enikunanzileyo, nibakhandanise abasebenzi benu bonke
ababulalekayo.

<span id="an_58:4">58:4</span> Yabonani, nizilela ukubambana,
niphikisane, nibethane ngenqindi lokungendawo; namhla anizileli ukuze
nivakalise ilizwi lenu phezulu.

<span id="an_58:5">58:5</span> Into enjalo ingaba kukuzila
endikunyulileyo na? Ingaba ngumhla wokuba umntu awuthobe umphefumlo
wakhe na? Ukuthokombisa intloko yakhe njengomzi andlale ezirhwexayo
nothuthu, oko ukubiza ngokuthi kukuzila na? Ngumhla okholekileyo na
kuYehova?

<span id="an_58:6">58:6</span> Ukuzila endikunyulileyo asikoku na:
ukucombulula iziqamangelo zokungendawo, ukukhulula izitropu zeedyokhwe,
ukundulula abavikivekileyo bekhululekile, naphule zonke iidyokhwe?

<span id="an_58:7">58:7</span> Asikoku na: ukumqhekezela esonkeni sakho
olambileyo, ubangenise endlwini abaziintsizana, abatshutshiswayo? xa
uthe wabona ohamba ze, umambese, ungazifihli kwinyama yakho?

<span id="an_58:8">58:8</span> Kuya kwandula ke ukukhanya kwakho kuthi
qhiphu njengokusa, kuhlume kamsinya ukupholiswa kwakho, buhambe phambi
kwakho ubulungisa bakho, buqoshelise emva kwakho ubuqaqawuli bukaYehova.

<span id="an_58:9">58:9</span> Uya kwandula ubize, asabele uYehova;
uzibike, athi, Ndikho! Ukuba uthe wakususa phakathi kwakho ukufaka
idyokhwe, nokwalatha ngomnwe, nokuthetha ubudenge;

<span id="an_58:10">58:10</span> wamvukelisa olambileyo ngento oyidlayo,
wawuhluthisa umphefumlo wocinezelweyo: kophumela ke ukukhanya kwakho
emnyameni, nesithokothoko sakho sibe njengemini enkulu.

<span id="an_58:11">58:11</span> Uya kuhlala ekwalathisa uYehova,
awuhluthise umphefumlo wakho ekubaleleni kwelanga, omeleze amathambo
akho, ube njengomyezo onyakanyiswa yimvula, nanjengendawo ephuma amanzi,
emanzi angatshiyo.

<span id="an_58:12">58:12</span> Baya kwakha amanxuwa angunaphakade
abakowenu, uvuse iziseko zezizukulwana ngezizukulwana; bathi ukukubiza
nguMvingci wamathuba, nguMbuyisi womendo wokuhlala.

<span id="an_58:13">58:13</span> Ukuba uthe walubuyisa unyawo lwakho
kwisabatha, ukuba ungenzi okunanzileyo ngomhla wam ongcwele; wathi
ukuyibiza isabatha isisonwabiso, ingcwele kaYehova; wathi inozuko,
wayizukisa ke ngokungenzi iindlela zakho, ngokungafumani okunanzileyo,
uthethe iintetho ezingeni:

<span id="an_58:14">58:14</span> uya kwandula ukuziyolisa ngoYehova,
ndikukhwelise emimangweni yomhlaba, ndikudlise ilifa likaYakobi uyihlo;
kuba umlomo kaYehova uthethile.

<span id="an_59:1">59:1</span> Yabonani, isandla sikaYehova
asisifutshane, ukuba singasindisi; nendlebe yakhe ayinzima, ukuba
ingevi.

<span id="an_59:2">59:2</span> Bubugwenxa benu obunahlukanisileyo
noThixo wenu, zizono zenu ezibusithelisileyo ubuso bakhe kuni, ukuba
angevi.

<span id="an_59:3">59:3</span> Kuba izandla zenu zidyobhekile ligazi,
neminwe yenu bubugwenxa; nomlomo wenu uthetha ubuxoki, ulwimi lwenu
ludumzela ubugqwetha.

<span id="an_59:4">59:4</span> Akukho uvakalisa ilizwi elinobulungisa,
akukho umangalelana nomnye enyanisile; bakholose ngochuku, bathethe
inkohlakalo; bakhawula ububi, bazale ubutshinga.

<span id="an_59:5">59:5</span> Baqandusela amaqanda erhamba, baluka
izindlu zesigcawu. Lowo udla amaqanda abo uya kufa; elinyathelweyo
liqandulelwa inyushu.

<span id="an_59:6">59:6</span> Imisonto yabo ayiyi kuba yingubo,
nemisebenzi yabo ayiyi kubagubungela. Izenzo zabo zizenzo zobutshinga;
ukusebenza ngogonyamelo kusezandleni zabo.

<span id="an_59:7">59:7</span> Iinyawo zabo zigidimela ebubini,
zikhawuleze ukuya kuphalaza igazi elimsulwa; iingcinga zabo ziingcinga
zobutshinga; emendweni wabo kukubhuqa nokwaphula.

<span id="an_59:8">59:8</span> Abayazi indlela yoxolo, okusesikweni
akukho emikhondweni yabo; bazijikajikile iindlela zabo; bonke
abanyathela kuzo abalwazi uxolo.

<span id="an_59:9">59:9</span> Ngenxa yoko kukude kuthi okusesikweni,
nobulungisa abufikeleli kuthi. Sithembe ukukhanya, nanku ke kumnyama;
sithembe ukuba kube mhlophe, sihamba esithokothokweni.

<span id="an_59:10">59:10</span> Siya phuthaphutha njengeemfama
eludongeni; siyaphuthaphutha njengabangenamehlo; sikhubeka emini enkulu
ngathi kungongcwalazi; phakathi kwabaxhamla ubomi, ngathi thina
singabafileyo.

<span id="an_59:11">59:11</span> Siyavungama njengebhere sonke siphela;
sidumzela sidumzele njengamavukuthu; sithemba okusesikweni, kungabikho;
sithemba usindiso, lube kude kuthi.

<span id="an_59:12">59:12</span> Kuba zininzi izikreqo zethu phambi
kwakho, nezono zethu ziyangqina ngathi; kuba izikreqo zethu zinathi,
nobugwenxa bethu siyabazi:

<span id="an_59:13">59:13</span> ukukreqa kuYehova, nokumkhanyela,
nokubuya umva kuThixo wethu, ukuthetha okucudisayo, okutyekisayo,
ukukhawula nokuphimisela ngentliziyo amazwi obuxoki.

<span id="an_59:14">59:14</span> Okusesikweni kubuyiswe umva,
nobulungisa bumi kude; ngokuba inyaniso ikhubekile endaweni yembutho,
akunakungena okuthe gca.

<span id="an_59:15">59:15</span> Yesuka yasweleka inyaniso, nocezayo
ebubini wazibhunyulisa. Wabona ke uYehova, kwakubi emehlweni akhe, ukuba
kungekho okusesikweni.

<span id="an_59:16">59:16</span> Wabona ukuba akukho mntu, wamangaliswa
ukuba kungekho mthandazeli; yaza yamsindisela ingalo yakhe, nobulungisa
bakhe bona bamxhasa.

<span id="an_59:17">59:17</span> Wanxiba ubulungisa ngokwengubo
yentsimbi, wanxiba isigcina-ntloko sosindiso entloko; ukwambatha
wambatha iingubo zempindezelo, wazithi wambu ngekhwele, kwanga
kungengubo yokwaleka.

<span id="an_59:18">59:18</span> Ngokwempatho yabo leyo uya kubuyekeza
ngokoko, ubushushu kubabandezeli bakhe, kwaimpatho yabo kwabaziintshaba
zakhe; kwiziqithi uya kubuyekeza kwaimpatho yazo.

<span id="an_59:19">59:19</span> Baya kuloyika igama likaYehova
entshonalanga, baboyike ubuqaqawuli bakhe empumalanga; kuba uya kuza
njengomlambo oxineneyo, obalekiswa ngumoya kaYehova;

<span id="an_59:20">59:20</span> eze engumkhululi weZiyon, wababuyayo
elukreqweni kwaYakobi; utsho uYehova.

<span id="an_59:21">59:21</span> Mna ke nguwo lo umnqophiso wam nabo,
utsho uYehova; uMoya wam ophezu kwakho, nelizwi lam endilibeke emlonyeni
wakho, aliyi kusuka emlonyeni wakho, nasemlonyeni wembewu yakho,
nasemlonyeni wembewu yembewu yakho, utsho uYehova, kuthabathele kweli
xesha kude kuse ephakadeni.

<span id="an_60:1">60:1</span> Suk’ ume ukhanye, kuba kufikile ukukhanya
kwakho, nobuqaqawuli bukaYehova buthe chapha kuwe.

<span id="an_60:2">60:2</span> Ngokuba, uyabona, ubumnyama buwugubungele
umhlaha, isithokothoko sizigubungele izizwe; ke kuwe uYehova uthe
chapha, ubuqaqawuli bakhe bubonakele phezu kwakho.

<span id="an_60:3">60:3</span> Ziya kuhamba iintlanga zize ekukhanyeni
kwakho, ookumkani beze ebumhlotsheni bokuthi chapha kwakho.

<span id="an_60:4">60:4</span> Phakamisa amehlo akho ngeenxa zonke,
ubone; bonke bephela bayahlanganisana, baza kuwe; oonyana bakho bavela
kude, neentombi zakho zibelekwe ephangweni.

<span id="an_60:5">60:5</span> Uya kwandula ukubona, ukhazimle,
inkwantye yande intliziyo yakho; ngokuba iya kuguqulelwa kuwe intabalala
yolwandle, ubutyebi beentlanga buya kuza kuwe.

<span id="an_60:6">60:6</span> Inkitha yeenkamela iya kukugubungela,
amagobo akwaMidiyan nawakwaEfa, bonke bephela baya kuza bevela
kwaShebha, bezisa igolide nentlaka emhlophe, beshumayela iindaba
ezilungileyo zeendumiso zikaYehova.

<span id="an_60:7">60:7</span> Yonke imihlambi yakwaKedare ibuthelana
kuwe, iinkunzi zeegusha zakwaNebhayoti ziyakulungiselela; zinyuka
ngokulikholo kum esibingelelweni sam, ndihombise indlu yokuhomba kwam.

<span id="an_60:8">60:8</span> Ngoobani na abaya, beza bebaleka
njengelifu, njengamavukuthu esiza emakrobeni awo?

<span id="an_60:9">60:9</span> Okwenene zithembele kum iziqithi,
ziinqanawa zaseTarshishe phambili; zizisa oonyana bakho bevela kude,
benesilivere yabo negolide yabo, kwigama likaYehova uThixo wakho,
koyiNgcwele kaSirayeli, ngokokuba ekuhombisile.

<span id="an_60:10">60:10</span> Oonyana bolunye uhlanga baya kuzakha
iindonga zakho, ookumkani babo bakulungiselele; kuba ndikubethe
ndinoburhalarhume, kodwa ndaba nemfesane kuwe ndinetarhu;

<span id="an_60:11">60:11</span> ohlala evuliwe amasango akho imini
nobusuku; akayi kuvalwa, ukuze bungeniswe kuwe ubutyebi beentlanga,
nookumkani bazo beqhutywa.

<span id="an_60:12">60:12</span> Kuba uhlanga nobukumkani obungayi
kukukhonza buya kutshabalala, ezo ntlanga ziphanze ziphanzile.

<span id="an_60:13">60:13</span> Ubuqaqawuli beLebhanon buya kuza kuwe,
umsipres nompleyini nomgalagala ndawonye, ukuze ihombe indawo yengcwele
yam, ndiyizukise indawo yeenyawo zam.

<span id="an_60:14">60:14</span> Baya kuza kuwe besibekeka oonyana
babacinezeli bakho, baqubude ezintendeni zeenyawo zakho abakugibayo;
ukukubiza bathi, Mzi kaYehova, Ziyon yoyiNgcwele kaSirayeli.

<span id="an_60:15">60:15</span> Esikhundleni sokuba ubushiyiwe,
uthiyiwe, akwabakho bani ucanda kuwe, ndiya kukwenza ke ingangamsha
engunaphakade, imihlali yezizukulwana ngezizukulwana.

<span id="an_60:16">60:16</span> Uya kwanya amasi eentlanga, wanye ibele
lokumkani, wazi ukuba mna Yehova ndinguMsindisi wakho, uMkhululi wakho,
iMbalasane kaYakobi.

<span id="an_60:17">60:17</span> Esikhundleni sobhedu ndizisa igolide,
esikhundleni sesinyithi ndizisa isilivere, esikhundleni semithi ubhedu,
esikhundleni samatye isinyithi; isiveleli sakho ndisenze uxolo,
abaphathi bakho ndibenze ubulungisa.

<span id="an_60:18">60:18</span> Akuyi kuba savakala lugonyamelo ezweni
lakho, imbuqo nolwaphulo emideni yakho; iindonga zakho ukuzibiza wothi
luSindiso, namasango akho uthi yiNdumiso.

<span id="an_60:19">60:19</span> Ilanga aliyi kuba saba sisikhanyiso
kuwe emini, nenyanga ingakukhanyiseli, ukuze kube mhlophe kuwe; uYehova
uya kuba sisikhanyiso esingunaphakade kuwe, uThixo wakho abe sisihombo
sakho.

<span id="an_60:20">60:20</span> Aliyi kuba satshona ilanga lakho,
ingafi nenyanga yakho; kuba uYehova uya kuba sisikhanyiso
esingunaphakade kuwe, zizaliseke iimini zesijwili sakho.

<span id="an_60:21">60:21</span> Abantu bakho bayakuba ngamalungisa
bonke bephela, balidle ilifa ilizwe ngonaphakade; besisithole esityelwe
ndim, isenzo sesandla sam sokuba ndihombe.

<span id="an_60:22">60:22</span> Omncinanana uya kuba liwaka, noweyeleyo
abe luhlanga olunamandla. Mna, Yehova, ndiya kukukhawulezisa oko
ngexesha lako oko.

<span id="an_61:1">61:1</span> UMoya weNkosi uYehova uphezu kwam; ngenxa
yokuba uYehova endithambisele ukuba ndishumayeze abalulamileyo iindaba
ezilungileyo. Undithume ukubopha abantliziyo zaphukileyo, ukumemeza
inkululeko kwabathinjiweyo, ukuvulwa kwamehlo kwabakhonkxiweyo;

<span id="an_61:2">61:2</span> ukumemeza umnyaka wetarhu likaYehova,
nomhla wempindezelo yoThixo wethu: ukuthuthuzela bonke abanesijwili;

<span id="an_61:3">61:3</span> ukubamisela abanesijwili baseZiyon,
ukubanika isihombo sentloko esikhundleni sothuthu, ioli yemihlali
esikhundleni sesijwili, ingubo yendumiso esikhundleni somoya odambayo;
ukubizwa kwabo kuthiwe yimiterebhinti yobulungisa, isityalo sikaYehova
sokuhomba.

<span id="an_61:4">61:4</span> Baya kwakha amanxuwa angunaphakade,
bavuse iindawo ezichithakeleyo zangaphambili, bahlaziye imizi
engamanxuwa, iindawo ezichithakeleyo zezizukulwana ngezizukulwana.

<span id="an_61:5">61:5</span> Baya kuma abasemzini, baluse imihlambi
yenu, oonyana bezinye iintlanga babe ngabalimi bomhlaba wenu,
nabezidiliya zenu.

<span id="an_61:6">61:6</span> Ke nina ukubizwa kwenu, kuya kuthiwa
ningababingeleli bakaYehova; kuya kuthiwa kuni, ningabalungiseleli
boThixo wethu; niya kudla ubutyebi beentlanga, nindolose ninozuko lwazo.

<span id="an_61:7">61:7</span> Esikhundleni sokudana kwenu niya kuzuza
okuphindiweyo; esikhundleni sehlazo baya kumemelela ngesahlulo sabo;
ngako oko baya kudla ilifa eliphindiweyo ezweni labo, baya kuba novuyo
olungunaphakade.

<span id="an_61:8">61:8</span> Kuba mna, Yehova, ndithanda okusesikweni,
ndikuthiyile ukuphanga ngokugqwetha; ndibanika umvuzo womsebenzi wabo
ngenyaniso; ndenza umnqophiso ongunaphakade nabo.

<span id="an_61:9">61:9</span> Iya kwaziwa imbewu yabo ezintlangeni,
baziwe nabaphume ezibilinini zabo phakathi kwezizwe; bonke abababonayo
baya kubazi ukuba bayimbewu ayisikeleleyo uYehova.

<span id="an_61:10">61:10</span> Ndinemihlali ndanemihlali ngoYehova,
umphefumlo wam uya kugcoba ngoThixo wam; kuba endinxibe iingubo
zosindiso, endithe wambu ngengubo yokwaleka yobulungisa, njengomyeni
ononkontsho ngokombingeleli, nanjengomtshakazi evethe iimpahla zakhe.

<span id="an_61:11">61:11</span> Kuba njengoko ilizwe livelisa izilimo
zalo, njengoko umyezo untshulisa intlwayelelo yawo, yenjenjalo iNkosi
uYehova ukuntshulisa ubulungisa nendumiso phambi kweentlanga zonke.

<span id="an_62:1">62:1</span> Ngenxa yeZiyon andiyi kuthi tu, ngenxa
yeYerusalem andiyi kuzola, bude buphume njengokusa ubulungisa bayo,
nosindiso lwayo njengesikhuni esidangazelayo;

<span id="an_62:2">62:2</span> zibubone iintlanga ubulungisa bakho,
nookumkani bonke babubone ubuqaqawuli bakho. Uya kubizwa ngegama
elitsha, eliya kuxelwa ngumlomo kaYehova;

<span id="an_62:3">62:3</span> ube sisithsaba sokuhomba esandleni
sikaYehova, nonkontsho lobukumkani entendeni yesandla soThixo wakho.

<span id="an_62:4">62:4</span> Akuyi kuba sathiwa kuwe unguSishiywa,
nelizwe lakho akuyi kuba sathiwa kulo, Kusenkangala; ukubizwa kwakho
kuya kuthiwa unguNdimnanzileyo, nelizwe lakho kuthiwe nguNokwenda;
ngokuba uYehova ekunanzile, nelizwe lakho lendile.

<span id="an_62:5">62:5</span> Njengokuba indodana izeka intombi,
oonyana bakho baya kuzeka wena; njengomyeni enemihlali ngomtshakazi,
uThixo wakho uya kuba nemihlali ngawe.

<span id="an_62:6">62:6</span> Phezu kweendonga zakho, Yerusalem,
ndimise abagcini: imini yonke nobusuku bonke abayi kuze bathi quthu;
nina bakhumbuzi bakaYehova, musani ukuthi cwaka.

<span id="an_62:7">62:7</span> Musani ukuvuma ukuba athi cwaka, ade
ayizinzise, ade ayenze iYerusalem ibe yindumiso ehlabathini.

<span id="an_62:8">62:8</span> UYehova ufunge isandla sakhe sokunene,
nengalo yakhe eqinileyo, wathi, Inyaniso, ingqolowa yakhe andiyi kuba
sayinika iintshaba zakho ziyidle, noonyana bolunye uhlanga bangaseli
iwayini yakho entsha, owazixhamla ngayo.

<span id="an_62:9">62:9</span> Kuba ngabayihlanganisileyo abaya kuyidla,
badumise uYehova; ngabayibuthayo abaya kuyisela ezintendelezweni
zengcwele yam.

<span id="an_62:10">62:10</span> Phumani, phumani ngamasango; gecani
indlela yabantu; fumbani, fumbani umendo, ncothulani amatye kuwo;
nyusani ibhanile phezu kwezizwe.

<span id="an_62:11">62:11</span> Yabona, uYehova uvakalisile wesa
eziphelweni zehlabathi, wathi, Yithini kwintombi enguZiyon, Yabona,
usindiso lwakho luyeza; yabona, umvuzo wakhe unawo, nento ayisebenzileyo
iphambi kwakhe.

<span id="an_62:12">62:12</span> Ukubizwa kwabo kuya kuthiwa ngabantu
abangcwele, ngabakhululwa bakaYehova ngokumiselwa; ukubizwa kwakho
kuthiwe, ungofuniweyo, ungumzi ongashiyiweyo.

<span id="an_63:1">63:1</span> Ngubani na lo uza evela kwaEdom, evela
eBhotsera, zibomvu iingubo zakhe? Lo uyingangamsha ngesambatho sakhe,
enyalasa ebuninzini bamandla akhe? Ndim, mna uthetha ngokobulungisa, mna
umkhulu ukusindisa.

<span id="an_63:2">63:2</span> Yini na ukuba sibe yingqombela isambatho
sakho, neengubo zakho zibe njengezoxovula esixovulelweni sewayini?

<span id="an_63:3">63:3</span> Isifaxangelo ndisixovule ndedwa; ezizweni
akubangakho bani inam; ndazixovula ndinomsindo, ndazinyasha ndishushu;
igazi lazo lachaphazela iingubo zam, ndasidyobha sonke isambatho sam.

<span id="an_63:4">63:4</span> Kuba umhla wempindezelo ubusentliziyweni
yam, nomnyaka wokukhulula kwam ngokuhlawulela ufikile.

<span id="an_63:5">63:5</span> Ndabheka, akwabakho mncedi; ndamangaliswa
ukuba kungabikho mxhasi; yandisindisela ke ingalo yam, nobushushu bam
baba ngumxhasi wam.

<span id="an_63:6">63:6</span> Ndazigqusha izizwe ndinomsindo,
ndazinxilisa ndinobushushu, ndalihlisela emhlabeni igazi lazo.

<span id="an_63:7">63:7</span> Ndiya kukhankanya iinceba zikaYehova,
iindumiso zikaYehova ngokokufanele konke ukusiphatha kukaYehova;
nokulunga kwakhe okukhulu kwindlu kaSirayeli, awayiphatha ngako
ngokwemfesane yakhe, nangokobuninzi beenceba zakhe.

<span id="an_63:8">63:8</span> Wathi okwenene, Bangabantu bam ke,
oonyana abangayi kuxoka; waba ngumsindisi kubo ke.

<span id="an_63:9">63:9</span> Ekubandezelekeni kwabo konke
wabandezeleka, nesithunywa sobuso bakhe sabasindisa; ekubathandeni
kwakhe nasekubacongeni kwakhe wayebakhulula ngokumisela yena,
wabafunqula; wabathwala yonke imihla yasephakadeni.

<span id="an_63:10">63:10</span> Ke bona bamphikisa, bamenza buhlungu
uMoya wakhe oyiNgcwele; waguquka ke, waba lutshaba kubo, walwa nabo.

<span id="an_63:11">63:11</span> Baza abantu bakhe bakhumbula imihla
yasephakadeni kaMoses, bathi, Uphi na lo wabanyusa elwandle, ndawonye
nomalusi womhlambi wakhe? Uphi na lowo wawubeka phakathi kwabo uMoya
wobungcwele bakhe?

<span id="an_63:12">63:12</span> wayihambisa ngasekunene kukaMoses
ingalo yokuhomba kwakhe? wawacanda amanzi phambi kwabo, ukuze azenzele
igama elingunaphakade?

<span id="an_63:13">63:13</span> wabahambisa emanzini anzongonzongo,
njengehashe entlango, abakhubeka?

<span id="an_63:14">63:14</span> Njengeenkomo ezihla ziye entilini,
uMoya kaYehova wabaphumza; wenjenjalo ukubaqhuba abantu bakho, ukuze
uzenzele igama elizukileyo.

<span id="an_63:15">63:15</span> Bheka usemazulwini, ubone usengontsini
yobungcwele bakho neyesihombo sakho. Buphi na ubukhwele bakho nobugorha
bakho? Ukusika kwezibilini zakho neemfesane zakho zibambekile kum.

<span id="an_63:16">63:16</span> Kuba ungubawo wena, ngokuba uAbraham
engasazi, uSirayeli engasinakani; wena, Yehova, unguBawo, uMkhululi
wethu ligama lakho kwasephakadeni.

<span id="an_63:17">63:17</span> Yini na ukuba usiyeke sidungudele,
Yehova, simke ezindleleni zakho, uyiqaqadekise intliziyo yethu,
singakoyiki wena? Buya, ngenxa yabakhonzi bakho, izizwe zelifa lakho.

<span id="an_63:18">63:18</span> Abantu bakho abangcwele badla ilifa
umzuzwana; ababandezeli bethu bayigqusha ingcwele yakho.

<span id="an_63:19">63:19</span> Sisuke saba njengabo ungabalawulanga
kwasephakadeni, abangabizwanga ngegama lakho.

<span id="an_64:1">64:1</span> Yoo! Wanga ungawakrazula amazulu uhle,
zizamazame iintaba ebusweni bakho,

<span id="an_64:2">64:2</span> njengomlilo uvuthisa iintsasa,
njengomlilo uxhaphazelisa amanzi; ukuze ulazise igama lakho
kubabandezeli bakho, zigungqe iintlanga ebusweni bakho.

<span id="an_64:3">64:3</span> Ekwenzeni kwakho imisebenzi eyoyikekayo,
ebe singayilindele, wanga ungehla, zizamazame iintaba ebusweni bakho!

<span id="an_64:4">64:4</span> Kususela kwasephakadeni, abantu abevanga,
abamamelanga, neliso alibonanga Thixo ingenguwe, omenzelayo lowo
ulindele kuye.

<span id="an_64:5">64:5</span> Umkhawulele onemihlali, enze ubulungisa,
ekukukhumbuleni kwabo ezindleleni zakho. Yabona, wena ubunoburhalarhume,
masibe ke singaboni; kudala sikwezo zinto; sosindiswa na ke?

<span id="an_64:6">64:6</span> Ke sisuke saba njengoyinqambi sonke
siphela, yanjengengubo enomzi yonke imisebenzi yethu yobulungisa; sabuna
njengamagqabi sonke siphela, ubugwenxa bethu basithabatha njengomoya.

<span id="an_64:7">64:7</span> Akwabakho ulinqulayo igama lakho,
uzixhoxhayo ukuba abambelele kuwe; ngokuba ubusithelisile ubuso bakho
kuthi, wasinyibilikisa ngobugwenxa bethu.

<span id="an_64:8">64:8</span> Kaloku ke, Yehova, unguBawo; siludongwe;
unguMbumbi wethu; sisisenzo sesandla sakho, sonke siphela.

<span id="an_64:9">64:9</span> Musa ukuba noburhalarhume, Yehova,
kuphele; ungabukhumbuli ubugwenxa ngonaphakade. Yabona, khawusibheke;
singabantu bakho sonke siphela.

<span id="an_64:10">64:10</span> Imizi yobungcwele bakho iyintlango,
iZiyon iyintlango, iYerusalem ilinxuwa.

<span id="an_64:11">64:11</span> Indlu yobungcwele bethu nokuhomba
kwethu, ababekudumisela kuyo oobawo, itshile ngumlilo, neento zonke
ezibe zinqweneleka kuthi zichithakele.

<span id="an_64:12">64:12</span> Uya kuzihamba na ngokwakho, zinjalonje
ezo zinto, Yehova, uthi cwaka na, usicinezele na kuphele?

<span id="an_65:1">65:1</span> Ndangxokeka kwababengandibuzi,
ndafumaneka kwababengandifuni. Ndathi, Ndikho, ndikho, kuhlanga
obelungabizwa ngegama lam.

<span id="an_65:2">65:2</span> Ndolula isandla zam imini yonke kubantu
abaziinjubaqa, abahamba ngendlela engalungileyo, emva kweengcinga
ezizezabo:

<span id="an_65:3">65:3</span> abantu aba bandiqumbisayo ngamaxesha onke
besebusweni bam, bebingelela emiyezweni, beqhumisela eziteneni,

<span id="an_65:4">65:4</span> behleli emangcwabeni, belalisa ezindaweni
ezinqabileyo, besidla inyama yehagu, ezityeni zabo ingumhluzi
oyimbozisa;

<span id="an_65:5">65:5</span> besithi, Yima, ungasondeli kum; ngokuba
ndingcwele kunawe. Abo bangumsi ezimpumlweni zam, umlilo otsha iimini
zonke.

<span id="an_65:6">65:6</span> Yabona, kubhaliwe phambi kwam, kwathiwa,
Andiyi kuthi tu, ndingaphindezelanga; ndiya kuphindezelela esondweni
lengubo yabo izenzo zenu ezigwenxa,

<span id="an_65:7">65:7</span> nezenzo ezigwenxa zooyihlo kunye, utsho
uYehova; abaqhumiselayo ezintabeni, bandingcikiva ezindulini; ngako oko
ndiya kuwulinganisela umvuzo womsebenzi wabo kuqala esondweni labo.

<span id="an_65:8">65:8</span> Utsho uYehova ukuthi, Njengokuba incindi
ifunyanwa esihlokweni, athi umntu, Musa ukusonakalisa, ngokuba kukho
intsikelelo kuso; ndiya kwenjenjalo ngenxa yabakhonzi bam, ukuze
ndingonakalisi into yonke.

<span id="an_65:9">65:9</span> Ndiya kuvelisa imbewu kaYakobi, indlalifa
yentaba yam kwaYuda, balidle ilifa abanyulwa bam, bahlale khona
abakhonzi bam;

<span id="an_65:10">65:10</span> iSharon yoba likriwa lempahla
emfutshane, nentili yeAkore ibe yindawo yokubutha iinkomo ebantwini bam
abandiquqeleyo.

<span id="an_65:11">65:11</span> Ke nina nimshiyileyo uYehova,
niyilibeleyo intaba yam engcwele, nimlungiselayo uThamsanqa isithebe,
nimzaliselayo uSihlo iwayini ephithikeziweyo,

<span id="an_65:12">65:12</span> ndinimisele ikrele, niguqele ukusikwa
nonke mpela, ngenxa enokuba ndanibizayo, anasabela; ndathetha, aneva;
nesuka nenza okubi emehlweni am; nanyula endingakunanzileyo.

<span id="an_65:13">65:13</span> Ngako oko itsho iNkosi uYehova ukuthi,
Yabonani, abakhonzi bam baya kudla, ke nina niya kulamba; yabonani,
abakhonzi bam baya kusela, ke nina niya kunxanwa; yabonani, abakhonzi
bam baya kuvuya, ke nina niya kudana.

<span id="an_65:14">65:14</span> Yabonani, abakhonzi bam baya kumemelela
ngokuchwayitha kwentliziyo, ke nina niya kukhala ngumvandedwa
wentliziyo, nibhomboloze kukwaphuka komoya wenu.

<span id="an_65:15">65:15</span> Niya kulishiya igama lenu libe
sisishwabulo kubanyulwa bam, ikubulale iNkosi uYehova, ke ibabize
ngalimbi igama abakhonzi bayo;

<span id="an_65:16">65:16</span> ngokokude athi ozisikeleleyo elizweni,
azisikelele ngoThixo wenyaniso; athi ofungayo elizweni, afunge uThixo
wenyaniso; ngokuba zilityelwe iimbandezelo zangaphambili, nangokuba
zisithele emehlweni am.

<span id="an_65:17">65:17</span> Ngokuba, niyabona, ndidala amazulu
amatsha nehlabathi elitsha; angakhunjulwa awokuqala, angenyuki athi
qatha entliziyweni.

<span id="an_65:18">65:18</span> Hayi, yibani nemihlali, nigcobe nanini
yiloo nto ndiyidalayo; ngokuba, yabonani, ndiyayidala iYerusalem ukuba
igcobe, nabantu bayo ukuba babe nemihlali.

<span id="an_65:19">65:19</span> Ndiya kugcoba ngeYerusalem, ndibe
nemihlali ngabantu bam, lingabi savakala khona ilizwi lokulila nelizwi
lokukhala.

<span id="an_65:20">65:20</span> Akuyi kuba savela khona usana
oluneentsuku, nexhego elingayizalisanga imihla yalo; kuba umfana uya
kufa engominyaka ilikhulu ezelwe, atshabhiswe umoni engominyaka ilikhulu
ezelwe.

<span id="an_65:21">65:21</span> Baya kwakha izindlu, bazihlale; batyale
izidiliya, badle iziqhamo zazo.

<span id="an_65:22">65:22</span> Abayi kwakha, kuhlale bambi; abayi
kutyala, kudle bambi; kuba iya kuba njengemihla yomthi imihla yabantu
bam, badle into esetyenzwe zizandla zabo abanyulwa bam.

<span id="an_65:23">65:23</span> Abayi kuzixhamla ngokulambathayo,
bazalele ukhwankqiso; ngokuba bayimbewu ayisikeleleyo uYehova, nabaphume
ezibilinini zabo banabo.

<span id="an_65:24">65:24</span> Kuya kuthi bengekabizi, ndisabele;
besathetha, ndibe sendivile.

<span id="an_65:25">65:25</span> Kuya kudla ndawonye ingcuka nemvana,
ingonyama idle umququ njengenkomo; inyoka, sibe luthuli isonka sayo.
Aziyi kwenza bubi, zonakalise, kuyo yonke intaba yam engcwele; utsho
uYehova.

<span id="an_66:1">66:1</span> Utsho uYehova ukuthi, Amazulu ayitrone
yam, ihlabathi sisihlalo seenyawo zam. Iyini na le ndlu, niya kundakhela
yona? Iyini na le ndawo yokuphumla kwam?

<span id="an_66:2">66:2</span> Zonke ezo zinto sazenza isandla sam,
zabakho ke zonke ezo zinto; utsho uYehova; ndibheka kulo, kolusizana,
komoya waphukileyo, kogubhayo ngelizwi lam.

<span id="an_66:3">66:3</span> Oxhela inkomo unjengesixabela-mntu;
obingelela igusha ngumsiki wenja; onyusa umnikelo wokudla ngumnyusi
wegazi lehagu; okhumbuza ngoqhumiselo lwentlaka emhlophe ngosikelela
into ebubutshinga. Bezinyulele nje iindlela zabo, umphefumlo wabo
wawananza amazothe abo:

<span id="an_66:4">66:4</span> nam ke ndiya kunyula iimfeketho
zokufeketha ngabo, ndibazisele izinto ezibanxunguphalisayo; ngenxa
enokuba ndabizayo, akwabakho usabelayo; ndathetha, abeva; besuka benza
ububi emehlweni am, banyula nento endingayinanzileyo.

<span id="an_66:5">66:5</span> Liveni ilizwi likaYehova, nina nigubhayo
ngelizwi lakhe; uthi, Abazalwana benu abanithiyayo, abanigxothayo kubo
ngenxa yegama lam, bathi, Makazizukise uYehova, sibone imivuyo yenu;
baya kudana ke bona.

<span id="an_66:6">66:6</span> Phulaphulani isandi esiphuma kuwo umzi;
ilizwi eliphuma etempileni; ilizwi likaYehova, ephindezela impatho
yeentshaba zakhe.

<span id="an_66:7">66:7</span> Ingekazibhijabhiji, yazala; ingekezi
inimbakuyo, yathi tyibilili umntwana oyinkwenkwe.

<span id="an_66:8">66:8</span> Ngubani na okhe weva kunjalo? Ngubani na
okhe wabona izinto ezinjalo? Kuya kuzalwa ilizwe ngamini-nye na? Kuzalwa
uhlanga ngasihlandlo sinye na? Ngokuba isathi ukuthi ukuzibhijabhija,
yabazala onyana bayo iZiyon.

<span id="an_66:9">66:9</span> Mna ndingavelisisa na, ndingazalisi?
utsho uYehova; ndingathi mna ndizalisayo ndivingce na? utsho uThixo
wakho.

<span id="an_66:10">66:10</span> Vuyisanani neYerusalem, nigcobe ngayo,
nonke bayithandayo; yenzani imihlali nibe nemihlali, nonke bayenzalayo
isijwili;

<span id="an_66:11">66:11</span> ukuze nanye nihluthe libele
leentuthuzelo zayo, ukuze nishube, nixhamle ukwehlisa kozuko lwayo.

<span id="an_66:12">66:12</span> Ngokuba uYehova utsho ukuthi, Yabonani,
ndisingisa uxolo kuyo njengomlambo, nozuko lweentlanga njengesihlambo
esikhukulayo, ukuze nanye; niya kubelekwa ephangweni, niteketiswe
emathangeni.

<span id="an_66:13">66:13</span> Njengomntu othu thuzelwa ngunina, ndiya
kwenjenjalo mna ukunithuthuzela, nithuthuzelwe eYerusalem.

<span id="an_66:14">66:14</span> Nobona, ibe nemihlali intliziyo yenu,
ahlume amathambo enu njengohlaza, sazeke isandla sikaYehova ebakhonzini
bakhe, azibhavumele iintshaba zakhe.

<span id="an_66:15">66:15</span> Kuba, yabonani, uYehova uya kuza
ngomlilo, zinjengesaqhwithi iinqwelo zakhe zokulwa, ukuze abuyekeze
umsindo wakhe ngobushushu, nokukhalima kwakhe ngamalangatye omlilo.

<span id="an_66:16">66:16</span> Kuba uYehova uya kuyigweba ngomlilo
nangekrele lakhe inyama yonke, babe baninzi ababuleweyo nguYehova.

<span id="an_66:17">66:17</span> Abo bazingcwalisayo, bazihlambululele
imiyezo, bexelisa omnye ongaphakathi, badle inyama yehagu, nento
enezothe, nempuku, baya kuphela kunye; utsho uYehova.

<span id="an_66:18">66:18</span> Mna ke, ndiyazazi izenzo zabo
neengcinga zabo. Kobakho ixesha lokuba zihlanganisane zonke iintlanga
neelwimi, zize zibubone ubuqaqawuli bam;

<span id="an_66:19">66:19</span> ndomisa umqondiso phakathi kwazo,
ndithume abasindileyo kuzo, baye ezintlangeni ezingooTarshishe, noPuli,
noLudi, abatyedi besaphetha; ezingooTubhali noYavan, eziqithini ezikude
ezingazivanga iindaba zam, ezingabubonanga ubuqaqawuli bam, babuxele
ubuqaqawuli bam ezintlangeni.

<span id="an_66:20">66:20</span> Baya kubazisa bonke abazalwana benu,
bevela nabo ezintlangeni zonke, bengumnikelo kuYehova, bekhwele
emahasheni, nasezinqwelweni, nasemathaleni, nakoondlebende,
nakwiinkamelakazi, benyuke entabeni yam engcwele eYerusalem, utsho
uYehova; kwanjengokuba oonyana bakaSirayeli bewuzisa umnikelo wokudla
ngesitya esihlambulukileyo endlwini kaYehova.

<span id="an_66:21">66:21</span> Ndothabatha nakuzo ezo, zibe
ngababingeleli nabaLevi; utsho uYehova.

<span id="an_66:22">66:22</span> Kuba njengoko amazulu amatsha
nehlabathi elitsha endiza kuwenza, amiyo phambi kwam, utsho uYehova, iya
kwenjenjalo ukuma imbewu yenu negama lenu;

<span id="an_66:23">66:23</span> kuthi kuphikelane nokuthwasa kweenyanga
zonke, kuphikelane neesabatha zonke, ukuza kwenyama yonke, ukuba iqubude
phambi kwam; utsho uYehova.

<span id="an_66:24">66:24</span> Baya kuphuma babone izidumbu zamadoda
akreqileyo kum; kuba iimpethu zabo aziyi kufa, nomlilo wabo ungacimi,
babe linyumnyezi kuluntu lonke.

------------------------------------------------------------------------

[Next: Jeremiah](jer)
