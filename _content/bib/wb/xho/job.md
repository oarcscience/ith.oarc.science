[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](est)  [Next](psa) 

------------------------------------------------------------------------

### Xhosa Bible: Job

<span id="an_1:1">1:1</span> Kwabe kukho indoda ezweni lakwaUtse, egama
libe linguYobhi.

<span id="an_1:2">1:2</span> Yaye loo ndoda igqibelele, ithe tye,
imoyika uThixo, ityeka ebubini. Yazalelwa oonyana abasixhenxe neentombi
ezintathu.

<span id="an_1:3">1:3</span> Imfuyo yayo yayingamawaka asixhenxe empahla
emfutshane, namawaka amathathu eenkamela, namakhulu amahlanu ezibini
zeenkomo, namakhulu amahlanu eemazi zamaesile, nabakhonzi abaninzi
kunene; yaba nkulu ke loo ndoda kubo bonke oonyana belasempumalanga.

<span id="an_1:4">1:4</span> Oonyana bakhe babeqhele ukuya kwenza isidlo
endlwini yalowo ibiyimini yakhe; bathumele bameme oodade babo
bobathathu, ukuba badle basele nabo.

<span id="an_1:5">1:5</span> Kwathi, yakuba izungulezile imihla yesidlo,
wathumela uYobhi, wabangcwalisa, wavuka kusasa, wanyusa amadini anyukayo
ngokwenani labo bonke bephela; kuba uYobhi ebesithi, Mhlawumbi oonyana
bam bangaba bonile, bamlahla uThixo entliziyweni yabo. Ubesenjenjalo ke
uYobhi loo mihla yonke.

<span id="an_1:6">1:6</span> Kwathi ngamhla uthile, oonyana bakaThixo
beza kuzimisa phambi koYehova, weza noSathana phakathi kwabo.

<span id="an_1:7">1:7</span> Wathi uYehova kuSathana, Uvela phi na?
USathana wamphendula uYehova, wathi, Ekutyhutyha-tyhutyheni ehlabathini,
nasekuhamba-hambeni kulo.

<span id="an_1:8">1:8</span> Wathi uYehova kuSathana, Umgqalile na kodwa
umkhonzi wam uYobhi: ukuba akukho unjengaye ehlabathini, indoda
egqibeleleyo, ethe tye, emoyikayo uThixo, etyekayo ebubini?

<span id="an_1:9">1:9</span> USathana wamphendula uYehova, wathi, UYobhi
lo ufumana emoyikela ilize na uThixo?

<span id="an_1:10">1:10</span> Akuthanga na wena wambiyela wamjikeleza,
wayijikeleza indlu yakhe; wayijikeleza into yonke anayo ngeenxa zonke;
wawusikelela umsebenzi wezandla zakhe, imfuyo yakhe yaligqiba ilizwe?

<span id="an_1:11">1:11</span> Kodwa ke khawuse isandla sakho ngoku,
uchukumise into yonke anayo, ukuba akayi kukulahla na nawe lo, akwenze
oko ebusweni bakho.

<span id="an_1:12">1:12</span> Wathi uYehova kuSathana, Yabona, konke
anako kusesandleni sakho; ke kuye ngokwakhe musa ukusa sandla sakho.
Waphuma ke uSathana, wemka ebusweni bukaYehova.

<span id="an_1:13">1:13</span> Kwathi ngamhla uthile, oonyana bakhe
neentombi zakhe babesidla, besela iwayini, endlwini yomkhuluwa wabo
omkhulu.

<span id="an_1:14">1:14</span> Kweza umthunywa kuYobhi, wathi, Iinkomo
bezilima, namaesile ebesidla ecaleni lazo;

<span id="an_1:15">1:15</span> agaleleka amaShebha, azithimba, ababulala
abafana ngohlangothi lwekrele, kwasinda mna ndedwa, ukuza kukuxelela.

<span id="an_1:16">1:16</span> Esathetha lo, kwafika omnye, wathi,
Umlilo kaThixo uwe ezulwini, wayitshisa impahla emfutshane nabafana,
wabadla; kwasinda mna ndedwa, ukuza kukuxelela.

<span id="an_1:17">1:17</span> Esathetha lo, kwafika omnye wathi,
AmaKaledi amisa amaqela amathathu azingenela iinkamela, azithimba,
ababulala abafana ngohlangothi lwekrele; kwasinda mna ndedwa, ukuza
kukuxelela.

<span id="an_1:18">1:18</span> Esathetha lo, kwafika omnye, wathi,
Oonyana bakho neentombi zakho babesidla, besela iwayini endlwini
yomkhuluwa wabo omkhulu;

<span id="an_1:19">1:19</span> nanko kuvela umoya omkhulu ngasentlango,
wabetha ezimbombeni zone zendlu, yabawela abafana abo, bafa; kwasinda
mna ndedwa, ukuza kukuxelela.

<span id="an_1:20">1:20</span> Wesuka uYobhi, wayikrazula ingubo yakhe
yokwaleka, wayicheba intloko yakhe, wawa emhlabeni, waqubuda.

<span id="an_1:21">1:21</span> Wathi, Ndaphuma ndize esizalweni sikama,
ndiya kubuyela khona ndikwaze: uYehova wanika, ikwanguYehova
othabathileyo; igama likaYehova malibongwe.

<span id="an_1:22">1:22</span> Kuko konke oko akonanga uYobhi, akamsola
nokumsola uThixo.

<span id="an_2:1">2:1</span> Kwathi ngamhla uthile, oonyana bakaThixo
beza kuzimisa phambi koYehova; weza noSathana phakathi kwabo, ukuba
azimise phambi koYehova.

<span id="an_2:2">2:2</span> Wathi uYehova kuSathana, Uvela phi na?
USathana wamphendula uYehova, wathi, Ekutyhutyha-tyhutyheni ehlabathini,
nasekuhamba-hambeni kulo.

<span id="an_2:3">2:3</span> Wathi uYehova kuSathana, Umgqalile na kodwa
umkhonzi wam uYobhi, ukuba akukho unjengaye ehlabathini, indoda
egqibeleleyo, ethe tye, emoyikayo uThixo, etyekayo ebubini:
esabambeleleyo ekugqibeleleni kwayo, noko undixhokonxele kuyo
ukubandiyiginyele ilize?

<span id="an_2:4">2:4</span> USathana wamphendula uYehova, wathi, Ulusu
ngenxa yolusu; konke anako umntu wokunika ngenxa yomphefumlo wakhe.

<span id="an_2:5">2:5</span> Kodwa ke khawuse isandla sakho ngoku,
uchukumise emathanjeni akhe nasenyameni yakhe, ukuba akayi kukulahla na
nawe lo, akwenze oko ebusweni bakho.

<span id="an_2:6">2:6</span> Wathi uYehova kuSathana, Nanko esesandleni
sakho; kuphela wogcina umphefumlo wakhe.

<span id="an_2:7">2:7</span> Waphuma ke uSathana, wemka ebusweni
bukaYehova; wambetha uYobhi ngamathumba amabi, wathabathela entendeni
yonyawo lwakhe, wesa elukakayini lwakhe.

<span id="an_2:8">2:8</span> Wathabatha ukhamba ukuba azikhuhle ngalo,
ehleli eluthuthwini.

<span id="an_2:9">2:9</span> Wathi umkakhe kuye, Usabambelele na
ekugqibeleleni kwakho? Mlahle uThixo, ufe.

<span id="an_2:10">2:10</span> Wathi yena kuye, Uthetha
njengesidengekazi. Siya kwamkela okulungileyo kuThixo, singamkeli
nokubi, yini na? Kuko konke oko akonanga uYobhi ngomlomo wakhe.

<span id="an_2:11">2:11</span> Ke kaloku izihlobo ezithathu zikaYobhi
zabuva bonke obo bubi bumfikeleyo, zeza, saeso sivela endaweni yaso:
uElifazi wakwaTeman, noBhiledadi wakwaShuwa, noTsofare waseNahama.
Banqophisana ukuba beze, bamkhuze, bamthuthuzele.

<span id="an_2:12">2:12</span> Baphakamisa amehlo abo besekude, abamazi;
baphakamisa izwi labo, balila; bakrazula elowo ingubo yakhe yokwaleka,
bazigalela ngothuli entloko, beluphosa phezulu ezulwini.

<span id="an_2:13">2:13</span> Bahlala naye emhlabeni apho iimini
zasixhenxe nobusuku bazo; kungekho namnye uthetha naye, kuba babebona
ukuba umvandedwa wakhe mkhulu kakhulu.

<span id="an_3:1">3:1</span> Emveni koko uYobhi wawuvula umlomo wakhe,
wayiqalekisa imini yakhe.

<span id="an_3:2">3:2</span> Wasusela uYobhi, wathi,

<span id="an_3:3">3:3</span> Mayidake imini endazalwa ngayo, Nobusuku
ekwathiwa, Kukhawulwe indoda.

<span id="an_3:4">3:4</span> Loo mini mayibe bubumnyama, Angayinyamekeli
uThixo phezulu, Kungayibengezeli ukukhanya.

<span id="an_3:5">3:5</span> Mayikhululwe ngentlawulelo bubumnyama
nethunzi lokufa, Makulale amafu phezu kwayo; Mayidandathekiswe
kokungcolisa imini.

<span id="an_3:6">3:6</span> Obo busuku-masibubambe isithokothoko;
Mabungavuyi phakathi kwemihla yomnyaka; Mabungangeni enanini leenyanga.

<span id="an_3:7">3:7</span> Yabona, obo busuku mabube ludlolo;
Makungezi kumemelela kubo,

<span id="an_3:8">3:8</span> Mababuqalekise abaqalekisi bemihla,
Abaxhobele ukuxhokonxa ileviyatan.

<span id="an_3:9">3:9</span> Mazibe mnyama iinkwenkwezi zomso wabo
obomvu; Mabulinde ukufika kokukhanya, kungabikho; Bungaziboni iinkophe
zesifingo;

<span id="an_3:10">3:10</span> Ngokuba bungazivalanga iingcango zesizalo
esandizalayo, Bungabusithelisanga ububi emehlweni am.

<span id="an_3:11">3:11</span> Ibe iyini na ukuba ndingafeli embilinini,
Ndingaphumi umphefumlo ndisavela esizalweni?

<span id="an_3:12">3:12</span> Kube kungani na ukuba amadolo
andihlangabeze? Ibe iyini na ukuba andihlangabeze amabele, ukuze
ndiwanye?

<span id="an_3:13">3:13</span> Kuba ngoku ngendiba ndilele, ndazola;
Ngendiba ndalala ubuthongo, ndandula ukuphumla

<span id="an_3:14">3:14</span> Nokumkani namaphakathi elizwe, Abo
bazakhelayo amanxuwa;

<span id="an_3:15">3:15</span> Nabathetheli abanegolide, Abazizalisayo
izindlu zabo ngesilivere.

<span id="an_3:16">3:16</span> Ngendiba andikho, njengemvambilini
eselelweyo; Njengabantwana abangabonanga kukhanya.

<span id="an_3:17">3:17</span> Kuba apho, abangendawo bakuyekile
ukugungqa; Khona apho bayaphumla abaphelelwe ngamandla.

<span id="an_3:18">3:18</span> Abakhonkxiweyo bonwabile ndaweni-nye;
Abasaliva izwi lomqhubi.

<span id="an_3:19">3:19</span> Omncinane nomkhulu-khona bayalingana;
Ikhoboka likhululekile enkosini yalo.

<span id="an_3:20">3:20</span> Yini na ukuba abasebubini abanike
ukukhanya, Nabamphefumlo ukrakra abanike ubomi?

<span id="an_3:21">3:21</span> Abalinde ukufa, kusuke kungabikho;
buselelweyo;

<span id="an_3:22">3:22</span> Abavuya bade bagcobe, Babe nemihlali, xa
bathe bafumanana nengcwaba?

<span id="an_3:23">3:23</span> Ukuba ukukhanya akunike umfo ondlela
isitheleyo, Obiyelweyo nguThixo ngeenxa zonke?

<span id="an_3:24">3:24</span> Kuba endaweni yesonka sam kuza ukugcuma,
Kuphalazeka njengamanzi ukubhonga kwam.

<span id="an_3:25">3:25</span> Kuba ndinkwantya kokunkwantyisayo, kwaza
kwandifikela, Into endinxunguphala yiyo indizele.

<span id="an_3:26">3:26</span> Ndathi, ndingachulumachanga
ndingazolanga, ndingaphumlanga, Kweza ke ukugungqa.

<span id="an_4:1">4:1</span> Wasusela uElifazi wakwaTeman, wathi,

<span id="an_4:2">4:2</span> Kungakudinisa na, kwakulingwa ukubhekiswa
ilizwi kuwe? Engubani na onako ukuzibamba angathethi?

<span id="an_4:3">4:3</span> Yabona, uthethise abaninzi, Wazomeleza
izandla eziwileyo;

<span id="an_4:4">4:4</span> Ukuthetha kwakho kwabaphakamisa
abakhubekayo, Wawaqinisa amadolo agevegeve.

<span id="an_4:5">4:5</span> Kungokunje into ize kuwe, wadinwa; Ifike
kuwe, wakhwankqiswa.

<span id="an_4:6">4:6</span> Ukoyika kwakho uThixo asiyinqolonci yakho
na? Ithemba lakho alikukugqibelela kweendlela zakho na?

<span id="an_4:7">4:7</span> Khawukhumbule, ngubani na owakha wadaka,
emsulwa? Kuphi na apho ke bathi shwaka khona abathe tye?

<span id="an_4:8">4:8</span> Ngokubona endibone ngako, abalima
inkohlakalo, Nabahlwayela ububi, bavuna kwabona.

<span id="an_4:9">4:9</span> Badaka ngokuphefumla kukaThixo, Baphela
ngumoya womsindo wakhe.

<span id="an_4:10">4:10</span> Ukugquma kwengonyama, nelizwi
lebhavumayo, Namazinyo eengonyama ezintsha ancothukile.

<span id="an_4:11">4:11</span> Ingonyama iyatshabalala ngokuswela into
yokuqwenga; Amathole engonyamakazi achithakele.

<span id="an_4:12">4:12</span> Ndicothelwe lilizwi, Indlebe yam
yakuthabatha ukusebeza kwalo.

<span id="an_4:13">4:13</span> Ezingcingangcingeni zasemibonisweni
yobusuku, Bakusindwa abantu bubuthongo obukhulu,

<span id="an_4:14">4:14</span> Kwandikhawulela ukunkwantya
nokuthuthumela, Kwawankwantyisa amathambo am amaninzi.

<span id="an_4:15">4:15</span> Kwathi phe umoya ebusweni bam, Yaba
namanwele inyama yam.

<span id="an_4:16">4:16</span> Wema, andayinakana imbonakalo yawo;
Kwakho isimilo esithile phambi kwamehlo am; Ndeva izwi elisebezayo,
lisithi,

<span id="an_4:17">4:17</span> Umntu ulilungisa na ngaphezu koThixo?
Uhlambululekile na umfo ngaphezu koMenzi wakhe?

<span id="an_4:18">4:18</span> Yabona, akakholwa ngabakhonzi bakhe,
Nezithunywa zakhe uthi zingabaphosisi;

<span id="an_4:19">4:19</span> Bangabeka phi na ke abahlala ezindlwini
zodaka, Abasiseko siseluthulini, Abatyunyuzwa njengamanundu?

<span id="an_4:20">4:20</span> Kusa kuhlwe, beqotywa; Badake kuphele,
kungekho ugqalayo.

<span id="an_4:21">4:21</span> Abathi na, xa luthe lwancothulwa kubo
uthambo lwentente, Bafe bengalumkanga?

<span id="an_5:1">5:1</span> Khawubize kambe, ukuba ukho na
owokuphendula. Uya kubheka kuwuphi na kwabangcwele?

<span id="an_5:2">5:2</span> Kuba ingqumbo iyambulala osisimathane,
Nekhwele liyambulala osisiyatha.

<span id="an_5:3">5:3</span> Ndimbonile mna osisimathane emila; Ndaza
ndalishwabulela ngesiquphe ikhaya lakhe.

<span id="an_5:4">5:4</span> Bakude nosindiso abantwana bakhe,
Batyunyuzwa esangweni bengenamhlanguli;

<span id="an_5:5">5:5</span> Ekubeni abalambileyo besidla uvuno lwakhe,
Balurhole naseluthangweni lwesiphingo; Abanxaniweyo bazonda ubutyebi
babo.

<span id="an_5:6">5:6</span> Kuba inkohlakalo ayiphumi eluthulini,
Nobubi abuntshuli emhlabeni;

<span id="an_5:7">5:7</span> Hayi, umntu uzalelwa ububi, Njengokuba
iintlantsi zinyuka ukubaleka kwazo.

<span id="an_5:8">5:8</span> Ke mna bendiya kusingisa kuThixo, Indawo
yam ndiyibhekise kuThixo,

<span id="an_5:9">5:9</span> Owenza izinto ezinkulu
ezingenakugocwagocwa, Imisebenzi ebalulekileyo engenakubalwa;

<span id="an_5:10">5:10</span> Ulonika imvula phezu kobuso bomhlaba, Ase
amanzi phezu kwamaphandle,

<span id="an_5:11">5:11</span> Ukuba abathobekileyo abamise ezindaweni
eziphakamileyo, Abanezimnyama zokuzila banyukele elusindisweni.

<span id="an_5:12">5:12</span> Utshitshisa iingcinga zabo
banobuqhophololo, Zingenzi nto izimasekileyo izandla zabo.

<span id="an_5:13">5:13</span> Ubambisa izilumko kubuqhophololo bazo,
Iqhinga labanobuqokolo lingxamiseke ke.

<span id="an_5:14">5:14</span> Emini baqubisana nobumnyama,
Baphuthaphuthe kwemaqanda, ngathi kusebusuku.

<span id="an_5:15">5:15</span> Usindisa ihlwempu ekreleni, emlonyeni
wabo, Nasesandleni sowomeleleyo.

<span id="an_5:16">5:16</span> Kubekho ke ithemba kosweleyo, Ubugqwetha
buwuvale umlomo wabo.

<span id="an_5:17">5:17</span> Yabona, unoyolo mntu owohlwaywa nguThixo!
Musa ke ukukucekisa ukuthethisa kukaSomandla!

<span id="an_5:18">5:18</span> Kuba wenza buhlungu, abophe; Uyaphalusa,
ziphilise izandla zakhe.

<span id="an_5:19">5:19</span> Ezimbandezelweni ezintandathu uya
kukuhlangula, Nakwezisixhenxe akuyi kuchukunyiswa bububi;

<span id="an_5:20">5:20</span> Endlaleni ukukhulula ekufeni Emfazweni
ukukhulula ekuxatyelweni ngekrele,

<span id="an_5:21">5:21</span> Eziniyeni yolwimi uzinyezwe, Ungoyiki
imbuqo, yakufika.

<span id="an_5:22">5:22</span> Imbuqo nendlala uya kuyihleka, Nerhamncwa
lasendle ungaloyiki.

<span id="an_5:23">5:23</span> Kuba unqophisene namatye asendle,
Amarhamncwa asendle axolelene nawe;

<span id="an_5:24">5:24</span> Uya kwazi ukuba uxolo yintente yakho,
Ulivelele ikhaya lakho, ungaphosani nanto;

<span id="an_5:25">5:25</span> Uyazi ukuba ininzi imbewu yakho, Nenzala
yakho injengomfuno wehlabathi.

<span id="an_5:26">5:26</span> Uya kungena engcwabeni womelele,
Njengokungeniswa kwesithungu ngexesha laso.

<span id="an_5:27">5:27</span> Bona, oku sikugocagocile, kunjalo; Kuve,
ukwazi wena ngokwakho.

<span id="an_6:1">6:1</span> Waphendula uYobhi, wathi,

<span id="an_6:2">6:2</span> Akwaba bekulinganiswe nokulinganiswa
ukukhathazeka kwam, Kwabekwa esikalini ukweyela kwam ndawonye nako!

<span id="an_6:3">6:3</span> Kuba ngoku bekuya kuba nzima ngaphezu
kwentlabathi yolwandle; Kungenxa yoko le nto amazwi am angawokubhuda.

<span id="an_6:4">6:4</span> Kuba iintolo zoSomandla zimi kum,
Ezibuhlungu bazo buwufincayo umoya wam; Izidandathekiso zikaThixo
zindakhele uluhlu lokulwa.

<span id="an_6:5">6:5</span> Iesile lasendle likhe lilile na
liseluhlazeni? Iyalila na inkomo isekutyeni kwayo?

<span id="an_6:6">6:6</span> Iyadliwa na into ejavujavu, ingenatyuwa?
Sikho na isongo kwintlaka yeqanda?

<span id="an_6:7">6:7</span> Eyona nto walayo ukuyiphatha umphefumlo
wam, Leyo yeyona ikukudla kwam okukruqulayo.

<span id="an_6:8">6:8</span> Akwaba bendingazuza isicelo sam, UThixo
andiphe endikulindelayo;

<span id="an_6:9">6:9</span> Kukholeke kuThixo ukundityumza, Asivulele
isandla sakhe, andinqumle!

<span id="an_6:10">6:10</span> Ibiya kuhlala ikho intuthuzelo yam;
Bendiya kuxhina kwezo ntlungu zingacongiyo; Kuba andiwakhanyelanga
amazwi oyiNgcwele.

<span id="an_6:11">6:11</span> Ayintoni na amandla am, ukuba ndingade
ndithembe? Siyintoni na isiphelo sam, ukuba ndingade ndibe nokuzeka
kade?

<span id="an_6:12">6:12</span> Angamandla amatye na amandla am? Inyama
yam ilubhedu na?

<span id="an_6:13">6:13</span> Akuphelile yini na kum ukuncedakala,
Ukuzimaseka kwabhejethwa kwakanye?

<span id="an_6:14">6:14</span> Akuhlaziswa oqotyiweyo ngummelwane wakhe,
Uya kulahla ukumoyika uSomandla.

<span id="an_6:15">6:15</span> Abazalwana bam banginizile
njengomlanjana, Njengomphantsi wemilanjana etshayo,

<span id="an_6:16">6:16</span> Emdaka ngumkhenkce, Elizifihla kuyo
ikhephu.

<span id="an_6:17">6:17</span> Ekufikeni kokufudumala iyabhanga;
Lakubalela ithi qoko, ingabikho ezindaweni zayo.

<span id="an_6:18">6:18</span> Iyajikajika imendo yokuhamba kwayo,
Inyuka iye enyanyeni, idake.

<span id="an_6:19">6:19</span> Imikhoko yakwaTema yabheka, Imiqodi
yakwaShebha yathemba yona;

<span id="an_6:20">6:20</span> Yadana, kuba ibikholosile; Yafika khona,
yaneentloni.

<span id="an_6:21">6:21</span> Kuba ngoku nisuke naba yinto engento,
Nibone ukuqhiphuka umbilini, noyika.

<span id="an_6:22">6:22</span> Khe ndatsho na ukuthi, Etheni kum?
Ndipheni emandleni enu?

<span id="an_6:23">6:23</span> Nindisindise esandleni sombandezeli,
Nindikhulule esandleni sengqwangangqwili?

<span id="an_6:24">6:24</span> Ndiyaleni, ndothi cwaka; Nindiqondise
ukulahleka kwam.

<span id="an_6:25">6:25</span> Asikuko nokuba ayahlaba amazwi athe tye!
Ke ukohlwaya kwenu kohlwaya ntoni na?

<span id="an_6:26">6:26</span> Niba ninokohlwaya ukuthetha oku na?
Angumoya amazwi omntu oncamileyo.

<span id="an_6:27">6:27</span> Ke nangenkedama ningaqashisa, Nirhwebe
ngommelwane wenu.

<span id="an_6:28">6:28</span> Makukholeke kuni ngoku, nibheke kum, Kuba
okunene ebusweni benu andiyi kuthetha amanga.

<span id="an_6:29">6:29</span> Khanibuye, makungabikho bugqwetha,
Niphinde nibuye; ubulungisa bam bukule nto.

<span id="an_6:30">6:30</span> Bukho na ubugqwetha elulwimini lwam?
Ikhuhlangubo lam alingekuqondi na ukweyelisela?

<span id="an_7:1">7:1</span> Akaphume mkhosi na ehlabathini umntu?
Ayinjengemihla yomqeshwa na imihla yakhe?

<span id="an_7:2">7:2</span> Njengesicaka esibe sizonda umthunzi,
Njengomqeshwa olinde umvuzo wakhe?

<span id="an_7:3">7:3</span> Ndenjenjalo ukwamkeliswa iinyanga
ezinenkohliso, Ndabalelwa nobusuku bobubi.

<span id="an_7:4">7:4</span> Ndakuba ndilele phantsi, ndithi, Ndiya
kuvuka nini na? Ukuhlwa kolukile, Ndidikiwe kukuqikaqikeka kude kuse.

<span id="an_7:5">7:5</span> Inyama yam yambeswe iimpethu namagada
omhlaba; Ulusu lwam lungamaqhula, lubhiqiza.

<span id="an_7:6">7:6</span> Imihla yam ikhawuleza ngaphezu komkhonjana
womluki, Iphela kungekho themba.

<span id="an_7:7">7:7</span> Khumbula ukuba bungumoya ubomi bam; Iliso
lam aliyi kubuya likubone okulungileyo.

<span id="an_7:8">7:8</span> Aliyi kuba sandalama iliso londibonileyo;
Amehlo akho ekum, ndingabikho.

<span id="an_7:9">7:9</span> Liphelile ilifu, limkile; Unjalo ohla aye
kwelabafileyo, akenyuki.

<span id="an_7:10">7:10</span> Akabi sabuyela endlwini yakhe, Ingabi
samazi indawo yakhe.

<span id="an_7:11">7:11</span> Nam andiyi kuwubamba umlomo wam; Ndiya
kuthetha ekubandezelweni komoya wam, Ndikhalaze ebukrakreni bomphefumlo
wam.

<span id="an_7:12">7:12</span> Ndilulwandle na, ndiyingwenya na, Ukuba
undimisele umlindo?

<span id="an_7:13">7:13</span> Xa bendisithi, Wondithuthuzela umandlalo
wam, Sondithwalisisa inkalazo yam isingqengqelo sam:

<span id="an_7:14">7:14</span> Wesuka wena wandoyikisa ngamaphupha,
Wandidandathekisa emibonweni,

<span id="an_7:15">7:15</span> Wada umphefumlo wam wanyula ukukrwitshwa;
Wanyula ukufa ngaphezu kwamathambo la.

<span id="an_7:16">7:16</span> Ndikruqukile; andingi ndingadla bomi
ngonaphakade; Ndiyeke, kuba ingumphunga imihla yam.

<span id="an_7:17">7:17</span> Uyintoni na umntu lo, le nto umkhulisayo,
Le nto uyisingise kuye intliziyo yakho,

<span id="an_7:18">7:18</span> Umvelele imiso yonke Umcikide imizuzu
yonke?

<span id="an_7:19">7:19</span> Kunini na ungawasusi amehlo kum,
Ungandiyeki, khe ndiginye amathe?

<span id="an_7:20">7:20</span> Ndithe ndona, ndingakwenza ntoni na? Wena
mlindi woluntu, Yini na ukuba undenze itekeni, Ndibe ngumthwalo kum?

<span id="an_7:21">7:21</span> Yini na ukuba ungasixoleli isikreqo sam,
ungabudlulisi ubugwenxa bam? Kuba kaloku ndiya kuzilalisa eluthulini;
Wondondela kakhulu, ndingabikho.

<span id="an_8:1">8:1</span> Wasusela uBhiledadi wakwaShuwa, wathi,

<span id="an_8:2">8:2</span> Kunini na uthetha izinto ezinje? Engumoya
omkhulu amazwi omlomo wakho?

<span id="an_8:3">8:3</span> UThixo angakwenza gwenxa na okusesikweni?
USomandla angabenza gwenxa na ubulungisa?

<span id="an_8:4">8:4</span> Ukuba abantwana bakho bathe bamona yena,
Wabanikela esandleni sesikreqo sabo;

<span id="an_8:5">8:5</span> Ukuba uthe wamfuna ngenkuthalo uThixo wena,
Watarhuzisa kuSomandla;

<span id="an_8:6">8:6</span> Ukuba uthe wacoceka, wathi tye wena,
Okunene, wovuka ngoku ngenxa yakho, Alisikelele ikhaya lobulungisa
bakho;

<span id="an_8:7">8:7</span> Kuthi ukuqala kwakho kube kuyinto encinane,
Ukuphuma kwakho kube kukhulu kakhulu.

<span id="an_8:8">8:8</span> Kuba khawubuze kwisizukulwana saphambili;
Uxunele ekugocagoceni kooyise baso:

<span id="an_8:9">8:9</span> Kuba singabezolo thina, asinakwazi; Ngokuba
isisithunzi imihla yethu ehlabathini.

<span id="an_8:10">8:10</span> Abayi kukuyala na abo, bathethe kuwe.
Barhole amazwi entliziyweni yabo? bathi,

<span id="an_8:11">8:11</span> Iyakhula na imikhanzi, kungekho
mgxobhozo? Iyahluma na ingcobo, kungekho manzi?

<span id="an_8:12">8:12</span> Iseluhlaza, ingekaphiwa, Yoyiphangela
ingca yonke ngokoma.

<span id="an_8:13">8:13</span> Unjalo umendo wabo bonke abamlibalayo
uThixo, Nethemba lomkhohlisi liyadaka;

<span id="an_8:14">8:14</span> Ngokuba ukugasa kwakhe kuyanqunyulwa;
Yindlu yesigcawu ukukholosa kwakhe.

<span id="an_8:15">8:15</span> Wayama ngendlu yakhe, ingemi; Ubambelela
kuyo, ingahlali.

<span id="an_8:16">8:16</span> Uluhlaza phambi kwelanga, Namagatya akhe
ayaqabela eludongeni lwentsimi yakhe;

<span id="an_8:17">8:17</span> Iingcambu zakhe zijijene emweweni,
Utyhudisa ezingcambeni zamatye.

<span id="an_8:18">8:18</span> Ukuba uthe wamginya endaweni yakhe,
Yomkhanyela ithi, Andikubonanga.

<span id="an_8:19">8:19</span> Yabona, yiyo le imihlali yendlela yakhe,
Ize eluthulini kuntshule abanye.

<span id="an_8:20">8:20</span> Yabona, uThixo akamcekisi ogqibeleleyo,
Akababambi ngesandla abenzi bobubi.

<span id="an_8:21">8:21</span> Uya kuwuzalisa umlomo wakho ngokuhleka,
Nemilebe yomlomo wakho ngokuduma:

<span id="an_8:22">8:22</span> Abakuthiyayo baya kwambatha ukudana,
Ingabi sabakho intente yabangendawo,

<span id="an_9:1">9:1</span> Waphendula uYobhi, wathi,

<span id="an_9:2">9:2</span> Okwenene, ndiyazi ukuba kunjalo; Ke
angathini na umntu lo ukuba lilungisa phambi koThixo?

<span id="an_9:3">9:3</span> Ukuba uthe yena wafuna ukubambana naye,
Ubengemphenduli namnye umbuzo kweliwaka.

<span id="an_9:4">9:4</span> Ulumkile ngentliziyo, ukhaliphile
ngamandla: Ngubani na okha agogotye kuye, aze asinde?

<span id="an_9:5">9:5</span> Uloshenxisa iintaba zingazi, Ukuba
azibhukuqe ngomsindo wakhe;

<span id="an_9:6">9:6</span> Ulogungqisa ihlabathi, lisuke endaweni
yalo, Zididizele iintsika zalo;

<span id="an_9:7">9:7</span> Ulothetha elangeni lingaphumi, Azitywine,
azivingce, iinkwenkwezi ngeenxa zonke;

<span id="an_9:8">9:8</span> Ulotwabulula ixulu eyedwa, Anyathele
emimangweni yolwandle;

<span id="an_9:9">9:9</span> Ulowenza iinkwenkwezi zeBhere, namaKroza,
nesiLimela, Neengontsi zasezantsi.

<span id="an_9:10">9:10</span> Ulowenza izinto ezinkulu
ezingenakugocwagocwa, Nemisebenzi ebalulekileyo engenakubalwa.

<span id="an_9:11">9:11</span> Yabona, udlula phezu kwam, ndingamboni;
Uthi phe, ndingamqondi,

<span id="an_9:12">9:12</span> Yabona, exwila, ngubani na ongamnqandayo?
Ngubani na ongathi kuye, Wenza ntoni na?

<span id="an_9:13">9:13</span> UThixo akawunqandi umsindo wakhe;
Bayasibekeka phantsi kwakhe abancedi bakaRahabhi.

<span id="an_9:14">9:14</span> Ndingathini na ke mna ukumphendula,
Ndiwakhethe amazwi am okuphendula kuye?

<span id="an_9:15">9:15</span> Nokuba bendililungisa mna,
bendingemphenduli; Ndingatarhuzisa kuphela kumgwebi wam.

<span id="an_9:16">9:16</span> Ukuba bendithe ndabiza, wandiphendula,
Bendingekholwa ukuba ulibekele indlebe ilizwi lam;

<span id="an_9:17">9:17</span> Kanye ubeya kundityumza ngoqhwithela,
Awandise amanxeba am ngelize,

<span id="an_9:18">9:18</span> Angandiphi nokuba ndiphefumle; Ke ubeya
kundihluthisa ngobukrakra.

<span id="an_9:19">9:19</span> Ukuba yinto yamandla ekhalipha, uthi,
Ndim okhoyo! Ukuba yinto yomgwebo, uthi, Ngubani na oya kundimema?

<span id="an_9:20">9:20</span> Ukuba bendithe ndalilungisa, umlomo wam
ubuya kundigweba; Ukuba bendithe ndagqibelela, ubeya kundenza
umjibilizi.

<span id="an_9:21">9:21</span> Ndigqibelele; andiwukhathalele umphefumlo
wam; Ndiyabucekisa ubomi bam.

<span id="an_9:22">9:22</span> Kunye oko; ngenxa yoko ndithi,
Ogqibeleleyo nongendawo uyabatshabalalisa.

<span id="an_9:23">9:23</span> Ukuba iziniya ithe yabulala ngesiquphe,
Uya kugculela ukuqotywa kwabamsulwa.

<span id="an_9:24">9:24</span> Ihlabathi linikelwe esandleni
sabangendawo; Uyabugqubuthela ubuso babagwebi balo. Ukuba kanti
akunjalo, kwenziwe ngubani na ke?

<span id="an_9:25">9:25</span> Imihla yam ikhawuleze ngaphezu
kwesigidimi; Ibalekile, ayibonanga kulungileyo;

<span id="an_9:26">9:26</span> Ithe phe njengemikhombe yeengcongolo,
Njengokhozi luxwila ixhoba.

<span id="an_9:27">9:27</span> Ndakuthi, Ndiya kuyilibala inkalazo yam,
Ndibuyeke ubuso bam, ndincumeze,

<span id="an_9:28">9:28</span> Ndisuka ndinxunguphale ziimbulaleko zam
zonke, Ndazi ukuba akuyi kuthi ndimsulwa.

<span id="an_9:29">9:29</span> Kuthiwa ndingongendawo mna; Yini na le
nto ndifumana ndizixhamla?

<span id="an_9:30">9:30</span> Nokuba bendithe ndazihlamba ngamanzi
ekhephu, Ndazihlambulula izandla zam ngesepha,

<span id="an_9:31">9:31</span> Ubuya kundithi gxwa emhadini, Ndibe
lisikizi nakwiingubo zam.

<span id="an_9:32">9:32</span> Kuba akamntu yena, njengam nje, ukuba
ndimphendule, Siye ndawonye ematyaleni.

<span id="an_9:33">9:33</span> Akukho mahluli phakathi kwethu, Wokubeka
isandla sakhe phezu kwethu sobabini.

<span id="an_9:34">9:34</span> Makayisuse intonga yakhe kum, Isothuso
sakhe masingandidandathekisi:

<span id="an_9:35">9:35</span> Ndothetha ke ndingamoyiki; Kuba andivi
kunjalo mna eluvalweni lwam.

<span id="an_10:1">10:1</span> Umphefumlo wam udimele bubomi bam; Ngoko
ndiya kuyivulela inkalazo yam phakathi kwam; Ndithethe, ukrakra
umphefumlo wam;

<span id="an_10:2">10:2</span> Ndithi kuThixo, Musa ukundigweba; Ndazise
ukuba ubambene nam ngani na?

<span id="an_10:3">10:3</span> Kulungile na kuwe ukuba ucudise, Ukuba
ucekise ukuxelenga kwezandla zakho, Ulibengezelele iqhinga labangendawo?

<span id="an_10:4">10:4</span> Unamehlo enyama na? Ubona ngokubona
komntu na?

<span id="an_10:5">10:5</span> Injengemihla yomntu na imihla yakho,
Iminyaka yakho injengemihla yomfo na:

<span id="an_10:6">10:6</span> Ukuba nje ubufune ubugwenxa bam,
Usingxoke isono sam,

<span id="an_10:7">10:7</span> Usazi nje ukuba andingongendawo, Nokuba
akukho unokuhlangula esandleni sakho?

<span id="an_10:8">10:8</span> Izandla zakho zindiyilile, zandenza
Ndonke, ngeenxa zonke; uyandiginya noko.

<span id="an_10:9">10:9</span> Khawukhumbule, ukuba undenze ngokodongwe;
Ke undibuyisa undise eluthulini!

<span id="an_10:10">10:10</span> Akundithululanga na njengamasi,
Wandivuthisa njengengqaka?

<span id="an_10:11">10:11</span> Wandambesa ngolusu nenyama,
Wandiphingela ngamathambo nemisipha.

<span id="an_10:12">10:12</span> Undenzele ubomi nenceba, Nokuvelela
kwakho kwawugcina umoya wam.

<span id="an_10:13">10:13</span> Ezi zinto ke wazigusha entliziyweni
yakho; Ndiyazi ukuba ubunale ndawo yokuthi:

<span id="an_10:14">10:14</span> Ukuba ndithe ndona, wondibamba
undilinde, Ungandenzi msulwa ebugwenxeni bam.

<span id="an_10:15">10:15</span> Ukuba ndithe ndabangongendawo, athi ke
mna! Ukuba ndithe ndaba lilungisa, ndingayiphakamisi intloko yam:
Ndihluthi kukucukucezwa, Nakukubona iintsizi zam.

<span id="an_10:16">10:16</span> Nokuba ithe yaziphakamisa intloko yam,
wondizingela njengengonyama, Ubuye wenze ngokubalulekileyo kum;

<span id="an_10:17">10:17</span> Uhlaziye amangqina akho phambi kwam;
Uyandise ingqumbo yakho kum, Ibe kukukhululana kwemikhosi eza kum.

<span id="an_10:18">10:18</span> Ibiyini na ke ukuba undikhuphe
esizalweni? Ngendaphuma umphefumlo, andabonwa liso,

<span id="an_10:19">10:19</span> Ndanga andibangakho, Ngendasuswa
esizalweni, ndasiwa engcwabeni.

<span id="an_10:20">10:20</span> Ayimbalwa na imihla yam? Makayeke,
Adede kum, ndikhe ndincumeze kancinane,

<span id="an_10:21">10:21</span> Phambi kokuba ndihambe, ndingabi
sabuya, Ndiye ezweni lobumnyama nelethunzi lokufa,

<span id="an_10:22">10:22</span> Ezweni elisongelwe bubumnyama
njengesithokothoko, Lethunzi lokufa nelesidubedube, Elinkazimlo
injengesithokothoko.

<span id="an_11:1">11:1</span> Wasusela uTsofare waseNahama, wathi,

<span id="an_11:2">11:2</span> Le nto ininzi yamazwi ayikuphendulwa na,
Indoda elipholopholo igwetyelwe na?

<span id="an_11:3">11:3</span> Ukuphololoza kwakho kuya kubetha athi tu
na amadoda, Ukuba ugculele, kungabikho ukuhlazayo?

<span id="an_11:4">11:4</span> Uthi, Iqaqambile imfundiso yam, Ndinyulu
emehlweni akho.

<span id="an_11:5">11:5</span> Kodwa akaba uThixo ubethetha, Avule
umlomo wakhe kuwe;

<span id="an_11:6">11:6</span> Akuxelele iimfihlakalo zobulumko, Ukuba
buphindeke kabini, bayinto ezimasekileyo; Ubuya kwazi ke ukuba uThixo
wenze ukuba ubulibale ubugwenxa bakho.

<span id="an_11:7">11:7</span> Unokufikelela na ezingontsingontsini
zikaThixo? Unokufikelela na ekufezekeni kukaSomandla?

<span id="an_11:8">11:8</span> Kuphakame ngokwamazulu; unokwenza ntoni
na? Kunzulu kunelabafileyo; unokwazi ntoni na?

<span id="an_11:9">11:9</span> Kukude kunehlabathi ukulinganiswa kwako,
Kubanzi kunolwandle.

<span id="an_11:10">11:10</span> Ukuba uthe phe yena, wavingcela,
Wamemela ematyaleni, ngubani na onokumnqanda?

<span id="an_11:11">11:11</span> Kuba yena uyabazi abantu
abakhohlakeleyo, Uyabubona ubutshinga engaqondelanga.

<span id="an_11:12">11:12</span> Nomntu onjengesidenge angaba nokuqonda,
Nethole le-esile lasendle lingaba nokuzalwa lingumntu.

<span id="an_11:13">11:13</span> Ukuba uthe wena wabhekisa intliziyo
yakho kuye, Wazolulela izandla zakho kuye:

<span id="an_11:14">11:14</span> Ukuba kuthe kwakho inkohlakalo
esandleni sakho, yise kude, Ungabuhlalisi ubugqwetha ezintenteni zakho;

<span id="an_11:15">11:15</span> Okunene, uya kwandula ukubuphakamisa
ubuso bakho bungenasisihla, Uthi bhuxe, ungoyiki.

<span id="an_11:16">11:16</span> Kuba wokulibala ukwaphuka kwakho,
Ukukhumbule njengamanzi adluleyo;

<span id="an_11:17">11:17</span> Ukudla kwakho ubomi kuvuke, kuqaqambe
ngaphezu kwemini enkulu; Nakuba kusongelwe emnyameni, kokhanya
njengokusa.

<span id="an_11:18">11:18</span> Wokholosa, ngokuba sekukho ithemba,
Uhlole, ulale phantsi enkolosekweni;

<span id="an_11:19">11:19</span> Ubuthume, kungekho wothusayo,
Bakuncekelele abaninzi.

<span id="an_11:20">11:20</span> Ke wona amehlo abangendawo ophelelwa;
Idake kubo indawo yokusabela, Ithemba labo libe kukuphuma umphefumlo.

<span id="an_12:1">12:1</span> Waphendula uYobhi, wathi,

<span id="an_12:2">12:2</span> Kambe, nini abantu; Buya kufa nani
ubulumko.

<span id="an_12:3">12:3</span> Nam ke ndinentliziyo njengani; Andiwi
nganeno kwenu. Ngubani na ongazaziyo izinto ezinjalo?

<span id="an_12:4">12:4</span> Ndiyintlekisa kummelwane mna, Endibe
ndingonqula uThixo, andiphendule; Uyintlekisa olilungisa, ogqibeleleyo.

<span id="an_12:5">12:5</span> Onelishwa yinto yokudelwa ngokwamabhongo
abonwabileyo; Kulungiselwe abanyawo zikhubekayo.

<span id="an_12:6">12:6</span> Kukho ukuchulumacha ezintenteni
zababhuqi; Bakholosile abamqumbisayo uThixo, Abafumbatha uThixo
esandleni sabo.

<span id="an_12:7">12:7</span> Kodwa khawubuze ezinkomeni, zokuyala;
Nasezintakeni zezulu, zokuxelela;

<span id="an_12:8">12:8</span> Thetha nomhlaba, wokuyala; Zokubalisela
neentlanzi zolwandle.

<span id="an_12:9">12:9</span> Ngubani na ongaziyo ngezo zinto zonke,
Ukuba sisandla sikaYehova esikwenzileyo oko?

<span id="an_12:10">12:10</span> Usesandleni sakhe umphefumlo wezinto
zonke eziphilileyo, Nomoya wenyama yonke eyiyeyomntu.

<span id="an_12:11">12:11</span> Indlebe ayiyi kukucikida na ukuthetha,
Nekhuhlangubo likuve ukudla?

<span id="an_12:12">12:12</span> Emaxhegweni kusebulumkweni, Ebudeni
bemihla kusengqondweni,

<span id="an_12:13">12:13</span> Bukuye ubulumko nobugorha, Lelakhe
icebo nengqondo.

<span id="an_12:14">12:14</span> Yabona, ugungxula, kungakhiwa.
Uyamvalela umntu, kungavulwa,

<span id="an_12:15">12:15</span> Yabona, uyawavala amanzi, atshe;
Uyawavulela, aliphethule ilizwe.

<span id="an_12:16">12:16</span> Anaye amandla nozimaso; Ngowakhe
odungudelayo nodungudelisayo.

<span id="an_12:17">12:17</span> Umkisa amaphakathi ebhunyulwe,
Abagezise nabagwebi.

<span id="an_12:18">12:18</span> Ukhulula imbophelelo yookumkani, Abophe
umbhinqo emanqeni abo.

<span id="an_12:19">12:19</span> Umkisa ababingeleli bebhunyulwe,
Abazizimakade abaphenule.

<span id="an_12:20">12:20</span> Ususa intetho kwabanyanisekileyo,
Ayithabathe imvo kumadoda amakhulu.

<span id="an_12:21">12:21</span> Uphalazela amanene ngendelo, Acombulule
uqhwemesha lwabaziingqwemla.

<span id="an_12:22">12:22</span> Utyhila iinzulu zasebumnyameni,
Alikhuphele emhlotsheni ithunzi lokufa.

<span id="an_12:23">12:23</span> Ukhulisa iintlanga, azitshabalalise;
Uziphangalalisa iintlanga azifuduse.

<span id="an_12:24">12:24</span> Ususa ingqondo kwiintloko zabantu balo
ilizwe, Azibhadulise enyanyeni engenandlela.

<span id="an_12:25">12:25</span> Ziphamza emnyameni kungekho kukhanya,
Azibhadulise njengamanxila.

<span id="an_13:1">13:1</span> Yabona, konke oko likubonile iliso lam,
Yakuva indlebe yam, yakuqonda.

<span id="an_13:2">13:2</span> Njengoko nazi ngako, ndiyazi nam; Andiwi
nganeno kwenu.

<span id="an_13:3">13:3</span> Kodwa mna ndinga ndingathetha kuSomandla,
Ndifuna ukuzihlamba kuThixo.

<span id="an_13:4">13:4</span> Kodwa ke nina ningabadyobha ngobuxoki,
Ningamagqirha angento nonke niphela.

<span id="an_13:5">13:5</span> Anaba benithe tu kanye; Nibe niya kuba
nilumkile.

<span id="an_13:6">13:6</span> Khaniphulaphule ke ukuzihlamba kwam,
Ukuphika komlomo wam nikubazele indlebe.

<span id="an_13:7">13:7</span> UThixo niya kumthethelela ngobugqwetha
na, Nimthethelele ngenkohliso na?

<span id="an_13:8">13:8</span> Niya kumnonelela na, Niphikele uThixo na?

<span id="an_13:9">13:9</span> Kolunga na xa athe wanigocagoca?
Ninokumgculela na, njengokuba enokugculelwa umntu?

<span id="an_13:10">13:10</span> Wonohlwaya inene, Ukuba nithe ngasese
nanonelela umntu.

<span id="an_13:11">13:11</span> Ubungangamela bakhe abuyi
kunidandathekisa na, Kuniwele ukunkwantyisa kwakhe?

<span id="an_13:12">13:12</span> Izikhumbuzo zenu yimizekeliso yothuthu;
Iingqolo zenu zoba ziingqolo zodaka.

<span id="an_13:13">13:13</span> Yithini tu! Ndiyekeni, ukuze ndithethe,
Kundihlele okundihlelayo.

<span id="an_13:14">13:14</span> Kungani na ukuba ndiyiphathe inyama yam
ngamenyo am, Umphefumlo wam ndiwubeke ezandleni zam?

<span id="an_13:15">13:15</span> Yabona, nokuba uthe wandibulala,
ndolindela kuye; Kodwa ndozihlamba iindlela zam ebusweni bakhe.

<span id="an_13:16">13:16</span> Kwaoko koba lusindiso kum: Okuba
intshembenxa ingayi kuza ebusweni bakhe.

<span id="an_13:17">13:17</span> Yivani, nikuve ukuthetha kwam, Nengxelo
yam, ngeendlebe zenu.

<span id="an_13:18">13:18</span> Khanibone, ndilicacisile ityala lam;
Ndiyazi ukuba ndiya kugwetyelwa mna.

<span id="an_13:19">13:19</span> Ngubani na ke ongabambana nam? Kuba
bendiya kuthi tu kaloku, ndiphume umphefumlo.

<span id="an_13:20">13:20</span> Kodwa izinto ezimbini musa ukuzenza
kum, Ndize ndingazisithelisi ebusweni bakho:

<span id="an_13:21">13:21</span> Isandla sakho sise kude kum, Nesothuso
sakho singandidandathekisi.

<span id="an_13:22">13:22</span> Biza ke, ndisabele mna; Mhlawumbi
ndithethe, undiphendule.

<span id="an_13:23">13:23</span> Zingaphi na izenzo ezigwenxa, nezono
zam? Ndazise isikreqo sam, nesono sam.

<span id="an_13:24">13:24</span> Yini na ukuba ubusithelise ubuso bakho,
Ube ndilutshaba kuwe?

<span id="an_13:25">13:25</span> Uya kungcangcazelisa ugxothe igqabi
eliphetshethwayo na, Usukele umququ owomileyo na?

<span id="an_13:26">13:26</span> Ngokuba uzibhalela kum izinto
ezikrakra, Undidlisa ilifa lezenzo ezigwenxa zobutsha bam;

<span id="an_13:27">13:27</span> Uzifaka esitokisini iinyawo zam,
Uwugqala wonke umendo wam; Uzikrwelela umda ojikelezayo izithende
zeenyawo zam:

<span id="an_13:28">13:28</span> Mna lo, uhageleyo njengevithi,
Njengengubo edliwe ngamanundu.

<span id="an_14:1">14:1</span> Umntu, into ezelwe ngumfazi, Imihla yakhe
mifutshane, izele ziinkathazo.

<span id="an_14:2">14:2</span> Uphuma njengentyantyambo, abune; Ubaleka
njengethunzi, angemi.

<span id="an_14:3">14:3</span> Onjalo umvelela ngeliso lakho, Undimise
mna ematyaleni phambi kwakho?

<span id="an_14:4">14:4</span> Akwaba bekukho ohlambulukileyo ophume
koyinqambi! Akukho nokuba abe mnye.

<span id="an_14:5">14:5</span> Imisiwe nje imihla yakhe, Liyaziwa nguwe
inani leenyanga zakhe; Umenzele ke umda wakhe ongenakugqithwa.

<span id="an_14:6">14:6</span> Susa amehlo akho kuye, aphumle, Ade
akholiswe njengomqeshwa yimini yakhe.

<span id="an_14:7">14:7</span> Kuba kukho ithemba emthini; Ukuba uthe
wagawulwa, wobuya uhlume, Igatya lawo lingapheli.

<span id="an_14:8">14:8</span> Ukuba ithe yaba ndala ingcambu yawo
emhlabeni, Safa isibili sawo eluthulini:

<span id="an_14:9">14:9</span> Ngevumba lamanzi wodubula, Wenze amasebe
njengesithodlana.

<span id="an_14:10">14:10</span> Ke yena umfo ufa angquleke; Umntu
uphuma umphefumlo; abe phi na ke?

<span id="an_14:11">14:11</span> Amanzi aselwandle ayemka; Umlambo
uyatsha, wome:

<span id="an_14:12">14:12</span> Umntu ulala phantsi ke, angavuki; Lide
izulu lingabikho, bangaqabuki, Bangavuswa ebuthongweni babo.

<span id="an_14:13">14:13</span> Akwaba ubungandigushayo kwelabafileyo,
Undisithelise ude ubuye umsindo wakho; Undimisele umda, undikhumbule ke!

<span id="an_14:14">14:14</span> Ukuba uthe umfo wafa, wophila na? Yonke
imihla yokuphuma kwam umkhosi, bendinga ndingalinda, Kude kufike
ukukhululwa kwam.

<span id="an_14:15">14:15</span> Ubungabizayo ke, ndisabele mna,
Uwulangazele umsebenzi wezandla zakho.

<span id="an_14:16">14:16</span> Kuba ngoku uyawabala amabanga am,
Akuzigcinile ngenxa yesono sam.

<span id="an_14:17">14:17</span> Sitywiniwe savingcelwa engxoweni
isikreqo sam; Wahlomela ebugwenxeni bam.

<span id="an_14:18">14:18</span> Kodwa intaba, isiwa, iyagubeka; Iliwa
liyashenxa endaweni yalo;

<span id="an_14:19">14:19</span> Amanzi ayawadla amatye; Iziphango zawo
ziyalukhukulisa uthuli lomhlaba; Ithemba lomntu uyalidakisa ke.

<span id="an_14:20">14:20</span> Uthi gaga phezu kwakhe kuphele, emke;
Uguqula ubuso bakhe, umgxothe.

<span id="an_14:21">14:21</span> Bayazuka abantwana bakhe, angazi yena;
Baba ziimbedlenge, angagqali yena.

<span id="an_14:22">14:22</span> Kuye yedwa ibuhlungu inyama yakhe,
Umphefumlo wakhe uyalila ngaphakathi.

<span id="an_15:1">15:1</span> Wasusela uElifazi wakwaTeman, wathi,

<span id="an_15:2">15:2</span> Isilumko siphendula ngokwazi okungumoya
na, Sizalise umbilini waso ngolophu lwasempumalanga na?

<span id="an_15:3">15:3</span> Khe sohlwaye ngentetho engancediyo na,
Nangokukhuluma okungasizi lutho na?

<span id="an_15:4">15:4</span> Phezu koko wena utshitshise ukoyika
uThixo, Wanciphisa ukuthelekelela phambi koThixo;

<span id="an_15:5">15:5</span> Ngokuba ubugwenxa bakho bufundisa umlomo
wakho, Unyule ulwimi lwabanobuqhophololo.

<span id="an_15:6">15:6</span> Ngumlomo wakho okugwebayo, asindim;
Ngumlomo wakho okuphendulayo.

<span id="an_15:7">15:7</span> Nguwe na owazalwa kuqala, waba ngumntu?
Waveliswa ngenimba ngaphambi kweenduli?

<span id="an_15:8">15:8</span> Wawukho na egquguleni likaThixo?
Wabutsalela kuwe na ubulumko obo?

<span id="an_15:9">15:9</span> Wazi ntoni na, esingayaziyo thina? Uqonde
ntoni na, engekhoyo nathi kuthi?

<span id="an_15:10">15:10</span> Kunje thina siziingwevu namaxhego,
Amadala nakuyihlo ngokuzalwa.

<span id="an_15:11">15:11</span> Zincinane na kuwe iintuthuzelo
zikaThixo, Nelizwi elithethe kuhle nawe?

<span id="an_15:12">15:12</span> Imka nantoni na intliziyo yakho?
Aphanyazela ntoni na emehlo akho,

<span id="an_15:13">15:13</span> Le nto ukuguqulela kuThixo ukufutha
kwakho, Ukhuphe ukuthetha emlonyeni wakho?

<span id="an_15:14">15:14</span> Uyintoni na umntu, ukuba aqaqambe? Abe
lilungisa ozelwe ngumfazi?

<span id="an_15:15">15:15</span> Yabona, nabangcwele bakhe akakholwa
ngabo, Nezulu aliqaqambile emehlweni akhe.

<span id="an_15:16">15:16</span> Ubeke phi na olisikizi, oyimbozisa;
Umntu lo, usela ubugqwetha njengamanzi?

<span id="an_15:17">15:17</span> Ndokuxelela, ndiphulaphule;
Endikubonileyo ndikubalisele;

<span id="an_15:18">15:18</span> Okwaxelwa zizilumko, Kuvela kooyise,
zaza azakufihla.

<span id="an_15:19">15:19</span> Lanikwa zona zodwa ilizwe, Akwangena
wasemzini phakathi kwazo.

<span id="an_15:20">15:20</span> Yonke imihla yakhe, ongendawo
uyazibhijabhija; Inani leminyaka liqwetyelwe ingqwangangqwili.

<span id="an_15:21">15:21</span> Kumi ilizwi lokunkwantyisa ezindlebeni
zakhe, Eluxolweni uyamfikela umbhuqi.

<span id="an_15:22">15:22</span> Akakholwa ukuba uya kubuya emnyameni;
Ke yena uqwetyelwe ikrele.

<span id="an_15:23">15:23</span> Uphalaphalela ukutya, esithi, Kuphi na?
Uyazi ukuba ulungiselwe imini yobumnyama ecaleni kwakhe.

<span id="an_15:24">15:24</span> Udandathekiswa yimbandezelo
nayingcutheko; Ithi gaga phezu kwakhe, njengokumkani olungiselwe
isiphendu sokulwa.

<span id="an_15:25">15:25</span> Ngokuba esolulele kuThixo isandla
sakhe, Wazenza igorha kuSomandla:

<span id="an_15:26">15:26</span> Wamgila, eyolule intamo, Ngamaqhubu
angqingqwa eengweletshetshe zakhe;

<span id="an_15:27">15:27</span> Ngokuba egubungele ubuso bakhe
ngamanqatha akhe, Watyeba wanamanqatha emihlubulweni yakhe.

<span id="an_15:28">15:28</span> Wema imizi engamanxuwa, Nezindlu
ezingezakuhlalwa, Ezamiselwa ukuba zibe yimiwewe.

<span id="an_15:29">15:29</span> Akayi kuba sisityebi, abuyi kuma
ubutyebi bakhe; Inzuzo yakhe ayiyi kunaba emhlabeni.

<span id="an_15:30">15:30</span> Akayi kusinda ebumnyameni; Igatya lakhe
liya komiswa ngedangatye; Emke ngokufutha komlomo wakhe.

<span id="an_15:31">15:31</span> Okhohliswayo makangathembeli
kumampunge; Kuba inkohlakalo iya kuba lulwanano lwakhe.

<span id="an_15:32">15:32</span> Kozaliseka oko ingekabi yimini yakhe,
Isebe lakhe lesundu lingabi luhlaza.

<span id="an_15:33">15:33</span> Wowisa njengomdiliya uwisa iidiliya
zawo ezikrwada; Avuthulule njengomnquma intyantyambo yawo.

<span id="an_15:34">15:34</span> Kuba ibandla leentshembenxa liya kuba
njengento embatshileyo, Umlilo uzitshise iintente zokucenga.

<span id="an_15:35">15:35</span> Bakhawula ububi, bazale ubutshinga,
Umbilini wabo usebenze inkohliso.

<span id="an_16:1">16:1</span> Waphendula uYobhi, wathi,

<span id="an_16:2">16:2</span> Ndive izinto ezininzi ezinjengezo;
Ningabathuthuzeli abayindinisa, nonke niphela.

<span id="an_16:3">16:3</span> Aphelile na amazwi angumoya? Uxhokonxwa
yintoni na, ukuba uphendule?

<span id="an_16:4">16:4</span> Nam ndibe ndingathethayo njengani. Ukuba
umphefumlo wenu ubusendaweni yomphefumlo wam. Ndibe ndinganiqukela
ukuthetha, Ndinihlunguzele intloko;

<span id="an_16:5">16:5</span> Ndibe ndinganikhaliphisa ngomlomo wam,
Nokukhuza komlomo wam kulunqande usizi lwenu.

<span id="an_16:6">16:6</span> Nokuba ndithe ndathetha, awunqandwa
umvandedwa wam; Nokuba ndithe ndayeka, kumka ntoni na kum?

<span id="an_16:7">16:7</span> Hayi, ngoku undidinisile; Uliphanzisile
lonke ibandla lam.

<span id="an_16:8">16:8</span> Undintshwenyisile, kwaba lingqina oko;
Kwandimela ukubhitya kwam, Kwaphendula ebusweni bam.

<span id="an_16:9">16:9</span> Umsindo wakhe wandiqwenga,
wanditshutshisa; Uditshixizele amenyo akhe; Engumbandezeli wam, uwenze
abukhali amehlo akhe kum.

<span id="an_16:10">16:10</span> Bandakhamele umlomo; Ngengcikivo
bandibetha ezidleleni; Bonke bayathelelana ukundichasa.

<span id="an_16:11">16:11</span> UThixo wandinikela kumakhwenkwe,
Wandijulela ezandleni zabangendawo.

<span id="an_16:12">16:12</span> Ndibi ndichulumacha, wandivithavitha,
Wandibamba ngentamo, wandihlekeza, Wandimisa ndaba yitekeni kuye.

<span id="an_16:13">16:13</span> Bandirhawula abatoli bakhe, Wazityanda
izintso zam, engenalufefe, Wayiphalazela emhlabeni inyongo yam.

<span id="an_16:14">16:14</span> Wandenza iinduma ngeenduma, Wandigila
njengegorha.

<span id="an_16:15">16:15</span> Ndathungela iingubo ezirhwexayo
enkwaneni yolusu lwam, Ndalugquba ngothuli uphondo lwam.

<span id="an_16:16">16:16</span> Ubuso bam bubomvu kunene kukulila,
Phezu kweenkophe zam lithunzi lokufa;

<span id="an_16:17">16:17</span> Nakuba kungekho kugonyamela ezandleni
zam, Uqaqambile umthandazo wam.

<span id="an_16:18">16:18</span> Mhlaba, musa ukuliselela igazi lam,
Kungabi nasikhundla ukuhlahlamba kwam.

<span id="an_16:19">16:19</span> Nangoku, yabona, lisemazulwini ingqina
lam; Ondivumelayo usezindaweni eziphezulu.

<span id="an_16:20">16:20</span> Abandigxekayo ngabethu aba; Iliso lam
liyengezela kuThixo,

<span id="an_16:21">16:21</span> Ukuba alungisele umfo kuThixo, Ahlule
phakathi komntu nommelwane wakhe.

<span id="an_16:22">16:22</span> Kuba iminyaka embalwa iza kudlula,
Ndihambe ke umendo endingayi kubuya ngawo.

<span id="an_17:1">17:1</span> Umoya wam wonakele, imihla yam icinyiwe,
Into yam ngamangcwaba.

<span id="an_17:2">17:2</span> Inene ndiyinto abadlala ngayo, Neliso lam
lilibele ziinkani zabo.

<span id="an_17:3">17:3</span> Khawubeke into, undimele; Ngubani na yena
oya kubambana nam ngesandla?

<span id="an_17:4">17:4</span> Ngokuba intliziyo yabo uyifihlele
ukuqiqa; Ngenxa yoko akuyi kubaphakamisa.

<span id="an_17:5">17:5</span> Unikela abahlobo ukuba babe ngamaxhoba,
Amehlo abantwana bakhe aze aphelelwe.

<span id="an_17:6">17:6</span> Undimise ndaba ngumzekeliso ezizweni;
Ndaba ngotshicelwa ebusweni.

<span id="an_17:7">17:7</span> Laza lanorhatyazo iliso lam
kukukhathazeka; Amalungu am aba njengesithunzi onke ephela.

<span id="an_17:8">17:8</span> Bamangaliswa abathe tye yile nto; Omsulwa
uyazixhokonxa ngenxa yentshembenxa.

<span id="an_17:9">17:9</span> Ke olilungisa ubambe indlela yakhe,
Ozandla zihlambulukileyo uya ekhalipha.

<span id="an_17:10">17:10</span> Kodwa nina nonke, buyani, khanize;
Andiyi kufumana silumko phakathi kwenu.

<span id="an_17:11">17:11</span> Imihla yam idlule, zijaciwe izigqibo
zam, Amafa entliziyo yam.

<span id="an_17:12">17:12</span> Bathi ubusuku yimini; Ukukhanya
kusondele, xa kuza kuba mnyama.

<span id="an_17:13">17:13</span> Ukuba ndithe ndathemba, ndithembe
elabafileyo, indlu yam; Ndandlala umandlalo wam emnyameni;

<span id="an_17:14">17:14</span> Ukuba ndithe kukubola, Ungubawo; Ndathi
kwimpethu, Unguma, ungudade wethu:

<span id="an_17:15">17:15</span> Liphi na ke ngoku ithemba lam? Ithemba
lam, ngubani na owolibona?

<span id="an_17:16">17:16</span> Liya kuhla liye emivalweni
yelabafileyo, Xa siphumla kunye eluthulini.

<span id="an_18:1">18:1</span> Waphendula uBhiledadi wakwaShuwa, wathi,

<span id="an_18:2">18:2</span> Kunini na nikuzingela ukuthetha? Qondani,
sothetha emveni koku.

<span id="an_18:3">18:3</span> Yini na ukuba kuthiwe sinjengeenkomo,
Sibe ziinqambi emehlweni akho?

<span id="an_18:4">18:4</span> Wena uziqwengayo ngomsindo wakho, Liya
kushiywa ihlabathi ngenxa yakho, lingamiwa na? Likhwelele iliwa endaweni
yalo?

<span id="an_18:5">18:5</span> Noko nokukhanya oku kongendawo kuya
kucinywa, Lingabi mhlophe ilangatye lomlilo wakhe.

<span id="an_18:6">18:6</span> Ukukhanya kuya kwenziwa mnyama ententeni
yakhe, Nesibane sakhe sicinywe phezu kwakhe.

<span id="an_18:7">18:7</span> Ukunyantsula kwakhe kuya kuxinwa,
Limphose phantsi kwaelakhe iqhinga.

<span id="an_18:8">18:8</span> Kuba uqhutyelwe emnatheni ziinyawo zakhe,
Uhamba phezu kwesibatha.

<span id="an_18:9">18:9</span> Umgibe umbambisa ngesithende, Limbambise
isango.

<span id="an_18:10">18:10</span> Lufihliwe emhlabeni ulutya lwakhe,
Ukuthiwa hlasi kwakhe kusengqushwini.

<span id="an_18:11">18:11</span> Uyadandathekiswa ngeenxa zonke
kukukhwankqisa, Kumbhebhethe, kuthane mbende naye.

<span id="an_18:12">18:12</span> Amandla akhe aya kuphela kukulamba,
Ukusindeka kulungiselwe ukujingxela kwakhe.

<span id="an_18:13">18:13</span> Kudla iziqendu zolusu lwakhe; Udla
iziqendu zakhe owamazibulo wokufa.

<span id="an_18:14">18:14</span> Iyancothuka ententeni yakhe inkoloseko
yakhe, Ahanjiselwe kukumkani wokukhwankqisa.

<span id="an_18:15">18:15</span> Kuhleli ententeni yakhe izinto
zasemzini; Kugcwayelwa isulfure ekhayeni lakhe.

<span id="an_18:16">18:16</span> Ngaphantsi ziya koma iingcambu zakhe,
Ngaphezulu abune amasebe akhe.

<span id="an_18:17">18:17</span> Isikhumbuzo sakhe siya kudaka
ehlabathini, Angabi nagama nasemaphandleni.

<span id="an_18:18">18:18</span> Baya kumtyhala ekukhanyeni, aye
ebumnyameni, Aphekuzwe kwelimiweyo.

<span id="an_18:19">18:19</span> Akayi kuba nanyana nanzala ebantwini
bakowabo, Kungabikho usindileyo emizini yakhe.

<span id="an_18:20">18:20</span> Bomangaliswa yimini yakhe abahleli
entshonalanga, Nabasempumalanga babanjwe kukuba namanwele.

<span id="an_18:21">18:21</span> Inene, injalo iminquba yabanobugqwetha,
Injalo indawo yongamaziyo uThixo.

<span id="an_19:1">19:1</span> Waphendula uYobhi, wathi,

<span id="an_19:2">19:2</span> Kunini na nisenza isingqala kumphefumlo
wam, Nindityumza ngokuthetha?

<span id="an_19:3">19:3</span> Ezi zihlandlo zilishumi nindihlazile;
Anidanile, niyandikhwankqisa.

<span id="an_19:4">19:4</span> Khona ke ndithe okunene ndalahleka,
Kuhleli nam ukulahleka kwam.

<span id="an_19:5">19:5</span> Ukuba okunene nithe nazikhulisa kum,
Nandohlwaya ngengcikivo yam:

<span id="an_19:6">19:6</span> Yazini ngoko, ukuba nguThixo
ondigobileyo, Wandirhawula ngomnatha wakhe.

<span id="an_19:7">19:7</span> Yabona, ndiyakhala, ndithi,
Ndagonyamelwa! kungasatyelwa; Ndiyazibika, kungabikho kulungisa.

<span id="an_19:8">19:8</span> Uyibiyile indlela yam, akwabakho
ukugqitha; Ezingqushwini zam wamisa ubumnyama.

<span id="an_19:9">19:9</span> Undihlube uzuko lwam, Wasusa isithsaba
sentloko yam.

<span id="an_19:10">19:10</span> Undidilizile ngeenxa zonke, ndemka;
Walincothula njengomthi ithemba lam.

<span id="an_19:11">19:11</span> Uwuvuthise ngakum umsindo wakhe,
Wandibalela ekuthini ndingowababandezeli bakhe.

<span id="an_19:12">19:12</span> Zeza kunye izimpi zakhe, Zandifumbela
indlela yazo, Zayizunguleza ngeenxa zonke intente yam.

<span id="an_19:13">19:13</span> Abazalwana bam ubase kude kum,
Abandaziyo sebengabasemzini kanye kum.

<span id="an_19:14">19:14</span> Izalamane zam zindishiyile, Nabazana
nam bandilibele.

<span id="an_19:15">19:15</span> Abahlala endlwini yam, nabakhonzazana
bam, Bandibalele ekuthini ndingowasemzini, Ndingowolunye uhlanga
emehlweni abo.

<span id="an_19:16">19:16</span> Ndibiza umkhonzi wam, angasabeli;
Ndimbongoze ngomlomo wam.

<span id="an_19:17">19:17</span> Umoya wam umkruqule umkam; Ndiyanuka
kubantwana besizalo esandizalayo.

<span id="an_19:18">19:18</span> Namakhwenkwe ayandicekisa; Ndakusuka,
asuka athethe ngam.

<span id="an_19:19">19:19</span> Ndilisikizi kumakholwane am,
Nabendibathanda bandiguqukele.

<span id="an_19:20">19:20</span> Amathambo am atshele eluswini lwam
nasenyameni yam; Ndisinde macebetshu.

<span id="an_19:21">19:21</span> Tarhuni, tarhuni, zihlobo zam; Kuba
isandla sikaThixo sindiphethe.

<span id="an_19:22">19:22</span> Yini na ukuba nindisukele njengoThixo,
Ninganeli yinyama yam?

<span id="an_19:23">19:23</span> Akwaba ngoku ebebhalwa amazwi am!
Akwaba ebekrolwe encwadini!

<span id="an_19:24">19:24</span> Ngentlabo yesinyithi, atyhidwe
ngelothe, Axholelwe eweni nanini!

<span id="an_19:25">19:25</span> Ke mna ndiyazi ukuba umhlawuleli wam
uhleli; Engowokuphela, uya kusuka eme phezu kothuli lwehlabathi.

<span id="an_19:26">19:26</span> Emveni kokuba ulusu lwam ludlavulwe
lwanje, Ingasekho inyama yam, ndiya kumbona uThixo,

<span id="an_19:27">19:27</span> Endiya kuzibonela mna ngokwam; Amehlo
am ambone, ingabi wumbi. Ziyaphelelwa izintso zam ngaphakathi kwam.

<span id="an_19:28">19:28</span> Ukuba nithi, Simsukela ngani na?
Ingcambu yaloo nto ifunyenwe kum:

<span id="an_19:29">19:29</span> Nxunguphalani likrele; Kuba ubushushu,
bubo ubugwenxa obufanele ikrele, Ukuze nazi ukuba kukho umgwebo.

<span id="an_20:1">20:1</span> Wasusela uTsofare waseNahama, wathi,

<span id="an_20:2">20:2</span> Ngako oko iingcingangcinga zam ezi
ziyandiphendula, Ngenxa yokuthabatheka kwam ngaphakathi kwam.

<span id="an_20:3">20:3</span> Ukuthethisa okundihlazayo ndiyakuva, Ke
umoya uyandiphendula engqondweni yam.

<span id="an_20:4">20:4</span> Oku uyakwazi na kambe kwanini, Kususela
koko lwabekwayo uluntu ehlabathini:

<span id="an_20:5">20:5</span> Ukuba ukumemelela kwabangendawo
kufutshane, Ukuvuya kweentshembenxa kokwephanyazo?

<span id="an_20:6">20:6</span> Nokuba kuthe kwenyuka kwaya ezulwini
ukuphakama kwakhe, Intloko yakhe wayifikisa emafini:

<span id="an_20:7">20:7</span> Njengelindle lakhe uya kudaka kuphele,
Abambonayo bathi, Uphi na?

<span id="an_20:8">20:8</span> Uya kuphaphazela emke njengephupha,
angafunyanwa, Aphekuzwe njengombono wobusuku.

<span id="an_20:9">20:9</span> Iliso elikhe lambona, aliyi kuphinda;
Indawo yakhe ayisayi kumalama.

<span id="an_20:10">20:10</span> Abantwana bakhe baya kungxengxezela
abasweleyo, Izandla zakhe zibuyise imfuyo yakhe.

<span id="an_20:11">20:11</span> Amathambo akhe ebezele bubutsha;
Bolaliswa phantsi naye eluthulini.

<span id="an_20:12">20:12</span> Nokuba ububi bebunencasa emlonyeni
wakhe, Wabugusha phantsi kolwimi lwakhe,

<span id="an_20:13">20:13</span> Wabuconga akabuyeka, Wabuthintela
ekhuhlangubeni lakhe;

<span id="an_20:14">20:14</span> Isonka sakhe sibhuqukile emathunjini
akhe, Yinyongo yamaphimpi embilinini wakhe.

<span id="an_20:15">20:15</span> Uginye ubutyebi, wabuhlanza;
Uyabukhupha esiswini sakhe uThixo.

<span id="an_20:16">20:16</span> Womungunya ubuhlungu bamaphimpi,
Lumbulale ulwimi lwenyushu.

<span id="an_20:17">20:17</span> Akayi kubona mijelo, Milambo, zihlambo
zobusi namasi.

<span id="an_20:18">20:18</span> Ebuyisa awakuxelengayo, akakuginyi;
Angavuyi ngangobutyebi aburhwebileyo.

<span id="an_20:19">20:19</span> Kuba wabathi viki, wabalahla,
abasweleyo; Waxhakamfula indlu, angayakhanga.

<span id="an_20:20">20:20</span> Kuba engalwazanga uxolo esiswini sakhe,
Akayi kusinda nezinto zakhe ezinqwenelekayo.

<span id="an_20:21">20:21</span> Bekungekho nto isindayo emqaleni wakhe;
Ngenxa yoku, aziyi kuhlala izinto zakhe ezilungileyo.

<span id="an_20:22">20:22</span> Ekuzalisekeni kokumaneleyo
ubandezelekile, Izandla zonke zabangento ziyamfikela.

<span id="an_20:23">20:23</span> Kothi, ukuze sizaliswe isisu sakhe,
UThixo athumele kuye ukuvutha komsindo wakhe, Awunise phezu kwakhe
enyameni yakhe.

<span id="an_20:24">20:24</span> Ebaleka isikrweqe sesinyithi,
Lomphumela utolo lwesaphetha sobhedu.

<span id="an_20:25">20:25</span> Lurholiwe, lwaphuma emzimbeni, Nenyembe
ebengezelayo enyongweni yakhe; Uyemka, izothuso ziphezu kwakhe.

<span id="an_20:26">20:26</span> Ubumnyama bonke bubekelwe iingqwebo
zakhe; Udliwa ngumlilo ongavuthelwanga; Ugqibe okusindileyo ententeni
yakhe.

<span id="an_20:27">20:27</span> Izulu lobutyhila ubugwenxa bakhe,
Nehlabathi lisukele phezulu kuye.

<span id="an_20:28">20:28</span> Iya kufuduswa indyebo yendlu yakhe,
Ikhukuliswe ngomhla womsindo wakhe.

<span id="an_20:29">20:29</span> Siso eso isabelo somntu ongendawo,
sivela kuThixo, Nelifa alimiselweyo yena nguThixo.

<span id="an_21:1">21:1</span> Waphendula uYobhi, wathi,

<span id="an_21:2">21:2</span> Yivani, nikuve ukuthetha kwam; Kube
ziintuthuzelo zenu oku.

<span id="an_21:3">21:3</span> Ndithwaleni, ndithethe nam; Nigculele
emva kwamazwi am.

<span id="an_21:4">21:4</span> Mna, inkalazo yam isemntwini yini na?
Khona bekungani ukuba ungazekaneki umoya wam?

<span id="an_21:5">21:5</span> Bhekani kum, nimangaliswe; Bekani isandla
emlonyeni.

<span id="an_21:6">21:6</span> Okunene, ndakukhumbula, ndisuka
ndikhwankqiswe, Nenyama yam ibanjwe kukududuzela.

<span id="an_21:7">21:7</span> Yini na ukuba abangendawo badle ubomi,
Babe badala, kananjalo bomelele, babe namandla?

<span id="an_21:8">21:8</span> Imbewu yabo iqinile phambi kwabo, inabo;
Nabaphume embilinini wabo basemehlweni abo.

<span id="an_21:9">21:9</span> Izindlu zabo zinoxolo, kungekho
kunkwantya, Nentonga kaThixo ayibafikeli.

<span id="an_21:10">21:10</span> Inkunzi yabo iyazeka ingahlohleli;
Imazi yabo iyazala ingaphunzi.

<span id="an_21:11">21:11</span> Bayawakhuphela njengomhlambi
amakhwenkwe abo, Nabantwana babo bayadloba.

<span id="an_21:12">21:12</span> Baphakamisa ilizwi benengqongqo nohadi,
Bavuye lilizwi logwali.

<span id="an_21:13">21:13</span> Bayayigqiba imihla yabo ngokuchwayitha,
Behle ngephanyazo ukuya kwelabafileyo.

<span id="an_21:14">21:14</span> Bathi kuThixo, Suka kuthi, Asikunanzile
ukuzazi iindlela zakho.

<span id="an_21:15">21:15</span> Uyini na uSomandla, ukuba simkhonze?
Kusinceda ntoni na ukumjoka?

<span id="an_21:16">21:16</span> Yabona, azisesandleni sabo izinto zabo
ezilungileyo; Iqhinga labangendawo malibe lee kum.

<span id="an_21:17">21:17</span> Kukangaphi na ke isibane sabangendawo
sicinywa? Kubafikela ukusindeka kwabo? Ababele uThixo izintya ngomsindo
wakhe?

<span id="an_21:18">21:18</span> Babe njengengca enqunqiweyo phambi
komoya, Njengomququ ohlaselwa sisaqhwithi?

<span id="an_21:19">21:19</span> Nithi, UThixo ububekela abantwana babo
ubutshinga babo. Makabuphindezele kubo ngokwabo, bazi bona;

<span id="an_21:20">21:20</span> Makayibone inkxwaleko yabo amehlo abo,
Babusele ubushushu boSomandla.

<span id="an_21:21">21:21</span> Ngokuba bayinanze ngani bona indlu yabo
emva kwabo, Lakuqhitshulwa inani leenyanga zabo?

<span id="an_21:22">21:22</span> Uya kufundiswa ukwazi uThixo na, Lowo
ugweba abaphezulu?

<span id="an_21:23">21:23</span> Omnye ufa emandleni okwakhe ukuphila,
Onwabile kanye, echulumachile.

<span id="an_21:24">21:24</span> Iimvaba zakhe zizele ngamasi, Nomongo
wamathambo akhe utyebile.

<span id="an_21:25">21:25</span> Omnye ufa ukrakra umphefumlo wakhe,
Engadlanga zinto zilungileyo.

<span id="an_21:26">21:26</span> Balala ndawonye eluthulini, Iimpethu
ziyabagubungela bobabini.

<span id="an_21:27">21:27</span> Yabona, ndiyazazi iingcinga zenu,
Namayelenqe enindigonyamela ngawo.

<span id="an_21:28">21:28</span> Xa nithi, Iphi na indlu yesibhovubhovu?
Iphi na intente ebalulekileyo yabangendawo?

<span id="an_21:29">21:29</span> Anibuzanga na kwabadlula ngendlela?
Imiqondiso yabo ninako na ukuyikhanyela?

<span id="an_21:30">21:30</span> Ukuba ngemini yokusindeka wanqandwa
ongendawo, Ngemini yokuphuphuma umsindo wemkiswa?

<span id="an_21:31">21:31</span> Ngubani na ongaxela ebusweni bakhe
indlela yakhe? Enze into yena, ngubani na oya kuphindezela kuye?

<span id="an_21:32">21:32</span> Usiwa emangcwabeni yena, Alinde
esigangeni.

<span id="an_21:33">21:33</span> Anencasa kuye amagada esihlambo; Emva
kwakhe kulandela lonke uluntu, Nangaphambi kwakhe belungenakubalwa.

<span id="an_21:34">21:34</span> Ningathini na ke ukundithuthuzela
ngeento ezingento, limpendulo zenu zisele zibubumenemene nje?

<span id="an_22:1">22:1</span> Wasusela uElifazi wakwaTeman, wathi,

<span id="an_22:2">22:2</span> Umfo unokumnceda na uThixo? Hayi bo!
Uzinceda ngokwakhe oqiqayo.

<span id="an_22:3">22:3</span> Kumnandi na kuSomandla, xa ulilungisa?
Kuyinzuzo na kuye, ukuba uyazigqibelelisa iindlela zakho?

<span id="an_22:4">22:4</span> Uya kukohlwaya na ngenxa yokoyika kwakho
uThixo, Aye nawe ematyaleni?

<span id="an_22:5">22:5</span> Ububi bakho abubukhulu na? Ubugwenxa
bakho asibobungaphele ndawo na?

<span id="an_22:6">22:6</span> Kuba ububambise umzalwana wakho ngelize,
Ububahluba abaze iingubo.

<span id="an_22:7">22:7</span> Ubungamsezi manzi otyhafileyo, Olambileyo
ubumwimba ukutya.

<span id="an_22:8">22:8</span> Ke indoda enengalo, belilelayo ilizwe;
Obekekileyo ubehlala kulo.

<span id="an_22:9">22:9</span> Abahlolokazi ububandulula belambatha,
Neengalo zeenkedama ubuzityumza.

<span id="an_22:10">22:10</span> Ngenxa yoko imigibe ikujikelezile,
Ukhwankqiswe ngesiquphe kukunkwantyiswa.

<span id="an_22:11">22:11</span> Khona akububoni na ubumnyama, Nobuninzi
bamanzi akugubungelayo?

<span id="an_22:12">22:12</span> UThixo ukuphakama kwakhe asikokwamazulu
yini na? Bona ke intloko yazo iinkwenkwezi, ukuba phezulu kwayo!

<span id="an_22:13">22:13</span> Uthi ke wena, Wazi ntoni na uThixo?
Unokugweba na, engaphaya kobumnyama bamafu?

<span id="an_22:14">22:14</span> Amafu amsithile, akaboni; Uzihambela
okwakhe esazingeni samazulu.

<span id="an_22:15">22:15</span> Umendo wasephakadeni uya kuwugcina na,
Abawunyatheleyo abantu abanobutshinga?

<span id="an_22:16">22:16</span> Abashwabene lingekabi lixesha;
Lwanyibilika, lwangumsinga useko lwabo,

<span id="an_22:17">22:17</span> Ababesithi kuThixo, Suka kuthi;
Angabenza ntoni na uSomandla?

<span id="an_22:18">22:18</span> Kanti ebenguye ozalisa izindlu zabo
ngezinto ezilungileyo. Iqhinga labangendawo malibe lee kum.

<span id="an_22:19">22:19</span> Aya kubona oko amalungisa, avuye;
Omsulwa uyabagculela, esithi,

<span id="an_22:20">22:20</span> Inene, abasukele phezulu kum bathe
shwaka, Wakudla umlilo ukuphuphuma kwabo.

<span id="an_22:21">22:21</span> Khawenze ubuhlobo naye, ube noxolo;
Ngaloo nto wozelwa kokulungileyo.

<span id="an_22:22">22:22</span> Khawamkele umyalelo emlonyeni wakhe,
Ubeke iintetho zakhe entliziyweni yakho.

<span id="an_22:23">22:23</span> Ukuba uthe wabuyela kuSomandla, uya
kwakhiwa. Ukuba uthe wabubeka kude ubugqwetha ezintenteni zakho,

<span id="an_22:24">22:24</span> Walibeka eluthulini ilitye legolide,
Wayibeka eluhlalwini lwemilanjana neyakwaOfire:

<span id="an_22:25">22:25</span> USomandla woba lilitye legolide kuwe,
Nesilivere ebengezelayo kakhulu.

<span id="an_22:26">22:26</span> Ngokuba uya kwandula ukuziyolisa
ngoSomandla, Ubuphakamisele kuThixo ubuso bakho.

<span id="an_22:27">22:27</span> Wothandaza kuye, eve, Uzizalise
izibhambathiso zakho;

<span id="an_22:28">22:28</span> Usongele into, ifezeke kuwe;
Ezindleleni zakho kukhanye, kube mhlophe.

<span id="an_22:29">22:29</span> Xa zithe zehla, wothi, Phezulu!
Amsindise omehlo aqondele phantsi.

<span id="an_22:30">22:30</span> Uya kusindisa nongemsulwa, Asizwe
bubunyulu bezandla zakho.

<span id="an_23:1">23:1</span> Waphendula uYobhi, wathi,

<span id="an_23:2">23:2</span> Nanamhlanje inkalazo yam ineenkani,
Isandla sam sinzima phezu kokugcuma kwam.

<span id="an_23:3">23:3</span> Yoo! Andaba bendisazi apho ndingamfumana
khona, Ndize esihlalweni sakhe!

<span id="an_23:4">23:4</span> Bendiya kulicacisa phambi kwakhe ityala
lam, Ndiwuzalise umlomo wam ngeziganeko.

<span id="an_23:5">23:5</span> Andaba bendikwazi ukuthetha abeya
kundiphendula ngako, Ndiyiqonde into abeya kuyithetha kum.

<span id="an_23:6">23:6</span> Wobambana nam ngamandla amakhulu na?
Hayi! Kodwa ke wondigqala.

<span id="an_23:7">23:7</span> Oko othe tye ubeya kubonisana naye,
Ndisinde kumgwebi wam, kuphele.

<span id="an_23:8">23:8</span> Yabona, ndisinga phambili, angabikho;
Nangasemva, ndingamnakani;

<span id="an_23:9">23:9</span> Ngasekhohlo, ekusebenzeni kwakhe,
ndingamalami; Xa atyekela ngasekunene, ndingamboni.

<span id="an_23:10">23:10</span> Kuba uyayazi indlela enam;
Endicikidile, bendiya kuphuma njengegolide.

<span id="an_23:11">23:11</span> Unyawo lwam lubambe umkhondo wakhe,
Ndayigcina indlela yakhe, andathi gu bucala.

<span id="an_23:12">23:12</span> Emthethweni wemilebe yomlomo wakhe
andisukanga; Ndiwabekile amazwi omlomo wakhe kunowam ummiselo.

<span id="an_23:13">23:13</span> Ke yena umi ndaweni-nye, ngubani na
ongambuyisayo? Umphefumlo wakhe ukhanukile, uya kwenza oko.

<span id="an_23:14">23:14</span> Kuba uya kukufeza oko ndikumiselweyo;
Zininzi ke izinto ezinje kuye.

<span id="an_23:15">23:15</span> Ngenxa yoko ndikhwankqiswe ebusweni
bakhe. Ndakukugqala, ndisuka ndinkwantye nguye.

<span id="an_23:16">23:16</span> UThixo uyiqobisile intliziyo yam.
USomandla undikhwankqisile.

<span id="an_23:17">23:17</span> Kuba andibhangiswanga ngenxa
yobumnyama, Nangenxa yobuso bam obugutyungelwe sisithokothoko.

<span id="an_24:1">24:1</span> Yini na ukuba kungabekwa maxesha
nguSomandla? Yini na ukuba abamaziyo bangaziboni iimini zakhe?

<span id="an_24:2">24:2</span> Kushenxiswa imilimandlela; Kuphangwa
imihlambi, yaluswe.

<span id="an_24:3">24:3</span> Kuqhutywa kumkiwe ne-esile lenkedama,
Kubanjiswe ngenkomo yomhlolokazi.

<span id="an_24:4">24:4</span> Kugilwa amahlwempu endleleni, Bazimele
ndawonye abaziintsizana belizwe.

<span id="an_24:5">24:5</span> Khangela, njengamaesile asendle entlango,
Baphuma ngomsebenzi wabo, befuna kwakusasa into yokudla; Inkqantosi
sisonka sabantwana kubo.

<span id="an_24:6">24:6</span> Esisimini bavuna ukutya kwabo, Babhikice
esidiliyeni songendawo.

<span id="an_24:7">24:7</span> Balala ze bengenangubo, Abananto
yokuzigubungela engqeleni,

<span id="an_24:8">24:8</span> Bayanetha sisiphango seentaba; Bancathama
ngeliwa, bengenandawo yakuzimela.

<span id="an_24:9">24:9</span> Kuhluthwa ebeleni iinkedama, Koniwe
abaziintsizana.

<span id="an_24:10">24:10</span> Bahamba ze, bengenangubo; Bathwala
izithungu, belambile.

<span id="an_24:11">24:11</span> Phakathi kweendonga zabaya bakhama
ioli, Baxovula ezixovulelweni zewayini, benxaniwe noko.

<span id="an_24:12">24:12</span> Emizini kugula amadoda, Nomphefumlo
wabangxwelerhiweyo uyakhala; Kanti uThixo akathi bubuhilihili.

<span id="an_24:13">24:13</span> Ngabo abo bagwilika ekukhanyeni;
Abanakwazana neendlela zako, Abahlali ezingqushwini zako.

<span id="an_24:14">24:14</span> Kusathi qhiphu ukusa, kuvuka isihange,
Sibulale iintsizana namahlwempu; Ebusuku sibe njengesela.

<span id="an_24:15">24:15</span> Iliso lomkrexezi ligcine ungcwalazi;
Uthi, Akukho liso liya kundalama, Anxibe isigqubuthelo ebusweni.

<span id="an_24:16">24:16</span> Bagqobhoza izindlu emnyameni; Emini
bayazivalela, Abazani nokukhanya.

<span id="an_24:17">24:17</span> Ngokuba ubumnyama obuthe shinyi
bukukuza kokusa kubo bonke; Ngokuba bazana nokhwankqiso lobumnyama
obuthe shinyi.

<span id="an_24:18">24:18</span> Bayakhawuleza phezu kwamanzi;
Sitshabhisiwe isabelo sabo ehlabathini; Abasasingi endleleni yesidiliya.

<span id="an_24:19">24:19</span> Amanzi ekhephu ahluthwa ngumqwebedu
nakukubalela; Aboni bahluthwa lelabafileyo.

<span id="an_24:20">24:20</span> Sibalibele isizalo; iimpethu
ziyabamunya, Ababi sakhunjulwa; Baphulwe ke njengomthi ubugqwetha.

<span id="an_24:21">24:21</span> Bamphanga kakubi oludlolo, ongazalanga;
Abangamenzelanga okulungileyo umhlolokazi.

<span id="an_24:22">24:22</span> Wolula imihla yeembalasane ngamandla
akhe, Ziphakame bezise zibuncamile ubomi.

<span id="an_24:23">24:23</span> Uzinika inkoloseko, zayame, Amehlo akhe
abe phezu kweendlela zazo,

<span id="an_24:24">24:24</span> Ziphakame: kube mzuzwana zingabikho.
Zithe ngqu, zibuthiwe njengabanye bonke, Zinqanyulwe njengesikhwebu
sengqolowa.

<span id="an_24:25">24:25</span> Ukuba kanti akunjalo, ngubani na
owondenza othetha amanga, Akwenze into engento ukuthetha kwam?

<span id="an_25:1">25:1</span> Wasusela uBhiledadi wakwaShuwa, wathi,

<span id="an_25:2">25:2</span> Ulawulo nonkwantyiso lunaye; Wenza uxolo
ezindaweni zakhe eziphezulu.

<span id="an_25:3">25:3</span> Inokubalwa na imikhosi yakhe? Ngubani na
ongaphunyelwayo kukukhanya kwakhe?

<span id="an_25:4">25:4</span> Angathini na umntu ukuba lilungisa
kuThixo? Angathini na ukuba ngoqaqambileyo ozelwe ngumfazi?

<span id="an_25:5">25:5</span> Yabona, nenyanga ayimhlophe,
Neenkwenkwezi aziqaqambile, emehlweni akhe.

<span id="an_25:6">25:6</span> Ubeke phi na ke umntu, impethu le,
Nonyana ka-Adam, umbungu lo?

<span id="an_26:1">26:1</span> Waphendula uYobhi, wathi,

<span id="an_26:2">26:2</span> Utheni na wena ukumnceda ongenamandla,
Nokuyisindisa ingalo engenamandla?

<span id="an_26:3">26:3</span> Utheni na ukumcebisa ongenabulumko,
Ukumazisa kunene into eyiyo?

<span id="an_26:4">26:4</span> Uxelele bani na ukuthetha? Kukuphefumla
kukabani na okuphume kuwe?

<span id="an_26:5">26:5</span> Abangasekhoyo bayazibhijabhija Ngaphantsi
kwamanzi, nabemi bawo.

<span id="an_26:6">26:6</span> Lize elabafileyo phambi kwakhe,
Ayinasigubungelo inzonzobila.

<span id="an_26:7">26:7</span> Ulaneka izulu langasentla enyanyeni,
Axhome ihlabathi phezu kokungeni.

<span id="an_26:8">26:8</span> Ubopha amanzi emafini akhe, Lingagqabhuki
ilifu ngaphantsi kwawo.

<span id="an_26:9">26:9</span> Uvingca umphambili wetrone, Aneke ilifu
lakhe phezu kwayo.

<span id="an_26:10">26:10</span> Uzunguleza ubuso bamanzi ngomda, Kuse
ekupheleni kokukhanya nobumnyama.

<span id="an_26:11">26:11</span> Iintsika zamazulu ziyanyenganyenga,
Zingakhulumi kukukhalima kwakhe.

<span id="an_26:12">26:12</span> Ngamandla akhe ugxobhagxobha ulwandle,
Ngengqondo yakhe uqoba uRahabhi.

<span id="an_26:13">26:13</span> Ngomoya wakhe wenza ukuba lise izulu;
Isandla sakhe sayihlaba inyoka enyebelezayo.

<span id="an_26:14">26:14</span> Yabona, ngamancam eendlela zakhe lawo;
Iyini na ke intsebezo yelizwi esiyivayo ngaye? Ke yona indudumo
yemisebenzi yobugorha bakhe ingaqondwa ngubani na?

<span id="an_27:1">27:1</span> Wahambisa uYobhi, waphakamisa umzekeliso
wakhe, wathi,

<span id="an_27:2">27:2</span> Ehleli nje uThixo, olisusileyo ibango
lam, USomandla, owenze krakra umphefumlo wam

<span id="an_27:3">27:3</span> (Kuba kusekum ukuphefumla kwam konke,
Nomoya kaThixo usemathatheni am),

<span id="an_27:4">27:4</span> Umlomo wam awuthethi bugqwetha, Nolwimi
lwam aluxeli nkohliso.

<span id="an_27:5">27:5</span> Makube lee kum ukuthi, niyalungisa; Ndoda
ndiphume umphefumlo, ndingayisusi kum ingqibelelo yam.

<span id="an_27:6">27:6</span> Ndobambelela ebulungiseni bam, andiyi
kubuyeka; Intliziyo yam ayiyi kungcikiva mini eziminini zam.

<span id="an_27:7">27:7</span> Malube njengongendawo utshaba lwam,
Nosukela phezulu kum abe njengogqwethayo.

<span id="an_27:8">27:8</span> Kuba liyintoni na ithemba lentshembenxa,
xa athe wawunqumla, Xa athe wawurhola uThixo umphefumlo wayo?

<span id="an_27:9">27:9</span> Wokuva na uThixo ukululahlamba kwayo, Xa
ifikelwe yimbandezelo?

<span id="an_27:10">27:10</span> Khona inokuziyolisa na ngoSomandla?
Ingamnqula na uThixo ngamaxesha onke?

<span id="an_27:11">27:11</span> Ndiya kuniyala ngokusingisele esandleni
sikaThixo; OkunoSomandla andiyi kukukhanyela.

<span id="an_27:12">27:12</span> Yabonani, nonke niphela ngokwenu
nikubonile; Yini na ke ukuba nithethe into engento yakonto?

<span id="an_27:13">27:13</span> Siso esi isabelo somntu ongendawo
kuThixo, Nelifa labaziingqwangangqwili, abalamkelayo kuSomandla.

<span id="an_27:14">27:14</span> Ukuba bathe banda oonyana bakhe,
bandiselwa ikrele; Nabaphume embilinini wakhe abahluthi kukutya.

<span id="an_27:15">27:15</span> Amaqongqolo akhe aya kungcwatywa
kukufa, Abahlolokazi bakhe bangalili.

<span id="an_27:16">27:16</span> Ukuba uthe wafumba isilivere
njengothuli, Wazilungisela izambatho njengodaka:

<span id="an_27:17">27:17</span> Angazilungisa, koko ziya kwambathwa
lilungisa, Nesilivere leyo babelane ngayo abamsulwa.

<span id="an_27:18">27:18</span> Uyakha indlu yakhe njengenundu,
Njengephempe elenziwe yimboniseli.

<span id="an_27:19">27:19</span> Ulala phantsi esisityebi, akaphindi;
Uvula amehlo akhe, angabikho.

<span id="an_27:20">27:20</span> Kumthabatha njengamanzi ukukhwankqa,
Simbe ebusuku isaqhwithi.

<span id="an_27:21">27:21</span> Luyamfukula ulophu lwasempumalanga,
emke, Lumqweqwedise endaweni yakhe.

<span id="an_27:22">27:22</span> UThixo umgibisela angamcongi; Usibaleka
asibaleke isandla sakhe.

<span id="an_27:23">27:23</span> Bamtyhwakrazela izandla, Bamenzele
umsondlo, emke endaweni yakhe.

<span id="an_28:1">28:1</span> Kuba kukho apho iphuma khona isilivere,
Nendawo yegolide abayihluzayo.

<span id="an_28:2">28:2</span> Isinyithi sithatyathwa eluthulini,
Banyibilikisa amatye abe lubhedu.

<span id="an_28:3">28:3</span> Baphelisa ubumnyama, Bebhekisa
eziphelweni zonke, Begocagocela amatye asesithokothokweni
nawasebumnyameni obuthe shinyi.

<span id="an_28:4">28:4</span> Bemba umngxuma kude kwabemiyo, Belityelwe
lunyawo lwabahambi; Baxhomekile bekude nabantu, bayajinga.

<span id="an_28:5">28:5</span> Umhlaba-kuphuma ukutya kuwo; Umzantsi
wawo ubhukuqwa ngathi ngumlilo.

<span id="an_28:6">28:6</span> Indawo yesafire ngamatye awo, Amagada
egolide akuyo;

<span id="an_28:7">28:7</span> Yingqushu engaziwa xhalanga, Engathiwanga
nzo liso lantloyiya,

<span id="an_28:8">28:8</span> Enganyathelwanga thole lanyamakazi
inyalasayo, Engahanjwanga nayingonyama.

<span id="an_28:9">28:9</span> Usa isandla sakhe nakwiqhwitha,
Uzibhukuqa ezingcanjini iintaba.

<span id="an_28:10">28:10</span> Ugqobhoza imijelo emaweni; Libona zonke
izinto ezinqabileyo iliso lakhe.

<span id="an_28:11">28:11</span> Uvingca imilambo ingavuzi,
Okufihlakeleyo akukhuphele emhlotsheni.

<span id="an_28:12">28:12</span> Ke bona ubulumko bufunyanwa phi na?
Iphi na indawo yengqondo?

<span id="an_28:13">28:13</span> Akalazi umntu ixabiso labo; Abufunyanwa
ezweni labahleliyo.

<span id="an_28:14">28:14</span> Amanzi enzonzobila athi, Abukum;
Ulwandle luthi, Abunam.

<span id="an_28:15">28:15</span> Akurholwa golide ithe shinyi
esikhundleni sabo; Akulinganiswa silivere ibe yintengo yabo.

<span id="an_28:16">28:16</span> Abumelwa yigolide ecikizekileyo
yakwaOfire, Nesardonisi enqabileyo, nesafire.

<span id="an_28:17">28:17</span> Azinakulingana nabo igolide negilas;
Abunakwananana neempahla zegolide engcwengiweyo.

<span id="an_28:18">28:18</span> Zingasakhunjulwa iikorale neekristale,
Ukuzuzwa kobulumko kuphezu kweeperile.

<span id="an_28:19">28:19</span> Ayinakulingana nabo itopazi yakwaKushi;
Abumelwa yigolide ecikizekileyo, ecocekileyo.

<span id="an_28:20">28:20</span> Ubulumko buvela phi na ke, Yiyiphi na
indawo yengqondo?

<span id="an_28:21">28:21</span> Bufihlakele emehlweni eento zonke
eziphilileyo; Busithakele nasezintakeni zasezulwini.

<span id="an_28:22">28:22</span> Inzonzobila nokufa kuthi, Sibuvile
ukubuva ngendlebe.

<span id="an_28:23">28:23</span> NguThixo oyiqondayo indlela yabo, Nguye
oyaziyo indawo yabo.

<span id="an_28:24">28:24</span> Kuba yena ubheka eziphelweni
zehlabathi, Ubona phantsi kwamazulu onke;

<span id="an_28:25">28:25</span> Ngokuwenzela umoya ubunzima bawo,
Namanzi awalinganise ngomlinganiso;

<span id="an_28:26">28:26</span> Ekuyenzeleni kwakhe imvula ummiselo,
Nombane wendudumo indlela:

<span id="an_28:27">28:27</span> Waza wabubona, wabubala; Wabumisa,
wabugocagoca nokubugocagoca;

<span id="an_28:28">28:28</span> Wathi emntwini: Yabona, ukoyika iNkosi,
bubulumko obo, Nokutyeka ebubini kuyingqondo.

<span id="an_29:1">29:1</span> Wahambisa uYobhi ukuphakamisa umzekeliso
wakhe, wathi,

<span id="an_29:2">29:2</span> Yoo! Andaba bendineenyanga
ezinjengezaphambili, Njengemihla abendigcinile uThixo;

<span id="an_29:3">29:3</span> Xa ukukhanya kwesibane sakhe bekuphezu
kwentloko yam, Xa ngokukhanya kwakhe bendibuhamba ubumnyama;

<span id="an_29:4">29:4</span> Njengoko bendinjalo ngemihla yam
yokwindla, Oko ukucweya kukaThixo bekuphezu kwentente yam;

<span id="an_29:5">29:5</span> Oko uSomandla ebesenam, Bengeenxa zonke
kum abantwana bam;

<span id="an_29:6">29:6</span> Oko ebehlanjwa amabanga am ngamasi, Iliwa
lindithululela imijelo yeoli.

<span id="an_29:7">29:7</span> Xa ekuphumeni ngesango bendinyuka ukuya
kuwo umzi, Ndimise isihlalo sam endaweni yembutho,

<span id="an_29:8">29:8</span> Andibona amadodana, azimela, Asuka
amaxhego, ema.

<span id="an_29:9">29:9</span> Abathetheli bakuyeka ukukhuluma, Babeka
isandla emlonyeni.

<span id="an_29:10">29:10</span> Ilizwi leenganga lazimela, Nolwimi
lwazo lwanamathela ekhuhlangubeni azo,

<span id="an_29:11">29:11</span> Kuba indlebe yeva, yathi ndinoyolo;
Iliso labona, landingqinela.

<span id="an_29:12">29:12</span> Kuba bendisiza iintsizana ezizibikayo,
Neenkedama, noswele umncedi.

<span id="an_29:13">29:13</span> Intsikelelo yabadakayo ibindizela,
Nentliziyo yomhlolokazi bendiyimemelelisa.

<span id="an_29:14">29:14</span> Ubulungisa bendibambatha bundambathe;
Lwaba njengengubo yokwaleka nonkontsho ugwebo lwam.

<span id="an_29:15">29:15</span> Bendingamehlo kwimfama, Bendiziinyawo
kwisiqhwala;

<span id="an_29:16">29:16</span> Bendinguyise kumahlwempu, Netyala
lendingabaziyo bendiligocagoca.

<span id="an_29:17">29:17</span> Bendiwaphula amabamba ogqwethayo,
Bendilikhupha emazinyweni akhe ixhoba.

<span id="an_29:18">29:18</span> Ndathi ke, Ndiya kuphuma umphefumlo
kunye nendlu yam, Ndiyandise imihla yam njengentaka engafiyo.

<span id="an_29:19">29:19</span> Ingcambu yam iya kuvulelwa amanzi,
Ulale umbethe emasebeni am.

<span id="an_29:20">29:20</span> Uzuko lwam luya kuhlala lulutsha kum,
Sihlaziyeke isaphetha sam esandleni sam.

<span id="an_29:21">29:21</span> Babendiphulaphula, balindele, Bathi tu
ecebeni lam.

<span id="an_29:22">29:22</span> Emva kwelizwi lam babengaphindi
bathethe, Kubachaphazele ukukhuluma kwam.

<span id="an_29:23">29:23</span> Babendilinda njengemvula, Imilomo yabo
bayakhamisele eyasekwindla.

<span id="an_29:24">29:24</span> Bendibancumela, bencamile; Ukukhanya
kobuso bam bangakusanganisi.

<span id="an_29:25">29:25</span> Bendibanyulela indlela, ndihlale
ndiyintloko; Bendihlala njengokumkani phakathi komkhosi,
Njengothuthuzela abenza isijwili.

<span id="an_30:1">30:1</span> Kungoku bayandihleka abancinane kunam
ngemihla, Abayise babo ndibe ndicekisa nokubabeka nezinja zomhlambi wam.

<span id="an_30:2">30:2</span> Khona abengaba ngawantoni na kum amandla
ezandla zabo, Abaphelelwe ngamandla?

<span id="an_30:3">30:3</span> Bathe ngokuswela nokulamba banqina, Abo
banqabi bomqwebedu, Bobumnyama bentshabalala yakwantshabalala;

<span id="an_30:4">30:4</span> Abo baqhawula imbuwa ematyholweni,
Abasonka siyingcambu yonwele.

<span id="an_30:5">30:5</span> Bayagxothwa phakathi kwabantu;
Bahlatyelwa umkhosi ngathi ngamasela;

<span id="an_30:6">30:6</span> Bahlale ezihlanjeni ezingcangcazelisayo,
Emingxunyeni yomhlaba nasemaweni.

<span id="an_30:7">30:7</span> Babhomboloza phakathi kwamatyholo,
Bafumbalala phantsi kwamarhawu,

<span id="an_30:8">30:8</span> Bengoonyana bezidenge kwanoonyana
babangenagama, Ababethwa bemke ezweni.

<span id="an_30:9">30:9</span> Kungoku ndiyingoma yabo. Ndaba
kukukhuluma kwabo.

<span id="an_30:10">30:10</span> Ndilisikizi kubo, bakude nam;
Abawanqandi amathe ebusweni bam.

<span id="an_30:11">30:11</span> Kuba ulucombulule uthambo lwam,
wandicinezela, Bawuyeka umkhala phambi kwam.

<span id="an_30:12">30:12</span> Ngasekunene kuphakama ubuvuvana;
Batyhala iinyawo zam, Bandifumbele umendo wabo wokusindeka.

<span id="an_30:13">30:13</span> Bayenza amagqagala indlela yam,
Bancedisa ukweyela kwam, Abangenamncedi.

<span id="an_30:14">30:14</span> Ukuza kwabo ngathi bagqobhoza ithuba
elibanzi eludongeni, Bagaleleka kum nokuthi golokongqo kwalo.

<span id="an_30:15">30:15</span> Kuguqukele kum ukukhwankqisa,
Kubusukela ubunene bam njengomoya; Kudlule njengelifu ukusindiswa kwam.

<span id="an_30:16">30:16</span> Kungoku uziphalazela phakathi kwam
umphefumlo wam; Indibambile imihla yeentsizi.

<span id="an_30:17">30:17</span> Ubusuku buphehla amathambo am, aqhiwuke
kum; Iintlungu ezindidlayo azipheli.

<span id="an_30:18">30:18</span> Ngobukhulu bamandla sizenze sasisimbi
isambatho sam, Sithe nca kum njengomqala wengubo yam yangaphantsi.

<span id="an_30:19">30:19</span> Undijulele eludakeni, Ndafana nothuli
nothuthu.

<span id="an_30:20">30:20</span> Ndiyazibika kuwe, ungasabeli; Ndisuka
ndime, undijonge.

<span id="an_30:21">30:21</span> Uzenza isijorha kum; Unditshutshisa
ngamandla esandla sakho.

<span id="an_30:22">30:22</span> Undifukulela emoyeni, undikhwelisa
kuwo, Undibhangise nokuzongoma kwawo.

<span id="an_30:23">30:23</span> Kuba ndiyazi ukuba uya kundibuyisela
ekufeni, Endlwini yokuhlangana kwabaphilileyo bonke.

<span id="an_30:24">30:24</span> Kodwa ekuthini bhuma, umntu akoluli
sandla na, Azibike ngenxa yoko elishweni lakhe?

<span id="an_30:25">30:25</span> Khona andimlilelanga yini na omini
zinobubi? Ubungenalusizi na umphefumlo wam ngenxa yehlwempu?

<span id="an_30:26">30:26</span> Kuba ndathemba okulungileyo, kweza
okubi; Ndalinda ukukhanya, kweza isithokothoko.

<span id="an_30:27">30:27</span> Amathumbu am abila, akayeka;
Yandihlangabeza imihla yeentsizi.

<span id="an_30:28">30:28</span> Ndahamba ndinezimnyama zokuzila,
akwabakho langa; Ndaphakama ebandleni, ndazibika.

<span id="an_30:29">30:29</span> Ndingumzalwana weempungutye, Nomlingane
weenciniba.

<span id="an_30:30">30:30</span> Ulusu lwam luyadlubhuka kum, lumnyama.
Namathambo am atshile kukoma.

<span id="an_30:31">30:31</span> Uhadi lwam lwaba sisijwili, Ugwali lwam
lwaba lilizwi labalilayo.

<span id="an_31:1">31:1</span> Ndiwamisele amehlo am umnqophiso;
Ndingathini na ukuqwalasela entombini?

<span id="an_31:2">31:2</span> Besiya kuba yini na isahlulelo sikaThixo
esivela phezulu, Nelifa loSomandla elivela ezindaweni eziphakamileyo?

<span id="an_31:3">31:3</span> Ukusindeka asikokogqwethayo yini na,
Neshwangusha asilelabenzi bobutshinga yini na?

<span id="an_31:4">31:4</span> Akaziboni na yena iindlela zam, Awabale
onke amabanga am?

<span id="an_31:5">31:5</span> Ukuba ndibe ndihamba nokhohlakeleyo,
Lwangxamela inkohliso unyawo lwam,

<span id="an_31:6">31:6</span> Makandilinganise esikalini sobulungisa,
Akwazi uThixo ukugqibelela kwam.

<span id="an_31:7">31:7</span> Ukuba ebethe gu bucala amabanga am
endleleni, Yalandela amehlo am intliziyo yam, Sanamathela isisihla
ezandleni zam:

<span id="an_31:8">31:8</span> Mandihlwayele, kudle omnye, Iingcambu
zabaphume kum zincothulwe.

<span id="an_31:9">31:9</span> Ukuba ibihendekile intliziyo yam ngenxa
yomkamntu, Ndalalela esangweni lommelwane wam,

<span id="an_31:10">31:10</span> Umkam makasilele omnye umntu, Kuguqe
abanye phezu kwakhe.

<span id="an_31:11">31:11</span> Kuba loo nto bubugqwirha, Loo nto
bubugwenxa phambi kwabagwebi.

<span id="an_31:12">31:12</span> Inene, loo nto ngumlilo odla use
enzonzobileni; Ibiya kuncothula iingcambu zongeniselo lwam lonke.

<span id="an_31:13">31:13</span> Ukuba ndibe ndilahle ilungelo lomkhonzi
wam nelomkhonzazana wam, Bakubambana nam,

<span id="an_31:14">31:14</span> Bendingathini na ukwenza, xa athe
uThixo wesuka waphakama? Xa athe wavela, bendingathini na ukuphendula?

<span id="an_31:15">31:15</span> Owandenzayo ezibilinini akamenzanga na
naye? Owasimilisa esizalweni akamnye na?

<span id="an_31:16">31:16</span> Ukuba ndibe ndisala nabakungxameleyo
abasweleyo, Ndawaphelisa amehlo omhlolokazi,

<span id="an_31:17">31:17</span> Ndawudla ndedwa umthamo wam, Ayadla
inkedama kuwo:

<span id="an_31:18">31:18</span> Hayi bo! Kwasebuncinaneni bam inkedama
yakhulela kum, ngathi ikuyise, Ndamalathisa umhlolokazi nasesizalweni
sikama.

<span id="an_31:19">31:19</span> Ukuba ndibe ndimbona otshabalalayo
engenanto yokwambatha, Ihlwempu lingenanto yokuzigubungela;

<span id="an_31:20">31:20</span> Ukuba abengandisikeleli amanqe akhe,
Akazifudumeza ngoboya beemvana zam;

<span id="an_31:21">31:21</span> Ukuba bendilingisile ngesandla sam
kwinkedama, Ngokuba bendibone uncedo lwam esangweni:

<span id="an_31:22">31:22</span> Igxalaba lam maliwe esixhantini salo,
Nomkhono wam waphuke ethanjeni lawo.

<span id="an_31:23">31:23</span> Bekuya kuba kum ukunkwantya, ukusindeka
nguThixo, Ndikhohlwe phambi kokuphakama kwakhe.

<span id="an_31:24">31:24</span> Ukuba bendenze igolide inqolonci yam,
Ndathi kwecikizekileyo, Nkoloseko yam;

<span id="an_31:25">31:25</span> Ukuba bendikuvuyela ukuba buninzi
kobutyebi bam, Nokufumana kakhulu kwesandla sam;

<span id="an_31:26">31:26</span> Ukuba bendilibona ilanga likhupha
imitha, Nenyanga ihamba indilekile,

<span id="an_31:27">31:27</span> Yahendeka ngasese intliziyo yam,
Ndasangela ngomlomo wam isandla sam:

<span id="an_31:28">31:28</span> Nako oko ngekuba bubugwenxa phambi
kwabagwebi; Kuba ngendiba ndimkhanyele uThixo waphezulu.

<span id="an_31:29">31:29</span> Ukuba ndibe ndivuyela ilishwa
londithiyayo, Ndaxhumela ukuba efunyenwe bububi

<span id="an_31:30">31:30</span> (Ke andilivumelanga ikhuhlangubo lam,
ukuba lone, Ndiwucele ngentshwabulo umphefumlo wakhe);

<span id="an_31:31">31:31</span> Ukuba babengatsho abantu bentente yam,
ukuthi, Angaba ngubani na ongahluthanga yinyama yakhe?

<span id="an_31:32">31:32</span> Ubengalali phandle umphambukeli,
Iingcango zam bendizivulela endleleni;

<span id="an_31:33">31:33</span> Ukuba bendilugubungela ukreqo lwam,
njengoAdam, Ngokuqhusheka ubugwenxa bam esifubeni sam,

<span id="an_31:34">31:34</span> Ngakuba bendingcangcazela phambi
kwengxokolo eninzi, Ndaqhiphuka umbilini kukudelwa yimizalwane, Ndathi
cwaka, andaphuma emnyango—

<span id="an_31:35">31:35</span> Andaba bendinondiphulaphulayo! Nangu
umqondiso wam, uSomandla makandiphendule; Nantsi incwadi ayibhalileyo
obambene nam.

<span id="an_31:36">31:36</span> Inene, ndoyithwala ngesixhanti nam,
Ndoyithi jize kum njengesithsaba.

<span id="an_31:37">31:37</span> Inani lamabanga am ndomxelela,
Ndimsondele njengenganga.

<span id="an_31:38">31:38</span> Ukuba umhlaba wam ubukhala ndim,
Nemiqela yawo yalila kunye nawo;

<span id="an_31:39">31:39</span> Ukuba bendiwadla amandla awo kungekho
mali, Ndabanga ukuba uphume umphefumlo womniniwo:

<span id="an_31:40">31:40</span> Makuphume amakhakakhaka esikhundleni
sengqolowa, Nokhula esikhundleni serhasi. Agqityiwe amazwi kaYobhi.

<span id="an_32:1">32:1</span> Ayeka loo madoda omathathu ukumphendula
uYobhi; kuba ubelilungisa emehlweni akhe.

<span id="an_32:2">32:2</span> Wavutha umsindo kaElihu unyana
kaBharakeli, wakwaBhuzi, owemizalwane yakwaRam; wavutha kuYobhi umsindo
wakhe, ngenxa yokuzigwebela ngokwakhe kunoThixo.

<span id="an_32:3">32:3</span> Wavutha kubahlobo bakhe abathathu umsindo
wakhe, ngenxa enokuba bengafumananga kumphendula, phofu bemgwebile
uYobhi.

<span id="an_32:4">32:4</span> Ke kaloku uElihu ubesalindisile kuYobhi
ngamazwi, ngokuba babebadala kunaye ngemihla.

<span id="an_32:5">32:5</span> Wabona uElihu, ukuba akukho mpendulo
emlonyeni waloo madoda mathathu, wavutha ke umsindo wakhe.

<span id="an_32:6">32:6</span> Wasusela uElihu unyana kaBharakeli,
wakwaBhuzi, wathi, Ndimncinane mna ngemihla, Ke nina niziingwevu; Ngenxa
yoko ndakhwelela phaya, ndoyika ukunityela ukwazi kwam.

<span id="an_32:7">32:7</span> Ndathi, Imihla mayithethe, Iminyaka
emininzi yazise ubulumko.

<span id="an_32:8">32:8</span> Noko ngumoya osemntwini, Nokuphefumla
kukaSomandla okubaqondisayo.

<span id="an_32:9">32:9</span> Ukulumka akunabakhulu, Ukuqonda
okufaneleyo akunamadoda makhulu odwa.

<span id="an_32:10">32:10</span> Ngako oko ndithi, Phulaphula kum,
Ndokutyela ukwazi kwam nam.

<span id="an_32:11">32:11</span> Yabonani, bendiwalindile amazwi enu,
Ndakubekela indlebe ukuqonda kwenu, Nada nagocagoca ukuthetha.

<span id="an_32:12">32:12</span> Ndanigqala kakuhle; Yabonani, akukho
namnye kuni umohlwayileyo uYobhi, Wawaphendula amazwi akhe.

<span id="an_32:13">32:13</span> Hleze nibe nithi, Sibufumene ubulumko;
UThixo uyamphephetha, asingumntu.

<span id="an_32:14">32:14</span> Ke akakubhekisanga kum ukuthetha;
Andiyi kumphendula ngamazwi enu.

<span id="an_32:15">32:15</span> Baqhiphuke umbilini, abasaphenduli;
Baphelelwe kukuthetha.

<span id="an_32:16">32:16</span> Khe ndenze kuhle na, ngokuba
bengathethi, Ngokuba bemi bengasaphenduli?

<span id="an_32:17">32:17</span> Ndiya kuphendula nam okwam, Ndixele
ukwazi kwam nam.

<span id="an_32:18">32:18</span> Kuba ndizele kukuthetha; Undicuthile
umoya wembilini yam.

<span id="an_32:19">32:19</span> Niyabona, imbilini yam injengewayini
engavulelwanga; Njengeentsuba ezintsha, iza kugqabhuka.

<span id="an_32:20">32:20</span> Ndiya kuthetha, ukuze ndiphefumle;
Ndiya kuwuvula umlomo wam, ndiphendule.

<span id="an_32:21">32:21</span> Mandingakhe ndinonelele mntu; Ndingakhe
nditeketise mntu.

<span id="an_32:22">32:22</span> Kuba andikwazi ukuteketisa; Ubeya
kundisusa kalula uMenzi wam.

<span id="an_33:1">33:1</span> Kodwa khawukuve, Yobhi, ukuthetha kwam,
Uwabekele indlebe amazwi am onke.

<span id="an_33:2">33:2</span> Khawubone, ndiwuvulile umlomo wam,
Luyathetha ulwimi lwam ekhuhlangubeni lam.

<span id="an_33:3">33:3</span> Akukuthi tye kwentliziyo yam amazwi am;
Ukwazi komlomo wam akuthetha kanyulu.

<span id="an_33:4">33:4</span> UMoya kaThixo wandenza, Nokuphefumla
kukaSomandla kundidlise ubomi.

<span id="an_33:5">33:5</span> Ukuba unako, ndiphendule; Yakha uluhlu
amazwi phambi kwam; misa.

<span id="an_33:6">33:6</span> Uyabona, njengawe ndingokaThixo;
Ndacatshulwa eludongweni nam.

<span id="an_33:7">33:7</span> Yabona, ukothusa kwam akuyi
kukudandathekisa; Nokushicilela kwam akuyi kuba nzima phezu kwakho.

<span id="an_33:8">33:8</span> Okunene, uthethe ezindlebeni zam, Ndaliva
ilizwi lokukhuluma, lisithi,

<span id="an_33:9">33:9</span> Ndiqaqambile, andinalukreqo; Ndiguxiwe,
andinabugwenxa.

<span id="an_33:10">33:10</span> Yabona, ufuna izizekabani zokuthibana
nam, Uthi ndilutshaba lwakhe.

<span id="an_33:11">33:11</span> Uzifaka iinyawo zam esitokisini,
Uwulinga wonke umendo wam.

<span id="an_33:12">33:12</span> Yabona akulungisi ngaloo nto;
ndokuphendula; Kuba uThixo yena mkhulu kunomntu.

<span id="an_33:13">33:13</span> Yini na ukuba ubambane naye, Kuba
engaphenduli ngeendawo zakhe zonke?

<span id="an_33:14">33:14</span> Kanti, hayi, ngendlela enye uThixo
uyathetha, Nangezimbini, ke akukhathalwa.

<span id="an_33:15">33:15</span> Ephupheni, embonweni wasebusuku,
Bakuwelwa bubuthongo obukhulu abantu, Ekozeleni elukhukweni;

<span id="an_33:16">33:16</span> Uzityhila oko iindlebe zabantu,
Akutywine akuvingce ukuthethiswa kwabo,

<span id="an_33:17">33:17</span> Ukuze amthinte umntu ekwenzeni into,
Agubungele uqhankqalazo lomfo;

<span id="an_33:18">33:18</span> Awunqande umphefumlo wakhe esihogweni,
Nobomi bakhe bungagqitheli emkhontweni.

<span id="an_33:19">33:19</span> Wohlwaywa umntu ngumvandedwa esililini
sakhe, Nayimfazwe esimakade emathanjeni akhe;

<span id="an_33:20">33:20</span> Ubomi bakhe bukwale ukudla, Nomphefumlo
wakhe wale ukudla okunqwenelekayo.

<span id="an_33:21">33:21</span> Iyadleka inyama yakhe, ingabonakali,
Avele amathambo akhe abengabonakali.

<span id="an_33:22">33:22</span> Uyasondela ke esihogweni umphefumlo
wakhe, Nobomi bakhe kubabulali.

<span id="an_33:23">33:23</span> Ukuba ke kuthe kwakho isithunywa sezulu
Esimlamlelayo, noko sisinye ewakeni, Sokumxelela umntu okumfaneleyo:

<span id="an_33:24">33:24</span> Wombabala, athi, Mkhulule, angehli aye
esihogweni, Kuba ndilufumene ucamagusho.

<span id="an_33:25">33:25</span> Isuka ibe nentlahla inyama yakhe;
Ubuyela emihleni yobudodana bakhe;

<span id="an_33:26">33:26</span> Uthandaza kuThixo, akholiswe yena
nguye; Abubone ubuso bakhe eduma; Yena ambuyekeze ke umntu ubulungisa
bakhe.

<span id="an_33:27">33:27</span> Lo uvuma ebantwini, athi, Bendonile,
ndakugwenxa okuthe tye, Akwalinganiselwa kum njengoko noko.

<span id="an_33:28">33:28</span> Uwukhulule umphefumlo wam, ukuba
ungagqitheli esihogweni, Nobomi bam bokubona ukukhanya.

<span id="an_33:29">33:29</span> Yabona, oko konke uyakwenza uThixo
Izihlando ezibini nezithathu kumfo,

<span id="an_33:30">33:30</span> Ukuba abuyise umphefumlo wakhe
esihogweni, Ukhanye ngokukhanya kobomi.

<span id="an_33:31">33:31</span> Baza indlebe, Yobhi, phulaphula kum;
Yithi tu, ndithethe mna.

<span id="an_33:32">33:32</span> Ke ukuba unokuthetha, ndiphendule;
Thetha, kuba ndifuna ukukugwebela.

<span id="an_33:33">33:33</span> Ukuba akukho, phulaphula kum wena;
Yithi tu, ndikufundise ubulumko.

<span id="an_34:1">34:1</span> Wasusela uElihu, wathi,

<span id="an_34:2">34:2</span> Yivani, nina zilumko, ukuthetha kwam;
Nina zazi, ndibekeleni indlebe.

<span id="an_34:3">34:3</span> Ngokuba indlebe iyakucikida ukuthetha,
Ikhuhlangubo liyakuva ukudla.

<span id="an_34:4">34:4</span> Masizinyulele okusesikweni, Sikwazi
phakathi kwethu okulungileyo.

<span id="an_34:5">34:5</span> Ngokuba uthe uYobhi, Ndililungisa, UThixo
ulisusile ibango lam.

<span id="an_34:6">34:6</span> Kuthiwa ndiyaxoka, noko likhoyo ibango
lam; Liyabulala inxeba lam lotolo, noko ndingenalukreqo.

<span id="an_34:7">34:7</span> Uphi na umfo onjengoYobhi, Yena ukuselayo
ukugcula njengamanzi?

<span id="an_34:8">34:8</span> Athelele kubenzi bobutshinga, Ahambe
namadoda angendawo?

<span id="an_34:9">34:9</span> Kuba esithi, Akancedeki umfo Ngokukholana
noThixo.

<span id="an_34:10">34:10</span> Ngako oko, nina madoda okuqonda,
phulaphulani kum; Makube lee kuThixo ukuba ngongendawo; KuSomandla,
ukuba abe nobugqwetha,

<span id="an_34:11">34:11</span> Ke ukwenza komntu ukubuyekeza kuye,
Amfumanise umfo ngokwehambo yakhe.

<span id="an_34:12">34:12</span> Hayi bo! UThixo akenzi ngokungendawo,
USomandla akakugwenxi okusesikweni.

<span id="an_34:13">34:13</span> Ngubani na omphathise ihlabathi?
Ngubani na omise elimiweyo lonke?

<span id="an_34:14">34:14</span> Ukuba ubebhekise kuye ngokwakhe yedwa,
Wawuhlanganisela kuye umoya wakhe, nokuphefumla kwakhe,

<span id="an_34:15">34:15</span> Ibiya kuphuma umphefumlo inyama yonke
kunye, Umntu abuyele eluthulini.

<span id="an_34:16">34:16</span> Wanga ungakuqonda, ungakuva oku,
Ulibekele indlebe izwi lokuthetha kwam!

<span id="an_34:17">34:17</span> Kanene, othiye okusesikweni
ubengaphatha ngobukhosi, yini na? Khona uSobulungisa womgweba na?

<span id="an_34:18">34:18</span> Kungathiwa na kukumkani, Tshijolondini?
Nakumanene, Zintondini zingendawo?

<span id="an_34:19">34:19</span> Kangakanani na ke kongabanoneleliyo
abathetheli, Onganoneleli zinongonongo ngaphezu kwabasweleyo? Kuba
bangumsebenzi wezandla zakhe bona bonke.

<span id="an_34:20">34:20</span> Bafa ngephanyazo, phakathi kobusuku;
Bayahexiswa abantu, badlule, Zisuswe iimbalasane kungengasandla.

<span id="an_34:21">34:21</span> Kuba amehlo akhe aphezu kweendlela
zomntu, Uyawabona onke amabanga akhe.

<span id="an_34:22">34:22</span> Akukho bumnyama, akukho thunzi lakufa,
Ukuba basithele kulo abenzi bobutshinga.

<span id="an_34:23">34:23</span> Ngokuba akazekeleli ukumngqinga umntu,
Ukuze eze ematyaleni noThixo.

<span id="an_34:24">34:24</span> Uyabashwaqa abaziinyathi
engagocagocanga, Amise ke abanye esikhundleni sabo.

<span id="an_34:25">34:25</span> Ngako oko uyazazi izenzo zabo,
Ababhukuqe ebusuku, batyumke.

<span id="an_34:26">34:26</span> Uyabamonxoza ngokwabangendawo Endaweni
yababoneli.

<span id="an_34:27">34:27</span> Ekungenxa yokuze kubekho oko, le nto
batyekayo ekumlandeleni, Abaziqiqa zonke iindlela zakhe;

<span id="an_34:28">34:28</span> Ukuze bakufikise kuye ukukhala
kosweleyo, Akuve ukukhala kweentsizana.

<span id="an_34:29">34:29</span> Akuzolisa, ngubani na oya kuxhalisa?
Akusithelisa ubuso, ngubani na ongambonayo? Esenjenjalo, nokuba kungenxa
yohlanga, nokuba kungenxa yomntu emnye,

<span id="an_34:30">34:30</span> Ukuze angabi ngukumkani umntu
oyintshembenxa, Angabi zizirhintyelo zabantu.

<span id="an_34:31">34:31</span> Ngokuba ubani angatsho na kuThixo
ukuthi, Ndiziphakamisile, andisayi kuba sona;

<span id="an_34:32">34:32</span> Endingakuboniyo, ndiyale ngako; Ukuba
ndithe ndenza ngobugqwetha, andiyi kuphinda?

<span id="an_34:33">34:33</span> Uya kuphindezela ngokwakho na yena,
ngokuba usolile wena? Ukuba unyule wena, kunganyuli mna. Into oyaziyo
yithethe.

<span id="an_34:34">34:34</span> Aya kuthi kum amadoda aziingqondi,
Nomfo osisilumko ondiphulaphulayo,

<span id="an_34:35">34:35</span> UYobhi uthetha engenakwazi, Namazwi
akhe akanangqiqo.

<span id="an_34:36">34:36</span> Tarhuni, makacikidwe uTobhi kuse
ekupheleni, Ngenxa yokuphendula kwakhe ngokwamadoda anobutshinga.

<span id="an_34:37">34:37</span> Kuba elongeza ukreqo kwisono sakhe;
Utyhwakraza izandla phakathi kwethu, Awenze maninzi amazwi akhe
ngoThixo.

<span id="an_35:1">35:1</span> Wasusela uElihu, wathi,

<span id="an_35:2">35:2</span> Uba oku kusesikweni na, Ukuthi,
ubulungisa bakho bungaphezu kobukaThixo;

<span id="an_35:3">35:3</span> Ukuba uthi nje, Bundinceda ntoni na,
Bundinyusa ngantoni na phezu kokundinyusa kwesono sam?

<span id="an_35:4">35:4</span> Ndiya kukuphendula mna ngokuthetha,
Nabahlobo bakho abanawe.

<span id="an_35:5">35:5</span> Bheka ezulwini ubone; Ukhangele
isibhakabhaka, siphezulu kuwe.

<span id="an_35:6">35:6</span> Ukuba uthi wone, usebenza ntoni na
ngakuye? Khona zakuba zininzi izikreqo zakho, umenze ntoni na?

<span id="an_35:7">35:7</span> Ukuba uthe walungisa wena, umpha ntoni na
ngaloo nto? Wamkela ntoni na yena esandleni sakho?

<span id="an_35:8">35:8</span> Kuyinto kwindoda enjengawe ukungabi ndawo
kwakho; Buyinto kuwe, nyana womntu, ubulungisa bakho.

<span id="an_35:9">35:9</span> Ngenxa yobuninzi bokucudisa, bayakhala
abantu; Bayazibika ngenxa yengalo yabakhulu.

<span id="an_35:10">35:10</span> Ke abatsho ukuthi, Uphi na uThixo
uMenzi wam, Osinika ingoma ebusuku,

<span id="an_35:11">35:11</span> Osifundisa ngaphezu kweenkomo
zehlabathi, Asiphe ubulumko ngaphezu kweentaka zezulu?

<span id="an_35:12">35:12</span> Bandula bakhale, angaphenduli, Ngenxa
yekratshi labanobubi.

<span id="an_35:13">35:13</span> Hayi, yona into ekhohlakeleyo akayiva
uThixo, USomandla akayikhathalele.

<span id="an_35:14">35:14</span> Noko utshoyo ukuthi akumkhathalele,
Ityala liphambi kwakhe, lindela kuye ke!

<span id="an_35:15">35:15</span> Ke ngoko xa ungekaveleli umsindo wakhe,
Akazani na kunene nesikhukhumali?

<span id="an_35:16">35:16</span> Ke uYobhi ufumana awuvule umlomo wakhe,
Akwandise ukuthetha engenakwazi.

<span id="an_36:1">36:1</span> Waqokela uElihu, wathi,

<span id="an_36:2">36:2</span> Khawenze kuhle, ndikutyele; Kuba kusekho
ukuthetha okusingisele kuThixo.

<span id="an_36:3">36:3</span> Ndiya kukuphakamisela entweni ekude
ukwazi kwam, Ndimnike ubulungisa uMenzi wam.

<span id="an_36:4">36:4</span> Okwenene, akubuxoki ukuthetha kwam;
Ogqibeleleyo ngokwazi uphambi kwakho.

<span id="an_36:5">36:5</span> Yabona, uThixo unamandla, akacekisi bani;
Unamandla ngokuqina kwengqondo.

<span id="an_36:6">36:6</span> Akamlondolozeli ebomini ongendawo;
Iintsizana uzinika ibango lazo.

<span id="an_36:7">36:7</span> Akawasusi amehlo akhe kwabangamalungisa;
Ubahlalisa kunye nookumkani etroneni Ngonaphakade, baphakame ke.

<span id="an_36:8">36:8</span> Ukuba bakhonkxiwe ngemixokelelwane,
Bebanjiwe ngezintya zeentsizi,

<span id="an_36:9">36:9</span> Ubaxelela izenzo zabo Nezikreqo zabo;
ngokuba bezenza amagorha.

<span id="an_36:10">36:10</span> Uzityhilela intethiso iindlebe zabo;
Uthi mababuye ebutshingeni.

<span id="an_36:11">36:11</span> Ukuba bathe beva, bamkhonza, Boyigqiba
imihla yabo ekulungeni, Neminyaka yabo ebumnandini.

<span id="an_36:12">36:12</span> Ukuba bathe abeva, bogqithela
emkhontweni, Baphume umphefumlo bengenakwazi.

<span id="an_36:13">36:13</span> Ke abaziintshembenxa ngentliziyo
babamba umsindo; Abazibiki xa abakhonkxayo;

<span id="an_36:14">36:14</span> Ufe ke ebuncinaneni umphefumlo wabo,
Nobomi babo bube bobeng’awu kwindawo engcwele.

<span id="an_36:15">36:15</span> Uyamhlangula olusizana ngeentsizi
zakhe, Ayityhile indlebe yakhe ngokuxinwa kwabo.

<span id="an_36:16">36:16</span> Nawe ubengakukhululayo yena emlonyeni
wembandezelo, Akuse endaweni ebanzi, emzantsi ungacuthekileyo; Nokubekwa
etafileni yakho kuzale kukutyeba.

<span id="an_36:17">36:17</span> Ke wena uzele kukugweba kwabangendawo;
Ukugweba nokugwetywa kunako ukukubamba.

<span id="an_36:18">36:18</span> Kuba ubushushu mabungakuxhokonxeli
ekutyhwakrazeni izandla, Nobukhulu bocamagusho mabungathi gu bucala.

<span id="an_36:19">36:19</span> Ukuzibika kwakho kokubeka ngaphandle
kwembandezelo na, Nemigushanxa yonke yamandla?

<span id="an_36:20">36:20</span> Musa ukuzonda ubusuku Bokususa izizwe
esikhundleni sazo.

<span id="an_36:21">36:21</span> Lumka, ungaguqukeli konobutshinga; Kuba
unyule loo nto kuneentsizi.

<span id="an_36:22">36:22</span> Yabona, uThixo uphakamise ukwenza
ngamandla akhe; Ngubani na umyali onjengaye?

<span id="an_36:23">36:23</span> Ngubani na omphathise indlela yakhe;
Ngubani na ongathi, Wenze ngobugqwetha?

<span id="an_36:24">36:24</span> Khumbula ukuba uwukhulise ngendumiso
umsebenzi wakhe, Awuhlabele ingoma amadoda.

<span id="an_36:25">36:25</span> Bonke abantu bayawubona; Umntu
uwukhangela emgama.

<span id="an_36:26">36:26</span> Yabona, uThixo mkhulu, asimazi; Inani
leminyaka yakhe aligocagoceki.

<span id="an_36:27">36:27</span> Kuba utsalela phantsi amathontsi
amanzi, Achaphaze eyimvula enkungwini yakhe,

<span id="an_36:28">36:28</span> Esiyinisayo isibhakabhaka, Ivuze phezu
kwabantu abaninzi.

<span id="an_36:29">36:29</span> Kanene baya kuqonda na ukwanekwa
kwamafu, Nokuzongoma komnquba wakhe?

<span id="an_36:30">36:30</span> Yabona, waneka phezu kwakhe ukukhanya
kwakhe, Azigubungele ngamazantsi olwandle.

<span id="an_36:31">36:31</span> Kuba ngezo nto ugqweba izizwe, Unika
ukudla ngento eninzi.

<span id="an_36:32">36:32</span> Izandla zozibini uzigubungela ngombane,
Awuwisele umthetho ngokochanayo.

<span id="an_36:33">36:33</span> Ukugquma kwakhe kuyamxela, Kwaneenkomo,
ukuba uza kunyuka.

<span id="an_37:1">37:1</span> Inene, ngale nto iyagubha intliziyo yam,
Ixhume endaweni yayo.

<span id="an_37:2">37:2</span> Phulaphulani, phulaphulani ukuguguma
kwelizwi lakhe, Nokudumzela okuphumayo emlonyeni wakhe.

<span id="an_37:3">37:3</span> Ukusingisa ngaphantsi kwezulu lonke,
Nombane wakhe uye emasondweni ehlabathi.

<span id="an_37:4">37:4</span> Emva kwawo kubhonga ilizwi; Ududuma
ngezwi lobungangamsha bakhe; Akawulibazisi, xa livakalayo izwi lakhe.

<span id="an_37:5">37:5</span> UThixo ududuma ngezwi lakhe
ngokubalulekileyo, Esenza izinto ezinkulu esingenakuzazi.

<span id="an_37:6">37:6</span> Kuba uthi kwikhephu, Yiwa uwele
emhlabeni; Nakwisiphango semvula, Nakwisiphango seemvula ezinkulu zakhe.

<span id="an_37:7">37:7</span> Isandla soluntu lonke uyasitywina
asivingcele, Ukuba babe nokwazi bonke abantu abenzileyo.

<span id="an_37:8">37:8</span> Amarhamncwa angena emlaleleni, Ahlale
ezikhundleni zawo.

<span id="an_37:9">37:9</span> Engontsini yasentla kuvela isaqhwithi;
Kumphephethi wasentla kuvela ukubanda.

<span id="an_37:10">37:10</span> Ngokuphefumla kukaThixo kuza umkhenkce,
Ububanzi bamanzi bucutheke.

<span id="an_37:11">37:11</span> Kananjalo usindanisa ilifu ngamanzi
amaninzi; Uphangalalisa amafu akhe abanekayo.

<span id="an_37:12">37:12</span> Wona ajikajika ngeenxa zonke
ngokwalathiswa nguye, Ukuze enze konke awawamisela khona Ebusweni
behlabathi elimiweyo;

<span id="an_37:13">37:13</span> Nokuba kungenxa yokubetha, nokuba
kungenxa yehlabathi lakhe, Nokuba kungenxa yenceba, uyawafikisa.

<span id="an_37:14">37:14</span> Oko kubekele indlebe, Yobhi; Yima,
uyigqale imisebenzi ebalulekileyo kaThixo.

<span id="an_37:15">37:15</span> Uyazi na ukuwathwesa kukaThixo amafu
akhe, Nokubengezelisa kwakhe ukubaneka kwawo?

<span id="an_37:16">37:16</span> Uyazi na ukulinganiselwa kwamafu,
Imisebenzi ebalulekileyo yoSokwazi?

<span id="an_37:17">37:17</span> Wena ungubo zifudumeleyo, Lakuzola
ilizwe lulophu lwasezantsi;

<span id="an_37:18">37:18</span> Usikhanda usolule naye na
isibhakabhaka, Esiqinileyo njengesipili esityhidiweyo?

<span id="an_37:19">37:19</span> Sazise esingakuthethayo thina kuye;
Asinakucacisa nto ngenxa yobumnyama.

<span id="an_37:20">37:20</span> Wobikelwa na ukuthi ndiyathetha? Umntu
uthi makaginywe na?

<span id="an_37:21">37:21</span> Ke ngoku akubonwa kukhanya
Kukhazimlayo, kusesibhakabhakeni; Kudlula umoya, lise.

<span id="an_37:22">37:22</span> Entla kuziwa negolide; Phezu koThixo
yindili eyoyikekayo.

<span id="an_37:23">37:23</span> USomandla asinakumfumana, mkhulu
ngamandla; Akagwenxi siko nabuninzi bobulungisa.

<span id="an_37:24">37:24</span> Ngako oko bayamoyika abantu;
Akabakhathalele bonke abalumke ngokwabo.

<span id="an_38:1">38:1</span> Waza uYehova wamphendula uYobhi,
esemoyeni ovuthuzayo, wathi,

<span id="an_38:2">38:2</span> Ngubani na lo usitha icebo Ngokuthetha
okungenakwazi?

<span id="an_38:3">38:3</span> Khawuwabhinqise njengomfo amanqe akho,
Ndikubuze, undazise.

<span id="an_38:4">38:4</span> Ubuphi na wena ukuseka kwam ihlabathi?
Xela, ukuba uyazi, uyaqonda.

<span id="an_38:5">38:5</span> Ngubani na omise imilinganiso yalo, ukuba
uyazi? Ngubani na ololulele ulutya lokulinganisa?

<span id="an_38:6">38:6</span> Zifakwe ntwenini na izikhondo zeentsika
zalo? Ngubani na owabeka ilitye lalo lembombo,

<span id="an_38:7">38:7</span> Ekumemeleleni kunye kwamakhwezi okusa,
Beduma bonke oonyana bakaThixo?

<span id="an_38:8">38:8</span> Ngubani na owaluvingcelayo ulwandle
ngeengcango Ekutyhobozeni kwalo, luphuma esizalweni;

<span id="an_38:9">38:9</span> Ekulwambathiseni kwam ngamafu,
Ekulusongeleni ngesithokothoko;

<span id="an_38:10">38:10</span> Ndakulusikelela umda wam, Ndakumisa
imivalo neengcango;

<span id="an_38:11">38:11</span> Ndathi, Fika apha, ungegqithi; Eme apha
amaza akho akratshayo?

<span id="an_38:12">38:12</span> Ngemihla yakho wakha wayiwisela
umthetho na intsasa, Wasazisa isifingo indawo yaso;

<span id="an_38:13">38:13</span> Ukuba sibambe amasondo ehlabathi,
Bavuthululwe kulo abangendawo?

<span id="an_38:14">38:14</span> Liguquka njengodongwe lomsesane
wokutywina, Zizimise ngokwazo izinto njengasesambathweni;

<span id="an_38:15">38:15</span> Abangendawo bavinjwe ukukhanya kwabo,
Nengalo ephakamileyo yaphulwe.

<span id="an_38:16">38:16</span> Uye wafika na emithonjeni yolwandle?
Wahambahamba ezingontsingontsini zenzonzobila?

<span id="an_38:17">38:17</span> Uwatyhilelwe na amasango okufa?
Namasango ethunzi lokufa wawabona?

<span id="an_38:18">38:18</span> Ubugqalile na ububanzi behlabathi?
Xela, ukuba uyakwazi oko konke.

<span id="an_38:19">38:19</span> Iphi na indlela esa ekhayeni
lokukhanya, Nobumnyama iphi na indawo yabo,

<span id="an_38:20">38:20</span> Ukuba ubuse emdeni wabo, Ukuba uqonde
iindlela zendlu yabo?

<span id="an_38:21">38:21</span> Uyazi kambe, ngokuba wawusewuzelwe oko
Lilikhulu nenani lemihla yakho!

<span id="an_38:22">38:22</span> Ufikelele na ebuncwaneni bekhephu?
Ubuncwane besichotho wabubona,

<span id="an_38:23">38:23</span> Endabuqwebela ixesha lembandezelo,
Imini yokudibana nemfazwe?

<span id="an_38:24">38:24</span> Iphi na indlela yalapho kwabiwa khona
ukukhanya? Yalapho luphangalaliswa khona ulophu lwasempumalanga
ehlabathini?

<span id="an_38:25">38:25</span> Ngubani na ogqobhozela isiphango
umjelo, Ogqobhozela umbane weendudumo indlela;

<span id="an_38:26">38:26</span> Ukuba ine ezweni elingenamntu,
Entlango, apho kungekho mntu;

<span id="an_38:27">38:27</span> Ihluthise intshabalala
yakwantshabalala, Intshulise uhlaza oluphumayo?

<span id="an_38:28">38:28</span> Inoyise na imvula? Ngubani na ozala
amathontsi ombethe?

<span id="an_38:29">38:29</span> Uphuma umkhenkce esizalweni sikabani
na? Neqabaka yasezulwini izalwa ngubani na?

<span id="an_38:30">38:30</span> Amanzi ayaqina njengelitye, Nobuso
bamanzi anzongonzongo bubambene.

<span id="an_38:31">38:31</span> Unokuwabopha na amaqhina esiLimela,
Uzicombulule izintya zamaKroza?

<span id="an_38:32">38:32</span> Unokuyivelisa na imilindo yeenyanga
ngexesha layo, Uzalathise iinkwenkwezi zeBhere nabantwana bayo?

<span id="an_38:33">38:33</span> Uyayazi na imimiselo yezulu? Umise
ulawulo lwalo ehlabathini?

<span id="an_38:34">38:34</span> Unokuliphakamisela emafini na izwi
lakho, Ukuze ubuninzi bamanzi bukugubungele?

<span id="an_38:35">38:35</span> Unokuyithuma na imibane, ihambe ithi
kuwe, Sikho?

<span id="an_38:36">38:36</span> Ngubani na omise ubulumko ezintsweni?
Ngubani na onike imboniseli ingqondo?

<span id="an_38:37">38:37</span> Ngubani na obala iingqimba zamafu
ngobulumko? Ngubani na othulula iintsuba zezulu.

<span id="an_38:38">38:38</span> Emelelweni wothuli, lube lutyhido,
Amagada anamathelane?

<span id="an_38:39">38:39</span> Ingonyamakazi unokuyizingelela
inyamakazi na, Uzalise iphango leengonyama ezintsha,

<span id="an_38:40">38:40</span> Xa zincathamayo ezikhundleni zazo,
Zihlale ezindadeni, zilalele?

<span id="an_38:41">38:41</span> Ngubani na olungisela ihlungulu
umfunzelo walo, Xa amathole alo azibika kuThixo, Ebhadu-bhadula,
engenakudla?

<span id="an_39:1">39:1</span> Uyalazi na ixesha lokuzala kwamagogo
asemaweni, Ugqale ukuzuza kwamaxhamakazi?

<span id="an_39:2">39:2</span> Uyazibala na iinyanga azizalisayo, Ulazi
na ixesha lokuzala kwawo?

<span id="an_39:3">39:3</span> Uyaguqa, azale, Akhuphe inkonyana.

<span id="an_39:4">39:4</span> Ayomelela amankonyana awo, akhula
emathafeni, Aphuma, angabi sabuya.

<span id="an_39:5">39:5</span> Ngubani na olindululeyo iesile lasendle
likhululekile? Iimbophelelo ze-esile elindwebileyo, ngubani na
ozithukululeyo,

<span id="an_39:6">39:6</span> Endilimisele inkqantosi ukuba ibe yindlu
yalo, Neendawo ezinetyuwa zibe likhaya lalo?

<span id="an_39:7">39:7</span> Liyayihleka ingxokolo yomzi, Aliyiva
ingxolo yomqhubi.

<span id="an_39:8">39:8</span> Umfuno weentaba bubutyani balo, Lilanda
lonke uhlaza.

<span id="an_39:9">39:9</span> Yovuma na inqu ukukukhonza, Ilale
esitalini sakho?

<span id="an_39:10">39:10</span> Unokuyibopha na inqu emqeleni
ngomqokozo wayo, Iqwakanise iintili ikulandela?

<span id="an_39:11">39:11</span> Wokholosa na ngayo, ngokuba emakhulu
amandla ayo, Ukushiye nayo ukuxelenga kwakho?

<span id="an_39:12">39:12</span> Unokukholwa na kuyo, ukuba yoyigodusa
imbewu yakho, Ibuthele esandeni sakho?

<span id="an_39:13">39:13</span> Iphiko lencinibakazi liyaphapha:
Lunenceba yengwamza na ke usiba lwayo, noboya bayo?

<span id="an_39:14">39:14</span> Hayi bo! Iwashiya emhlabeni amaqanda
ayo, Ifukamele eluthulini;

<span id="an_39:15">39:15</span> Ilibale ukuba unyawo lowatyumza,
Nerhamncwa lasendle lowanyathela.

<span id="an_39:16">39:16</span> Iyawabukula amathole ayo ngathi
asingawayo, Kuphalale ukuxelenga kwayo, ingaxhali.

<span id="an_39:17">39:17</span> Ngokuba uThixo wenze yabulibala
ubulumko, Akayabela ingqondo.

<span id="an_39:18">39:18</span> Xesha limbi izibetha iphakame, Ilihleke
ihashe nomkhweli walo.

<span id="an_39:19">39:19</span> Linikwa nguwe na ihashe ubukroti?
Uyambathise intamo yalo ngobuyakayaka?

<span id="an_39:20">39:20</span> Nguwe na oliqakathisa njengenkumbi?
Isandi somfutho walo siyothusa.

<span id="an_39:21">39:21</span> Liyagquba entilini ngamanqina, lenze
amagqasi ngamandla; Liphuma likhawulele umkhosi onesikrweqe.

<span id="an_39:22">39:22</span> Liyakuhleka ukunkwantya; aliqhiphuki
mbilini; Alijiki phambi kwekrele.

<span id="an_39:23">39:23</span> Urhashaza phezu kwalo umphongolo,
Nentshuntshe ebengezelayo, nenkcula.

<span id="an_39:24">39:24</span> Ngentshakavu nangengcwangu liginya
ilizwe; Alimi kwakuvuthelwa isigodlo.

<span id="an_39:25">39:25</span> Okuvuthela sivuthelwayo isigodlo,
lisuka ngathi lithi, Ngxatsho ke! Lisezela imfazwe kwakude, Nokududuma
kwabathetheli, nokufunza.

<span id="an_39:26">39:26</span> Intambanane iphaphazela ngengqondo
yakho na, Yolule amaphiko ayo, ibheke ezantsi?

<span id="an_39:27">39:27</span> Kungomthetho wakho na, ukuba ixhalanga
linyuke, Liyiphakamise indlu yalo,

<span id="an_39:28">39:28</span> Lihlale engxondorheni, lilale Etsolweni
lengxondorha, nasemboniselweni?

<span id="an_39:29">39:29</span> Lilapho lihlola ukudla; Amehlo alo
ondele kude.

<span id="an_39:30">39:30</span> Amathole alo afunxa igazi; Nalapho
bakhona abangxwelerhiweyo, likhona nalo.

<span id="an_40:1">40:1</span> UYehova wamphendula uYobhi, wathi,

<span id="an_40:2">40:2</span> Wobambana noSomandla na ke umthethiswa?
Umohlwayi kaThixo makakuphendule oko.

<span id="an_40:3">40:3</span> UYobhi wamphendula uYehova, wathi,

<span id="an_40:4">40:4</span> Yabona, ndiphantsi. Ndothini na
ukuphendula? Ndibeka isandla sam emlonyeni wam.

<span id="an_40:5">40:5</span> Ndithethile kwakanye, andiyi kuphinda
ndiphendule; Ndithethile kwakabini, andiyi kuphinda ndibuye ndiqhube.

<span id="an_40:6">40:6</span> UYehova wamphendula uYobhi, esemoyeni
ovuthuzayo, wathi,

<span id="an_40:7">40:7</span> Khawuzibhinqise amanqe akho njengomfo;
Ndiya kukubuza, undazise.

<span id="an_40:8">40:8</span> Kanene uya kwaphula nogwebo lwam na,
Undigwebe, ukuze ube lilungisa?

<span id="an_40:9">40:9</span> Unengalo enjengekaThixo na, Ududume
ngezwi njengaye?

<span id="an_40:10">40:10</span> Khawuzihombise ke ngobungangamsha
nokuphakama kwakho, Wambathe indili nobungangamela.

<span id="an_40:11">40:11</span> Makuphalale ukuphuphuma komsindo wakho,
Ulibone lonke ikratshi, uligungxule.

<span id="an_40:12">40:12</span> Libone lonke ikratshi, ulithobe,
Ubangqule abangendawo ezindaweni zabo.

<span id="an_40:13">40:13</span> Baqhusheke eluthulini kunye, Ububophe
ubuso babo emfihlekweni.

<span id="an_40:14">40:14</span> Nam ndokudumisa, Ukuba sikusindisile
isandla sakho sokunene.

<span id="an_40:15">40:15</span> Khawuyibone imvubu endayenza yanawe:
Idla utyani njengenkomo.

<span id="an_40:16">40:16</span> Khawubone, amandla ayo asemanqeni ayo,
Nokuqina kwayo kusezinyameni zesisu sayo.

<span id="an_40:17">40:17</span> Igoba umsila wayo njengomsedare,
Imisipha yamathanga ayo ibhijelene.

<span id="an_40:18">40:18</span> Amathambo ayo anjengemibholompo
yobhedu, Amathambo ayo anjengemivalo yesinyithi.

<span id="an_40:19">40:19</span> Iyintlahlela yeendlela zikaThixo;
UMenzi wayo wayinika ikrele layo.

<span id="an_40:20">40:20</span> Ngokuba iintaba ziyithwalela ukudla,
Onke amarhamncwa asendle adlala khona.

<span id="an_40:21">40:21</span> Ibutha phantsi kwemitholo, Engcotyeni
yeengcongolo nomgxobhozo.

<span id="an_40:22">40:22</span> Imitholo iyigubungela ngomthunzi wayo;
Imingculuba yesihlambo iyayijikeleza.

<span id="an_40:23">40:23</span> Yabona, uhamba phandle umlambo,
ayiphakuzeli; Ikholosile, xa kutyhobozela neYordan emlonyeni wayo.

<span id="an_40:24">40:24</span> Inokubanjwa na, inamehlo nje, Igqojozwe
impumlo ngentsimbi yokuthiyela?

<span id="an_41:1">41:1</span> Unokuyirhola na ingwenya ngegwegwe,
Ulutshonise elutyeni ulwimi lwayo?

<span id="an_41:2">41:2</span> Unokuyifaka intambo yomzi empumlweni yayo
na, Ugqobhoze izidlele zayo ngentola?

<span id="an_41:3">41:3</span> Ingatarhuzisa kunene na kuwe, Ithethe
amazwi athambileyo kuwe?

<span id="an_41:4">41:4</span> Ingenza umnqophiso na nawe, Wokuba
uyithabathe ibe ngumkhonzi waphakade?

<span id="an_41:5">41:5</span> Ungadlala na nayo njengentaka,
Uyikhulekele amantombazana akho?

<span id="an_41:6">41:6</span> Angarhweba ngayo na amahlulelana
abambisayo, Ayabe phakathi kwabarhwebi?

<span id="an_41:7">41:7</span> Unokusizalisa na isikhumba sayo
ngeenyembe, Nentloko yayo ngezikhali zeentlanzi?

<span id="an_41:8">41:8</span> Beka isandla sakho kuyo; Khumbula
imfazwe, ungaphindi.

<span id="an_41:9">41:9</span> Yabona, ukulinda kobambisayo ngamanga;
Inene, uqethuka kwaesayibona.

<span id="an_41:10">41:10</span> Akukho sijorha sokuyixhokonxa; Ngubani
na ke ongazimisa phambi kwam?

<span id="an_41:11">41:11</span> Ngubani na ondiphangeleyo, wandinika
ukuba ndibuyekeze? Okuphantsi kwamazulu onke kokwam.

<span id="an_41:12">41:12</span> Andiyi kuthi tu ngamalungu ayo,
Neendawo zobugorha bayo, nezimbo zezintlu zayo.

<span id="an_41:13">41:13</span> Ngubani na onokuwutyhila umphambili
wesambatho sayo? Ezintlwini ezimbini zemihlathi yayo, ngubani na
onokuya?

<span id="an_41:14">41:14</span> Iingcango zobuso bayo, ngubani na
onokuzivula? Ngeenxa zonke emazinyweni ayo sisothuso.

<span id="an_41:15">41:15</span> Iliqhayiya imiqela yeengweletshetshe
zayo, Zivalwe ngetywina eliqinileyo.

<span id="an_41:16">41:16</span> Zisondelene enye nenye, Akungeni moya
phakathi kwazo.

<span id="an_41:17">41:17</span> Zinamathelene enye kwenye, Zibambene,
zingabi nakwahlukana.

<span id="an_41:18">41:18</span> Ukuthimla kwayo kukhupha imitha,
Namehlo ayo anjengeenkophe zesifingo.

<span id="an_41:19">41:19</span> Emlonyeni wayo kuphuma izikhuni zomlilo
ezitshangazayo, Kuthaphuke iintlantsi zomlilo.

<span id="an_41:20">41:20</span> Emathatheni ayo kuphuma umsi,
Njengowongxawu okhwezelwa ngemizi.

<span id="an_41:21">41:21</span> Umphefumlo wayo uvuthisa amalahle,
Kuphuma amalangatye emlonyeni wayo.

<span id="an_41:22">41:22</span> Entanyeni yayo kuphuma amandla,
Ebusweni bayo kuxhina ukuncama.

<span id="an_41:23">41:23</span> Imihlubulo yenyama yayo inamathelene,
Iqinile kuyo, ayishukumi.

<span id="an_41:24">41:24</span> Intliziyo yayo iqine njengelitye, Iqine
njengelokusila langaphantsi.

<span id="an_41:25">41:25</span> Ekuphakameni kwayo, ziyanxunguphala
iinjengele, Zithi makatha ngokuqhiphuka umbilini.

<span id="an_41:26">41:26</span> Lifike kuyo ikrele, alimi;
Nantshuntshe, namkhonto, nankonjane.

<span id="an_41:27">41:27</span> Ithi singumququ isinyithi, Livithi
ubhedu.

<span id="an_41:28">41:28</span> Utolo lwesaphetha aluyibalekisi; Ajika
abe ngumququ amatye okusawula kuyo.

<span id="an_41:29">41:29</span> Ithi imivinqi ziindiza, Ikuhleke
ukutyityimba kwenkcula.

<span id="an_41:30">41:30</span> Ngaphantsi kwayo ziinkamba ezitsolo;
Yaneka impahla yokusizila eludakeni.

<span id="an_41:31">41:31</span> Iyibiliza inzulu njengembiza, Ulwandle
ilwenza njengehlala loqholo.

<span id="an_41:32">41:32</span> Emva kwayo kukhanya indlela; Anga
amanzi anzongonzongo zizimvi.

<span id="an_41:33">41:33</span> Ehlabathini akukho nto ifana nayo, Le
yenziwayo ayaba nakuqhiphuka umbilini.

<span id="an_41:34">41:34</span> Ibona konke okuphakamileyo; Ingukumkani
yona kwizilo zonke ezinyalasayo.

<span id="an_42:1">42:1</span> UYobhi wamphendula uYehova, wathi,

<span id="an_42:2">42:2</span> Ndiyazi ukuba unako ukufeza konke,
Akunqatyelwa nto uyicingileyo.

<span id="an_42:3">42:3</span> Ngubani na lo usithe icebo engenakwazi?
Ngoko ke ndithethe ndingaziqondi Izinto ezibalulekileyo kum, ndingazazi.

<span id="an_42:4">42:4</span> Khawuphulaphule, ndithethe mna; Ndiya
kubuza kuwe, undazise.

<span id="an_42:5">42:5</span> Bendikuva ukukuva ngendlebe, Kungoku
iliso lam likubonile.

<span id="an_42:6">42:6</span> Ngenxa yoko ndiyazicekisa, ndizohlwaye,
Ndiseluthulini naseluthuthwini.

<span id="an_42:7">42:7</span> Ke kaloku kwathi, emva kokuba uYehova
ewathethile la mazwi kuYobhi, wathi uYehova kuElifazi wakwaTeman,
Umsindo wam uyavutha kuwe, nakubamelwane bakho bobabini; kuba
anithethanga nto iyiyo ngam, njengomkhonzi wam uYobhi.

<span id="an_42:8">42:8</span> Ngoku ke zithabatheleni iinkunzi ezintsha
zeenkomo zibe sixhenxe, neenkunzi zeegusha zibe sixhenxe, niye kumkhonzi
wam uYobhi, nizinyusele idini elinyukayo, uYobhi umkhonzi wam
anithandazele. Ndomnonelela yena yedwa, ukuze ndingenzi kuni
ngokobudenge benu; kuba ningathethanga nto iyiyo ngam, njengomkhonzi wam
uYobhi.

<span id="an_42:9">42:9</span> Baya ke ooElifazi wakwaTeman, noBhiledadi
wakwaShuwa, noTsofare waseNahama, benza njengoko wakuthethayo kubo
uYehova. Waza uYehova wamnonelela ke uYobhi.

<span id="an_42:10">42:10</span> UYehova wakubuyisa ukuthinjwa
kukaYobhi, akubon’ ukuba ubathandazele oowabo. Wakongeza uYehova konke
awayenako uYobhi, kwada kwaphindwa kabini.

<span id="an_42:11">42:11</span> Beza kuye bonke abazalwana bakhe,
noodade babo bonke, nabo bonke ababesazana naye ngenxa engaphambili,
badla naye ukutya endlwini yakhe, bamkhuza, bamthuthuzela ngenxa yobubi
bonke, abemfikisele bona uYehova; bamnika elowo ikhulu lemali, elowo
ijikazi legolide.

<span id="an_42:12">42:12</span> UYehova wakusikelela ukuphela kukaYobhi
ngaphezu kokuqala kwakhe; waba neshumi elinesine lamawaka empahla
emfutshane, nesithandathu samawaka eenkamela, newaka lezibini zeenkomo,
newaka leemazi zamaesile.

<span id="an_42:13">42:13</span> Waba noonyana abasixhenxe, neentombi
ezintathu. Igama leyokuqala kwathiwa nguJemima,

<span id="an_42:14">42:14</span> igama leyesibini nguKetsiya, igama
leyesithathu nguKeren-hapuki.

<span id="an_42:15">42:15</span> Akwafumaneka mankazana mahle
njengeentombi zikaYobhi ezweni lonke. Uyise wazinika amafa phakathi
kwabanakwazo.

<span id="an_42:16">42:16</span> Emveni koko, uYobhi wadla ubomi
iminyaka elikhulu elinamanci mane, wabona oonyana bakhe, noonyana
boonyana bakhe, izizukulwana zazine.

<span id="an_42:17">42:17</span> Wafa ke uYehobi, eyindoda enkulu,
ephelele ebudaleni.

------------------------------------------------------------------------

[Next: Psalms](psa)
