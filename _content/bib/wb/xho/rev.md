[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jde) 

------------------------------------------------------------------------

### Xhosa Bible: Revelation

<span id="an_1:1">1:1</span> Isityhilelo sikaYesu Kristu, awamnika sona
uThixo, ukuba ababonise abakhonzi bakhe izinto ezimele ukubakho
kamsinya; waqondisa wathumela ngaso isithunywa sakhe sasemazulwini
kumkhonzi wakhe uYohane,

<span id="an_1:2">1:2</span> owalingqinelayo ilizwi likaThixo nobungqina
bukaYesu Kristu, kwaneento zonke awazibonayo.

<span id="an_1:3">1:3</span> Unoyolo lowo uwalesayo, kwanabo bawevayo
amazwi aso isiprofeto esi, bazigcine izinto ezibhaliweyo kuso; kuba
ixesha likufuphi.

<span id="an_1:4">1:4</span> UYohane ubhalela amabandla asixhenxe
akwelaseAsiya; uthi, Makube lubabalo kuni, noxolo oluvela kulowo ukhoyo,
wayekho, uzayo; nakubo ooMoya abasixhenxe abaphambi kwetrone yakhe;

<span id="an_1:5">1:5</span> nakuYesu Kristu, oliNgqina elithembekileyo,
Owamazibulo kubo abafileyo, uMphathi wookumkani bomhlaba. Kulowo
wasithandayo, wasikhulula ezonweni zethu ngelilelakhe igazi,

<span id="an_1:6">1:6</span> wasenza ookumkani nababingeleli kuye uThixo
uYise: kuye makubekho uzuko namandla, kuse emaphakadeni asemaphakadeni.
Amen.

<span id="an_1:7">1:7</span> Yabonani, uza namafu; aye eya kumbona
amehlo onke, kwanabo bamhlabayo; zaye ziya kummbambazelela zonke izizwe
zomhlaba. Ewe, amen.

<span id="an_1:8">1:8</span> Mna ndinguAlfa no-Omega, isiqalo nesiphelo;
itsho iNkosi, leyo ikhoyo, yayikho, izayo, uSomandla.

<span id="an_1:9">1:9</span> Mna Yohane, endikwangumzalwana wenu,
nedlelane nani ngayo imbandezelo, nangabo ubukumkani, nangonyamezelo
lukaYesu Kristu, ndaye ndisesiqithini ekuthiwa yiPatmos, ngenxa yelizwi
likaThixo, nangenxa yobungqina bukaYesu Kristu.

<span id="an_1:10">1:10</span> Ndaye ndikuMoya ngemini eyeyeNkosi; ndeva
emva kwam izwi elikhulu, ngathi lelexilongo,

<span id="an_1:11">1:11</span> lisithi, Mna ndinguAlfa no-Omega,
owokuqala nowokugqibela. Okubonayo kubhale encwadini ukuthumele kuwo
amabandla asixhenxe aseAsiya: e-Efese, eSmirna, ePergamo, eTiyatira,
eSardesi, eFiladelfi, eLawodike.

<span id="an_1:12">1:12</span> Ndaza ndee guququ, ukuba ndilibone ilizwi
elo belithetha nam. Ndithe guququ ke, ndabona iziphatho zezibane
zegolide zisixhenxe;

<span id="an_1:13">1:13</span> naphakathi kweziphatho zosixhenxe ezo,
ofana noNyana woMntu, ambethe ingubo efike ezinyaweni, ebhinqe emabeleni
umbhinqo wegolide.

<span id="an_1:14">1:14</span> Intloko yakhe ke neenwele zimhlophe,
njengoboya bezimvu obumhlophe njengekhephu; amehlo akhe enjengelangatye
lomlilo;

<span id="an_1:15">1:15</span> iinyawo zakhe zifana nobhedu
olubengezelayo, zingathi zivuthiswe eziko; izwi lakhe ngathi sisandi
samanzi amaninzi.

<span id="an_1:16">1:16</span> Waye eneenkwenkwezi ezisixhenxe esandleni
sakhe sokunene; emlonyeni wakhe kuphuma ikrele elibukhali, elintlangothi
mbini; ubuso bakhe bunjengelanga, likhanya ngamandla alo.

<span id="an_1:17">1:17</span> Ndithe ndakumbona, ndasuka ndawa
ezinyaweni zakhe, ndaba njengofileyo. Waza wabeka isandla sakhe sokunene
phezu kwam, esithi kum, Musa ukoyika; mna ndingowokuqala nowokugqibela,
ndinguye odla ubomi;

<span id="an_1:18">1:18</span> ndaye ndifile; yabona, ndingobudlayo
ubomi kuse emaphakadeni asemaphakadeni. Amen. Ndinazo nezitshixo
zelabafileyo nezokufa.

<span id="an_1:19">1:19</span> Zibhale izinto ozibonileyo, nezikhoyo,
kwaneziya kubakho emva kwezo.

<span id="an_1:20">1:20</span> Imfihlakalo yeenkwenkwezi ezisixhenxe
ozibonileyo esandleni sam sokunene, neziphatho zezibane zosixhenxe
zegolide, yile: Iinkwenkwezi ezo zisixhenxe zizithunywa zawo amabandla
asixhenxe; neziphatho ezo zisixhenxe uzibonileyo ngamabandla osixhenxe.

<span id="an_2:1">2:1</span> Isithunywa sebandla elise-Efese, sibhalele
uthi: Utsho lowo uzibambileyo iinkwenkwezi ezisixhenxe ngesokunene
sakhe, lowo uhambayo phakathi kweziphatho zezibane zosixhenxe zegolide,
ukuthi:

<span id="an_2:2">2:2</span> Ndiyayazi imisebenzi yakho, nokubulaleka
kwakho, nomonde wakho, nokuba ungenako ukubathwala abanobubi; nokuba
wabalinga abathi bangabapostile, bengengabo, wabafumana bengamaxoki.

<span id="an_2:3">2:3</span> Uthwele, unomonde; uthe ngenxa yegama lam
wabulaleka, akwadinwa.

<span id="an_2:4">2:4</span> Noko ke ndinale nto ngakuwe, yokuba uthando
lwakho lokuqala walushiyayo.

<span id="an_2:5">2:5</span> Khumbula ngoko apho uwe usuka khona,
uguquke, wenze imisebenzi yokuqala; okanye ndoza kuwe kamsinya,
ndisishenxise isiphatho sesibane sakho endaweni yaso, ukuba akuthanga
uguquke.

<span id="an_2:6">2:6</span> Kodwa unale ndawo, yokuba uyithiyile
imisebenzi yamaNikolawo, endiyithiyileyo nam.

<span id="an_2:7">2:7</span> Lowo unendlebe, makayive into ayithethayo
uMoya kuwo amabandla. Lowo weyisayo ndiya kumnika ukuthi adle kumthi
wobomi, ophakathi kweParadisi kaThixo.

<span id="an_2:8">2:8</span> Isithunywa sebandla eliseSmirna, sibhalele
uthi: Utsho lowo ungowokuqala, ungowokugqibela, owayefile, waza wabuya
wadla ubomi, ukuthi:

<span id="an_2:9">2:9</span> Ndiyayazi imisebenzi yakho, nembandezelo,
nobuhlwempu (noko usisityebi), nonyeliso lwabo bathi bangamaYuda bona,
bengengawo, besisikhungu sikaSathana.

<span id="an_2:10">2:10</span> Musa ukoyika nabunye ubunzima oza kubuva.
Yabona, uMtyholi uza kuyiphosa inxenye yenu entolongweni, ukuze
nilingwe: niya kuba nembandezelo imihla elishumi; thembeka kude kube
sekufeni, ndokunika isithsaba sobomi.

<span id="an_2:11">2:11</span> Lowo unendlebe, makayive into ayithethayo
uMoya kuwo amabandla. Lowo weyisayo akayi kukha oniwe kukufa kwesibini.

<span id="an_2:12">2:12</span> Isithunywa sebandla elisePergamo,
sibhalele uthi: Utsho lowo unalo ikrele elintlangothi mbini, elibukhali,
ukuthi:

<span id="an_2:13">2:13</span> Ndiyayazi imisebenzi yakho, nalapho
uhleli khona, apho ikhona itrone kaSathana; nokuba ulibambe waliqinisa
igama lam, akwakukhanyela ukukholwa kum, nasemihleni uAntipasi,
owabulawelwa kuni, apho ahleli khona uSathana, wayelingqina lam
elithembekileyo.

<span id="an_2:14">2:14</span> Noko ke ndineendawana ngakuwe: ezi zokuba
unabo apho abayibambe bayiqinisa imfundiso kaBhileham, owamfundisayo
uBhalaki ukuphosa isikhubekiso phambi koonyana bakaSirayeli, ukuba badle
izinto ezibingelelwe izithixo, benze nombulo.

<span id="an_2:15">2:15</span> Ngokunjalo nawe unabayibambe bayiqinisa
imfundiso yamaNikolawo, into leyo endiyithiyileyo.

<span id="an_2:16">2:16</span> Guquka, okanye ndoza kuwe kamsinya,
ndenze imfazwe nabo ngalo ikrele lomlomo wam.

<span id="an_2:17">2:17</span> Lowo unendlebe makayive into ayithethayo
uMoya kuwo amabandla. Lowo weyisayo ndiya kumnika ukuba adle kuyo imana
efihlakeleyo, ndimnike ilitye elimhlophe; elityeni apho ke igama elitsha
libhaliwe, lingaziwa bani ingenguye olamkelayo.

<span id="an_2:18">2:18</span> Isithunywa sebandla eliseTiyatira,
sibhalele uthi: Utsho uNyana kaThixo, omehlo akhe anjengelangatye
lomlilo, onyawo zakhe zifana nobhedu olubengezelayo, ukuthi:

<span id="an_2:19">2:19</span> Ndiyayazi imisebenzi yakho, nothando,
nolungiselelo, nokholo, nomonde wakho, nokuba imisebenzi yakho
yokugqibela imininzi kuneyokuqala.

<span id="an_2:20">2:20</span> Noko ke ndineendawana ngakuwe: ezi zokuba
umvumela umfazi lowo uIzebhele, othi yena ungumprofetikazi, ukuba
abafundise abalahlekise abakhonzi bam, ukuba benze umbulo, badle izinto
ezibingelelwe izithixo.

<span id="an_2:21">2:21</span> Ndamnika ixesha lokuba aguquke kuwo
umbulo wakhe, akaguquka.

<span id="an_2:22">2:22</span> Yabona, mna ndiya kumphosa elukhukweni,
nabo bakrexeza kunye naye, embandezelweni enkulu, ukuba abathanga
baguquke emisebenzini yabo;

<span id="an_2:23">2:23</span> nabantwana bakhe ndibabulale ngokufa; azi
onke amabandla ukuba mna ndingulowo uphengulula izintso neentliziyo,
ndininike elowo ngokwemisebenzi yenu.

<span id="an_2:24">2:24</span> Ndithi ke kuni, nakwabanye abaseTiyatira,
abo bonke bangenayo loo mfundiso, nabo abo bangazazanga iinzulu
zikaSathana (njengoko batshovo): andiyi kuphosa phezu kwenu mthwalo
wumbi.

<span id="an_2:25">2:25</span> Noko ke oko ninako kubambeni nikuqinise,
ndide ndifike.

<span id="an_2:26">2:26</span> Lowo weyisayo, lowo uyigcinayo imisebenzi
yam, ade ase ekupheleni, ndomnika igunya phezu kwazo iintlanga.

<span id="an_2:27">2:27</span> Uya kuzalusa ngentonga yentsimbi,
njengokuba izitya zomdongwe zityunyuzwa, njengokuba nam ndamkele kuye
uBawo;

<span id="an_2:28">2:28</span> ndiya kumnika ikhwezi lokusa.

<span id="an_2:29">2:29</span> Lowo unendlebe, makayive into ayithethayo
uMoya kuwo amabandla.

<span id="an_3:1">3:1</span> Isithunywa sebandla eliseSardesi, sibhalele
uthi: Utsho lowo unabo ooMoya abasixhenxe bakaThixo, nazo iinkwenkwezi
ezisixhenxe, ukuthi: Ndiyayazi imisebenzi yakho, ukuba unalo igama
lokuba uphilile, ukanti ufile.

<span id="an_3:2">3:2</span> Phapha, uzizimase izinto eziseleyo eziza
kufa; kuba andiyifumananga izalisekile imisebenzi yakho phambi koThixo.

<span id="an_3:3">3:3</span> Khumbula ngoko ukuba utheni na ukwamkela
kwakho, nokuva, ugcine, uguquke. Ukuba ngoko akuthanga ulinde,
ndokufikela njengesela; akusayi kulazi ilixa endokufikela ngalo.

<span id="an_3:4">3:4</span> Unamagama ambalwa naseSardesi apho,
angazidyobhanga wona iingubo zawo; baya kuhamba nam benezimhlophe;
ngokuba befanelekile.

<span id="an_3:5">3:5</span> Lowo weyisayo uya kuthiwa wambu ngeengubo
ezimhlophe. Andisayi kulicima igama lakhe encwadini yobomi; ndiya
kulivuma igama lakhe emehlweni kaBawo, naphambi kwezithunywa zakhe
zasemazulwini.

<span id="an_3:6">3:6</span> Lowo unendlebe, makayive into ayithethayo
uMoya kuwo amabandla.

<span id="an_3:7">3:7</span> Isithunywa sebandla eliseFiladelfi,
sibhalele uthi: Utsho oyiNgcwele, oyiNyaniso, lowo unaso isitshixo
sikaDavide; lowo uvulayo kungavali namnye, avale kungavuli namnye,
ukuthi:

<span id="an_3:8">3:8</span> Ndiyayazi imisebenzi yakho. Yabona, ndimise
phambi kwakho ucango oluvulekileyo, akukho namnye unako ukuluvala; kuba
uthe, unamandla amancinane, waligcina ilizwi lam, akwalikhanyela igama
lam.

<span id="an_3:9">3:9</span> Yabona, ndinika abesikhungu sikaSathana,
abathi bangamaYuda bona, bengengawo, bexoka; yabona, ndiya kubenza beze
baqubude phambi kweenyawo zakho, bazi ukuba mna ndikuthandile.

<span id="an_3:10">3:10</span> Ngokuba waligcina ilizwi lomonde wam, nam
ndiya kukugcina, ndikusindise kwilixa lokulingwa, eliza kuza phezu
kwelimiweyo liphela, ukulinga abo bemiyo phezu kwehlabathi.

<span id="an_3:11">3:11</span> Yabona, ndiza kamsinya; kubambe ukuqinise
onako, ukuze kungabikho namnye usithabathayo isithsaba sakho.

<span id="an_3:12">3:12</span> Lowo weyisayo ndiya kumenza intsika
etempileni yoThixo wam. Akayi kuba saphuma phandle; ndaye ndiya
kulibhalela phezu kwakhe igama loThixo wam, negama lomzi woThixo wam,
iYerusalem entsha, ehla emazulwini ivela kuThixo wam, negama lam
elitsha.

<span id="an_3:13">3:13</span> Lowo unendlebe, makayive into ayithethayo
uMoya kuwo amabandla.

<span id="an_3:14">3:14</span> Isithunywa sebandla eliseLawodike,
sibhalele uthi: Utsho uAmen, ingqina elithembekileyo, eliyinyaniso,
ingqalo yayo indalo kaThixo, ukuthi:

<span id="an_3:15">3:15</span> Ndiyayazi imisebenzi yakho, ukuba
akubandi, akushushu; akwaba ububanda, akwaba ubushushu.

<span id="an_3:16">3:16</span> Ngenxa enokuba ke udikidiki, ungabandi,
ungeshushu, ndiza kukuhlanza uphume emlonyeni wam.

<span id="an_3:17">3:17</span> Ngokuba uthi, Ndisisityebi,
ndizityebisile, andiswele nto; ube ungazi ukuba uludwayinge, ulusizana,
ulihlwempu, uyimfama, uhamba ze;

<span id="an_3:18">3:18</span> ndiyakucebisa, ukuba uthenge kum igolide
evuthiswe emlilweni, ukuze ube nobutyebi; neengubo ezimhlophe, ukuze
wambeswe, lingabonakali ihlazo lobuze bakho; nentambiso yamehlo,
uthambise amehlo akho, ukuze ubone.

<span id="an_3:19">3:19</span> Mna, bonke endibathandayo ndiyabohlwaya,
ndibaqeqeshe; zondelela ngoko uguquke.

<span id="an_3:20">3:20</span> Yabona, ndimi emnyango ndinkqonkqoza;
ukuba uthe umntu waliva izwi lam, waluvula ucango, ndongena kuye, ndidle
naye, naye adle nam.

<span id="an_3:21">3:21</span> Lowo weyisayo, ndiya kumvumela ukuba
ahlale nam etroneni yam, njengokuba nam ndeyisayo, ndaza ndahlala
phantsi noBawo etroneni yakhe.

<span id="an_3:22">3:22</span> Lowo unendlebe, makayive into ayithethayo
uMoya kuwo amabandla.

<span id="an_4:1">4:1</span> Emva koko ndabona, nango umnyango uvulekile
emazulwini; ilizwi lokuqala endalivayo lalinjengexilongo, lithetha nam,
lisithi, Nyukela apha, ndokubonisa iinto ezimele ukubakho emva kwezi.

<span id="an_4:2">4:2</span> Ndithe kwaoko ke ndaba kuMoya; nanko kumi
itrone emazulwini, phezu kwetrone kukho ohleliyo.

<span id="an_4:3">4:3</span> Waye lowo uhleliyo, ukubonakala kwakhe,
efana nelitye leyaspisi nelesardiyo; waye umnyama wenze isangqa etroneni
apho, ufana nelesmarado ukubonakala kwawo.

<span id="an_4:4">4:4</span> Kwaye kwenze isangqa etroneni apho iitrone
ezimashumi mabini anane; phezu kweetrone ezo ndabona amadoda amakhulu
amashumi mabini anamane, ehleli, ethiwe wambu ngeengubo ezimhlophe,
enezithsaba zegolide entloko.

<span id="an_4:5">4:5</span> Nasetroneni apho kuphuma imibane,
neendudumo, nezandi; kuvutha izibane zomlilo ezisixhenxe phambi
kwetrone, ezingabo ooMoya abasixhenxe bakaThixo.

<span id="an_4:6">4:6</span> Phambi kwetrone kukho ulwandle lwegilasi,
lufana nomkhenkce. Esazulwini setrone apho, nasesangqeni setrone, kukho
izinto eziphilileyo ezine, zizele ngamehlo ngaphambili nangasemva.

<span id="an_4:7">4:7</span> Eyokuqala into ephilileyo ifana nengonyama;
eyesibini into ephilileyo ifana nethole; eyesithathu into ephilileyo
inobuso obungathi bobomntu; eyesine into ephilileyo ifana nokhozi
luphaphazela.

<span id="an_4:8">4:8</span> Zaye zone izinto eziphilileyo ezo, iyileyo
naleyo, zinamaphiko ngamathandathu ngeenxa zonke, nangaphakathi zizele
ngamehlo; zingaphumli imini nobusuku, zisithi: Ingcwele, ingcwele,
ingcwele INkosi uThixo uSomandla, Leyo yayikho, ikhoyo, izayo.

<span id="an_4:9">4:9</span> Xa zithi izinto eziphilileyo zibe zimnika
uzuko nembeko nombulelo lowo uhleli etroneni, lowo udla ubomi kuse
emaphakadeni asemaphakadeni,

<span id="an_4:10">4:10</span> asuka awe amadoda amakhulu, amashumi
mabini anamane, phambi kwalowo uhleli etroneni, aqubude kulowo udla
ubomi kuse emaphakadeni asemaphakadeni, aphose izithsaba zawo phambi
kwetrone, esithi:

<span id="an_4:11">4:11</span> Ufanele, Nkosi, ukwamkela uzuko, nembeko,
namandla; Ngokuba inguwe owadala zonke izinto, Nangenxa yokuthanda
kwakho zikho, zadalelwa oko.

<span id="an_5:1">5:1</span> Ndabona, esandleni sokunene salowo uhleli
etroneni, incwadi ibhalwe ngaphakathi nangaphandle, itywinwe ngamatywina
asixhenxe.

<span id="an_5:2">5:2</span> Ndabona isithunywa sezulu esomeleleyo,
sivakalisa ngezwi elikhulu, sisithi, Ngubani na ofanele ukuyivula
incwadi, nokuwanqika amatywina ayo?

<span id="an_5:3">5:3</span> Akabakho namnye ezulwini, naphezu komhlaba,
nangaphantsi komhlaba, unako ukuyivula incwadi, nokuyikhangela oku.

<span id="an_5:4">5:4</span> Ndandilila kakhulu mna, ngokuba
kungafunyanwanga namnye ufanele ukuyivula nokuyilesa incwadi,
nokuyikhangela oku.

<span id="an_5:5">5:5</span> Yathi enye indoda enkulu kum, Musa ukulila;
yabona, iNgonyama yesizwe sakwaYuda, iNgcambu kaDavide, ikweyisile
ukuyivula incwadi, nokuwanqika amatywina ayo asixhenxe.

<span id="an_5:6">5:6</span> Ndabona, nantso, esazulwini setrone
nesezinto eziphilileyo zone, nasesazulwini samadoda amakhulu, iMvana
engathi ixheliwe, imi ineempondo ezisixhenxe, namehlo asixhenxe
angooMoya bosixhenxe bakaThixo, abathunyelwe emhlabeni wonke.

<span id="an_5:7">5:7</span> Yeza, yayithabatha incwadi esandleni
sokunene salowo uhleli etroneni.

<span id="an_5:8">5:8</span> Yathi yakuyithabatha incwadi, izinto
eziphilileyo zone, namadoda amakhulu angamashumi mabini anamane, awa
phambi kweMvana, iyileyo inohadi, nengqayi yegolide izele ziziqhumiso,
eziyiyo imithandazo yabangcwele.

<span id="an_5:9">5:9</span> Avuma ingoma entsha, esithi: Ufanele
ukuyithabatha incwadi, nokuwavula amatywina ayo; Ngokuba wena waxhelwa,
wasithenga ukuba sibe ngabakaThixo ngalo igazi lakho, Siphuma kuzo zonke
izizwe, neelwimi, nabantu, neentlanga;

<span id="an_5:10">5:10</span> Wasenza ookumkani nababingeleli kuye
uThixo wethu; Sasiya kuba ngookumkani phezu komhlaba.

<span id="an_5:11">5:11</span> Ndabona, ndeva izwi lezithunywa zezulu
ezininzi, zenze isangqa etroneni, nezinto eziphilileyo, nawo amadoda
amakhulu: laye inani lawo lizizigidi zezigidi;

<span id="an_5:12">5:12</span> besithi ngezwi elikhulu: Kuyifanele
iMvana eyaxhelwayo ukwamkela amandla, Nobutyebi, nobulumko, nokomelela,
nembeko, nozuko, nokubongwa.

<span id="an_5:13">5:13</span> Kananjalo zonke izidalwa ezisezulwini,
naphezu komhlaba, naphantsi komhlaba, naphezu kolwandle, neento zonke
ezikwezo zinto, ndaziva zisithi: Kulowo uhleli etroneni, nakuyo iMvana,
Makubekho ukubongwa, nembeko, nozuko, namandla, Kuse emaphakadeni
asemaphakadeni.

<span id="an_5:14">5:14</span> Izinto eziphilileyo zone zathi, Amen. Aza
amadoda amakhulu aqubuda.

<span id="an_6:1">6:1</span> Ndabona, xa iMvana yalivulayo elinye
lamatywina, ndeva enye kuzo izinto eziphilileyo zone, isithi, ngathi
kungesandi sokududuma, Yiza ubone.

<span id="an_6:2">6:2</span> Ndabona, nalo ihashe elimhlophe; lowo ke
wayehleli phezu kwalo enesaphetha; wanikwa isithsaba, waphuma eseyisa,
nokuze eyise.

<span id="an_6:3">6:3</span> Xa yalivulayo elesibini itywina, ndeva
eyesibini into ephilileyo isithi, Yiza ubone.

<span id="an_6:4">6:4</span> Kwaphuma elinye ihashe, libomvu; lowo ke
wayehleli phezu kwalo wanikwa igunya lokulususa uxolo emhlabeni, nokuze
basikane, wanikwa ikrele elikhulu.

<span id="an_6:5">6:5</span> Xa yalivulayo elesithathu itywina, ndeva
eyesithathu into ephilileyo isithi, Yiza ubone. Ndabona, nalo ihashe
elimnyama; lowo ke wayehleli phezu kwalo ubenesikali sokulinganisa
esandleni sakhe.

<span id="an_6:6">6:6</span> Ndeva izwi esazulwini sezinto eziphilileyo
zone, lisithi, Ibhekile yengqolowa iya kudla idenariyo, neebhekile
ezintathu zerhasi zidle idenariyo, ioli newayini uze ungayoni.

<span id="an_6:7">6:7</span> Xa yalivulayo elesine itywina, ndeva izwi
lento ephilileyo yesine lisithi, Yiza ubone.

<span id="an_6:8">6:8</span> Ndabona, nalo ihashe eliluthuthu; lowo ke
wayehleli phezu kwalo enguKufa igama lakhe, nelabafileyo lilandelelana
naye. Banikwa igunya lokubulala kwisahlulo sesine somhlaba ngekrele,
nangendlala, nangokufa, nangawo amarhamncwa omhlaba.

<span id="an_6:9">6:9</span> Xa yalivulayo elesihlanu itywina, ndayibona
ngaphantsi kwesibingelelo imiphefumlo yabo babesikwe ngenxa yelizwi
likaThixo, nangenxa yobungqina ababenabo.

<span id="an_6:10">6:10</span> Baye bedanduluka ngezwi elikhulu,
besithi, Koda kube nini na, Mnini-nto-zonke oyingcwele, oyinyaniso,
ungagwebi, ungaliphindezeleli igazi lethu kubo abemiyo phezu komhlaba?

<span id="an_6:11">6:11</span> Banikwa bonke ngabanye iingubo ezinde
ezimhlophe; kwathiwa kubo, basaya kuphumla ixesha elincinane, bade
bazaliseke nabangabakhonzi nabo, nabazalwana babo, abaza kubulawa
kwanjengabo.

<span id="an_6:12">6:12</span> Ndabona, xa yalivulayo elesithandathu
itywina, nanko, kubakho unyikimo lomhlaba olukhulu, lathi ilanga laba
mnyama, njengengubo erhwexayo yoboya; yathi inyanga yaba njengegazi;

<span id="an_6:13">6:13</span> zathi iinkwenkwezi zezulu zawela
emhlabeni, njengokuba umkhiwane uvuthulula amakhiwane awo atshazileyo,
wakuzanyazanyiswa ngumoya omkhulu.

<span id="an_6:14">6:14</span> Lathi izulu lafingeka, njengencwadi
esongiweyo; zathi iintaba zonke neziqithi zasuswa ezindaweni zazo.

<span id="an_6:15">6:15</span> Bathi ookumkani bomhlaba, namanene,
nezityebi, nabathetheli-waka, nabanamandla, namakhoboka onke,
nabakhululekileyo bonke, bazifihla emiqolombeni nasemaweni eentaba.

<span id="an_6:16">6:16</span> Bathi kwiintaba nakumawa, Siweleni,
nisifihle ebusweni balowo uhleli phezu kwetrone, nasengqumbeni yeMvana;

<span id="an_6:17">6:17</span> ngokuba ufikile umhla omkhulu wengqumbo
yayo; ngubani na ke onako ukuma?

<span id="an_7:1">7:1</span> Emva koko ndabona izithunywa zezulu zizine,
zimi ezimbombeni zone zomhlaba, zibambe imimoya yomine yomhlaba, ukuze
kungavuthuzi moya phezu komhlaba, naphezu kolwandle, naphezu kwemithi
yonke.

<span id="an_7:2">7:2</span> Ndabona esinye isithunywa sezulu, sinyuka
sivela empumalanga, sinetywina likaThixo ophilileyo. Sadanduluka ngezwi
elikhulu: kuzo izithunywa zezulu zozine, ezanikwa igunya lokuwonakalisa
umhlaba nolwandle,

<span id="an_7:3">7:3</span> sisithi, Musani ukuwona umhlaba, nolwandle,
nemithi, side sibatywine abakhonzi boThixo wethu emabunzini abo.

<span id="an_7:4">7:4</span> Ndaliva inani labo babetywiniwe: kwatywinwa
ikhulu elinamanci mane anesine lamawaka, kuzo zonke izizwe zoonyana
bakaSirayeli.

<span id="an_7:5">7:5</span> Esizweni sakwaYuda kwatywinwa ishumi
elinambini lamawaka. Esizweni sakwaRubhen kwatywinwa ishumi elinambini
lamawaka. Esizweni sakwaGadi kwatywinwa ishumi elinambini lamawaka.

<span id="an_7:6">7:6</span> Esizweni sakwa-Ashere kwatywinwa ishumi
elinambini lamawaka. Esizweni sakwaNafetali kwatywinwa ishumi elinambini
lamawaka. Esizweni sakwaManase kwatywinwa ishumi elinambini lamawaka.

<span id="an_7:7">7:7</span> Esizweni sakwaSimon kwatywinwa ishumi
elinambini lamawaka. Esizweni sakwaLevi kwatywinwa ishumi elinambini
lamawaka. Esizweni sakwaIsakare kwatywinwa ishumi elinambini lamawaka.

<span id="an_7:8">7:8</span> Esizweni sakwaZebhulon kwatywinwa ishumi
elinambini lamawaka. Esizweni sakwaYosefu kwatywinwa ishumi elinambini
lamawaka. Esizweni sakwaBhenjamin kwatywinwa ishumi elinambini lamawaka.

<span id="an_7:9">7:9</span> Emva koko ndabona, naso isihlwele esikhulu,
ebekungekho namnye unako ukusibala, siphuma kuzo zonke iintlanga,
nezizwe, nabantu, neelwimi, simi phambi kwetrone naphambi kweMvana,
bethiwe wambu ngeengubo ezinde ezimhlophe, benamasundu ezandleni zabo,

<span id="an_7:10">7:10</span> bedanduluka ngezwi elikhulu, besithi:
Usindiso kuye uThixo wethu, Lowo uhleli phezu kwetrone, Nakuyo iMvana!

<span id="an_7:11">7:11</span> Zaye zonke izithunywa zezulu zimi, zenze
isangqa etroneni, nakuwo amadoda amakhulu, nakuzo izinto eziphilileyo
zone, zawa phambi kwetrone ngobuso bazo, zaqubuda kuye uThixo,

<span id="an_7:12">7:12</span> zisithi: Amen, Ukubongwa, nozuko,
nobulumko, Nombulelo, nembeko, namandla, nokomelela, Makube kuye uThixo
wethu, Kuse emaphakadeni asemaphakadeni! Amen.

<span id="an_7:13">7:13</span> Yaphendula enye indoda enkulu, isithi
kum, Aba bathiwe wambu ngeengubo ezinde ezimhlophe bangoobani na? bevela
phi na?

<span id="an_7:14">7:14</span> Ndithi kuyo, Nkosi, nguwe owaziyo. Yathi
kum, Aba ngabaphumayo embandezelweni enkulu, bazihlamba iingubo zabo
ezinde, bazenza mhlophe egazini leMvana.

<span id="an_7:15">7:15</span> Ngenxa yoko baphambi kwetrone kaThixo,
bemkhonza imini nobusuku etempileni yakhe; nalowo uhleli phezu kwetrone
uya kuba ngumnquba phezu kwabo.

<span id="an_7:16">7:16</span> Abayi kuba salamba, abayi kuba sanxanwa;
aliyi kubawela nelanga, nabunye ubushushu;

<span id="an_7:17">7:17</span> ngokuba iMvana esesazulwini setrone iya
kubalusa, ibakhokelele emithonjeni ephilileyo yamanzi; waye uThixo eya
kuzisula iinyembezi zonke emehlweni abo.

<span id="an_8:1">8:1</span> Xa yalivulayo elesixhenxe itywina, kwabakho
ukuzola ezulwini, kwangathi sisiqingatha seyure.

<span id="an_8:2">8:2</span> Ndazibona izithunywa zezulu ezisixhenxe,
ezimayo phambi koThixo; zaza zanikwa amaxilongo asixhenxe.

<span id="an_8:3">8:3</span> Seza esinye isithunywa, sema
esibingelelweni, sinesiqhumiselo segolide, sanikwa iziqhumiso zazininzi,
ukuze sizinikele, kunye nemithandazo yabangcwele bonke, phezu
kwesibingelelo segolide esiphambi kwetrone.

<span id="an_8:4">8:4</span> Wenyuka ke umsi weziqhumiso, kunye
nemithandazo yabangcwele, ephuma esandleni sesithunywa sezulu, waya
emehlweni kaThixo.

<span id="an_8:5">8:5</span> Sathi isithunywa sasithabatha isiqhumiselo
eso, sasizalisa ngomlilo wesibingelelo, sawuphosa emhlabeni; kwabakho
izandi, neendudumo, nemibane, nenyikima.

<span id="an_8:6">8:6</span> Zaza izithunywa ezisixhenxe ezinamaxilongo
osixhenxe, zazilungiselela ukuba zivuthele amaxilongo.

<span id="an_8:7">8:7</span> Sathi esokuqala isithunywa savuthela
ixilongo, kwabakho isichotho nomlilo, ziphithikezwe negazi, zaphoswa
emhlabeni; saza isahlulo sesithathu semithi satshiswa, nabo bonke utyani
obuluhlaza batshiswa.

<span id="an_8:8">8:8</span> Sathi esesibini isithunywa savuthela
ixilongo, kwanga kuphoswa intaba enkulu, isitsha ngumlilo, elwandle;
saza isahlulo sesithathu solwandle saba ligazi;

<span id="an_8:9">8:9</span> safa isahlulo sesithathu sezidalwa
eziphilileyo eziselwandle; nesahlulo sesithathu semikhombe sonakaliswa.

<span id="an_8:10">8:10</span> Sathi esesithathu isithunywa savuthela
ixilongo, kwawa ezulwini inkwenkwezi enkulu, ivutha njengesibane, yawa
phezu kwesahlulo sesithathu semilambo, naphezu kwemithombo yamanzi.

<span id="an_8:11">8:11</span> Igama lenkwenkwezi leyo kuthiwa
nguMhlonyane; saza isahlulo sesithathu samanzi saba ngumhlonyane; yathi
into eninzi yabantu yafa ngawo amanzi, ngokuba aba krakra.

<span id="an_8:12">8:12</span> Sathi esesine isithunywa savuthela
ixilongo, saza sabethwa isahlulo sesithathu selanga, nesahlulo
sesithathu senyanga, nesahlulo sesithathu seenkwenkwezi, ukuze isahlulo
sesithathu sazo sibe mnyama, sithi isahlulo sesithathu sayo imini
singakhanyi, bube njalo nobusuku.

<span id="an_8:13">8:13</span> Ndabona, ndeva olunye ukhozi luphaphazela
esazulwini samazulu, lusithi ngezwi elikhulu, Yeha! yeha! yeha! abo
bemiyo phezu komhlaba, ngawo amazwi aseleyo exilongo lezithunywa
ezithathu, ezisaza kuvuthela amaxilongo.

<span id="an_9:1">9:1</span> Sathi esesihlanu isithunywa savuthela
ixilongo; ndabona inkwenkwezi iphuma ezulwini, yawela emhlabeni; sanikwa
isitshixo sequla lenzonzobila.

<span id="an_9:2">9:2</span> Salivula iqula lenzonzobila. Kwenyuka umsi
uphuma equleni apho, njengomsi weziko elikhulu, lamnyama ilanga
nesibhakabhaka ngumsi wequla elo.

<span id="an_9:3">9:3</span> Emsini apho kwaphuma iinkumbi, ezeza
emhlabeni, zanikwa igunya, njengokuba benegunya oonomadudwane bomhlaba.

<span id="an_9:4">9:4</span> Kwathiwa kuzo, ize utyani bomhlaba
zingaboni, nanye into eluhlaza, nanye into engumthi; ibe ngabantu bodwa,
bona abo bangenalo itywina likaThixo emabunzini abo.

<span id="an_9:5">9:5</span> Zanikwa igunya lokungababulali,
bathuthunjelwe nje kodwa iinyanga ezintlanu; intuthumbo yazo
yayinjengentuthumbo yoonomadudwane, xa athe wamhlaba umntu.

<span id="an_9:6">9:6</span> Ngaloo mihla abantu baya kukufuna ukufa,
bangakufumani; baya kukunqwenela ukufa, kusuke ukufa kusabe kubo.

<span id="an_9:7">9:7</span> Iimfano zeenkumbi ezo, zibe zifana
namahashe, elungiselwe imfazwe, ezintloko izizithsaba ezifana negolide,
nobuso bazo bunjengobuso babantu.

<span id="an_9:8">9:8</span> Zaye zineenwele ezingathi ziinwele
zamankazana, namazinyo azo engathi ngawengonyama.

<span id="an_9:9">9:9</span> Zaye zinezigcina-zifuba ezingathi
zizigcina-zifuba zentsimbi, isandi samaphiko azo singathi sisandi
seenqwelo zamahashe amaninzi, ebaleka esiya emfazweni.

<span id="an_9:10">9:10</span> Zinemisila efana neyoonomadudwane, kukho
nezamvila emisileni yazo; igunya lazo lilelokona abantu iinyanga
ezintlanu.

<span id="an_9:11">9:11</span> Zinokumkani phezu kwazo, usisithunywa
senzonzobila, ogama lakhe ngesiHebhere linguAbhadon, ngesiGrike unegama
elinguApoliyon.

<span id="an_9:12">9:12</span> Owokuqala uyeha udlule; yabona, kuza
ooyeha ababini emva koko.

<span id="an_9:13">9:13</span> Sathi esesithandathu isithunywa savuthela
ixilongo, ndeva izwi liphuma ezimpondweni zone zesibingelelo segolide
esisemehlweni kaThixo,

<span id="an_9:14">9:14</span> lisithi kwisithunywa sesithandathu
esasinexilongo, Zikhulule izithunywa ezine ezikhonkxwe emlanjeni omkhulu
ongumEfrati.

<span id="an_9:15">9:15</span> Zaza zakhululwa izithunywa zozine,
ezazilungiselwe ilixa nemini nenyanga nomnyaka, ukuze zibulale isahlulo
sesithathu sabantu.

<span id="an_9:16">9:16</span> Laye inani lemikhosi yamahashe lizizigidi
zezigidi eziphindeke kabini; ndaliva inani layo.

<span id="an_9:17">9:17</span> Ndawabona ngokunjalo amahashe embonweni
lowo, nabo babehleli phezu kwawo, benezigcina-zifuba ezimlilo, nezimsi,
nezisulfure; iintloko zamahashe zingathi ziintloko zeengonyama,
emlonyeni wawo kuphuma umlilo, nomsi, nesulfure.

<span id="an_9:18">9:18</span> Ngezo nto zontathu sabulawa isahlulo
sesithathu sabantu ngomlilo, nangomsi, nangesulfure, ezaphumayo
emlonyeni wawo.

<span id="an_9:19">9:19</span> Kuba amagunya awo asemlonyeni wawo
nasemisileni yawo; kuba imisila yawo ifana neenyoka, ineentloko; ngayo
ayonakalisa.

<span id="an_9:20">9:20</span> Amasalela abantu, abangabulawanga ngazo
ezo zibetho, akaguqukanga emisebenzini yezandla zawo, ukuze angaqubudi
kuzo iidemon, nezithixo zegolide, nezesilivere, nezobhedu, nezamatye,
nezemithi, ezingenako nokubona, nokuva, nokuhamba;

<span id="an_9:21">9:21</span> akaguqukanga nasekubulaleni kwawo,
nasekukhafuleni kwawo, nasembulweni wawo, nasebuseleni bawo.

<span id="an_10:1">10:1</span> Ndabona esinye isithunywa sezulu
esinamandla, sisihla ezulwini, sithiwe wambu ngelifu; kukho umnyama
entloko, ubuso baso bungathi lilanga, iinyawo zaso zingathi ziintsika
zomlilo.

<span id="an_10:2">10:2</span> Esandleni saso saye sinencwadana
ivulekile. Salumisa unyawo lwaso lokunene phezu kolwandle, ke olokhohlo
phezu komhlaba;

<span id="an_10:3">10:3</span> sadanduluka ngezwi elikhulu, ngathi
yingonyama igquma. Sathi sakudanduluka, iindudumo ezisixhenxe
zazivakalisa izandi zazo.

<span id="an_10:4">10:4</span> Xa iindudumo ezisixhenxe zazivakalisayo
izandi zazo, ndandiza kubhala; ndaza ndeva izwi liphuma emazulwini,
lisithi kum, Zitywine izinto ezizivakalisileyo iindudumo ezisixhenxe,
ungazibhali zona.

<span id="an_10:5">10:5</span> Saza isithunywa sezulu, endasibonayo simi
phezu kolwandle na phezu komhlaba, sasiphakamisela ezulwini isandla
saso,

<span id="an_10:6">10:6</span> safunga lowo udla ubomi, ase emaphakadeni
asemaphakadeni, owadala izulu nezinto ezikulo, nomhlaba nezinto ezikuwo,
nolwandle nezinto ezikulo, ukuthi, Akuyi kuba sabakho xesha.

<span id="an_10:7">10:7</span> Ke ngemihla yezwi lesesixhenxe isithunywa
sezulu, xa sukuba siza kuvuthela ixilongo, iya kuzaliseka imfihlakalo
kaThixo, njengoko wazishumayelayo iindaba ezilungileyo kwabangabakhe
abakhonzi, abaprofeti.

<span id="an_10:8">10:8</span> Lathi izwi endalivayo liphuma emazulwini,
labuya lathetha nam, lisithi, Hamba uye uyithabathe incwadana
evulekileyo, esesandleni sesithunywa esimiyo phezu kolwandle naphezu
komhlaba.

<span id="an_10:9">10:9</span> Ndesuka ke ndaya kwisithunywa eso, ndathi
kuso, Ndinike incwadana leyo. Sathi kum, Yithabathe, uyidle uyigqibe;
yosenza sibe krakra isisu sakho, kodwa emlonyeni wakho yoba nencasa
enjengeyobusi.

<span id="an_10:10">10:10</span> Ndayithabatha ke incwadana esesandleni
sesithunywa eso, ndayidla ndayigqiba; yaye emlonyeni wam inencasa
enjengeyobusi; xa ndayidlayo, saba krakra isisu sam.

<span id="an_10:11">10:11</span> Sathi kum, Umele ukuba ubuye uprofete
ngabantu, neentlanga, neelwimi, nookumkani, abaninzi.

<span id="an_11:1">11:1</span> Ndaza ndanikwa ingcongolo, ifana
nentonga; saye isithunywa eso simi, sisithi, Suka uyilinganise itempile
kaThixo, nesibingelelo, nabo banqulayo bekuyo.

<span id="an_11:2">11:2</span> Intendelezo engaphandle kwetempile
yiphose phandle, ungayilinganisi yona; ngokuba inikwe iintlanga; umzi
ongcwele ziya kuwunyathelela phantsi iinyanga ezimashumi mane anambini.

<span id="an_11:3">11:3</span> Ndiya kuwanika amangqina am amabini,
aprofete imihla eliwaka elinamakhulu mabini anamanci mathandathu, ethiwe
wambu ngeengubo ezirhwexayo.

<span id="an_11:4">11:4</span> Lawo yile minquma mibini, nezi ziphatho
zezibane zibini, zimiyo phambi koThixo womhlaba.

<span id="an_11:5">11:5</span> Ukuba kukho bani unga angawonakalisa,
kophuma umlilo emlonyeni wawo, uzidle uzigqibe iintshaba zawo; nokuba
kukho bani unga angawonakalisa, umelwe kukubulawa ngokunjalo.

<span id="an_11:6">11:6</span> Wona la anegunya lokulivala izulu, ukuze
kungani mvula ngemihla yokuprofeta kwawo. Kananjalo anegunya phezu
kwamanzi ukuwaguqula abe ligazi, nokuwubetha umhlaba ngezibetho zonke,
ngamaxa onke asukuba ethanda ngawo.

<span id="an_11:7">11:7</span> Xa athe abufeza ubungqina bawo, irhamncwa
elinyuka liphuma enzonzobileni liya kwenza imfazwe nawo, liweyise,
liwabulale.

<span id="an_11:8">11:8</span> Izidumbu zawo ziya kuba sesitratweni
somzi omkhulu, okuthiwa ngokomoya yiSodom neYiputa, apho kananjalo
yabethelelwa khona emnqamlezweni iNkosi yawo.

<span id="an_11:9">11:9</span> Abakubo abantu, nezizwe, neelwimi,
neentlanga, baya kuzibona izidumbu zawo imihla emithathu enesiqingatha
somhla, bangavumi ukuba izidumbu zawo zibekwe emangcwabeni.

<span id="an_11:10">11:10</span> Abo bemiyo phezu komhlaba baya
kuwavuyelela, babe nemihlali; bathumelane izipho; ngokuba abo baprofeti
babini babathuthumbisa abo bemiyo phezu komhlaba.

<span id="an_11:11">11:11</span> Emva kwemihla leyo mithathu
inesiqingatha somhla, umoya wobomi ophume kuThixo wangena kuwo, ema
ngeenyawo zawo; baza bawelwa luloyiko olukhulu abo bawabonayo.

<span id="an_11:12">11:12</span> Eva izwi elikhulu liphuma ezulwini,
lisithi kuwo, Nyukelani apha! Enyuka, aya ezulwini esefini; zawabona
iintshaba zawo.

<span id="an_11:13">11:13</span> Ngelo lixa kwabakho unyikimo lomhlaba
olukhulu, isahlulo seshumi somzi sawa, kwabulawa kolo lunyikimo abantu
abangamawaka asixhenxe; abo baseleyo bangenelwa luloyiko, bamzukisa
uThixo wezulu.

<span id="an_11:14">11:14</span> Uyeha wesibini udlule; yabona uyeha
wesithathu uyeza kamsinya.

<span id="an_11:15">11:15</span> Sathi esesixhenxe isithunywa savuthela
ixilongo; kwabakho amazwi amakhulu emazulwini, esithi: Izikumkani
zehlabathi zithe zaba zezeNkosi yethu nezikaKristu wayo. Wayeya kuba
nguKumkani kuse emaphakadeni asemaphakadeni.

<span id="an_11:16">11:16</span> Aza amadoda amakhulu, angamashumi
mabini anamane, ahleli phambi koThixo phezu kweetrone zawo, awa ngobuso
bawo, aqubuda kuye uThixo,

<span id="an_11:17">11:17</span> esithi: Siyabulela kuwe, Nkosi, Thixo,
Somandla, Wena ukhoyo, wawukho, uzayo, Kuba uwathabathile amandla akho
amakhulu, waba nguKumkani.

<span id="an_11:18">11:18</span> Iintlanga zaqumba, Yeza ingqumbo yakho,
Leza nexesha labo bafileyo ukuba bagwetywe, Nelokubanika umvuzo wabo
abakhonzi bakho abaprofeti, nabo bangcwele, Nabo baloyikayo igama lakho,
abancinane nabakhulu, Nelokonakalisa abo bawonakalisayo umhlaba.

<span id="an_11:19">11:19</span> Yavulwa itempile kaThixo emazulwini,
yabonakala ityeya yomnqophiso wakhe etempileni yakhe; kwabakho imibane,
nezandi, neendudumo, nonyikimo lomhlaba, nesichotho esikhulu.

<span id="an_12:1">12:1</span> Kwabonakala umqondiso omkhulu emazulwini:
umfazi ethiwe wambu ngelanga, inyanga ingaphantsi kweenyawo zakhe,
entloko kuye isisithsaba seenkwenkwezi ezilishumi elinambini.

<span id="an_12:2">12:2</span> Uthi emithi akhale, enenimba,
ethuthunjelwa ekuzaleni.

<span id="an_12:3">12:3</span> Kwabonakala omnye umqondiso emazulwini:
nantso, inamba enkulu ebomvu, ineentloko ezisixhenxe neempondo
ezilishumi, kwiintloko zayo izizithsaba ezisixhenxe.

<span id="an_12:4">12:4</span> Umsila wayo wawurhola isahlulo sesithathu
seenkwenkwezi zezulu, waziphosa emhlabeni. Yathi inamba leyo yema phambi
komfazi owayeza kuzala, ukuze, xa athe wazala, imdle imgqibe umntwana
wakhe.

<span id="an_12:5">12:5</span> Wazala umntwana oyinkwenkwe, oza kuzalusa
zonke iintlanga ngentonga yentsimbi; umntwana wakhe lowo wathiwa xwi,
wasiwa kuye uThixo, nakuyo itrone yakhe.

<span id="an_12:6">12:6</span> Wathi umfazi wasabela entlango, apho
ikhona indawo ayilungiselwe nguThixo, ukuze bamnqake khona imihla
eliwaka elinamakhulu mabini anamanci mathandathu.

<span id="an_12:7">12:7</span> Kwaza kwabakho imfazwe emazulwini,
uMikayeli nezithunywa zakhe besilwa nenamba, inamba nezithunywa zayo
zisilwa;

<span id="an_12:8">12:8</span> azaba nakweyisa, kanjalo ayaba safunyanwa
indawo yazo emazulwini.

<span id="an_12:9">12:9</span> Yaphoswa phantsi inamba enkulu, inyoka
yakudala, leyo kuthiwa nguMtyholi, uSathana ke, lowo ulilahlekisayo
elimiweyo liphela; yaphoswa emhlabeni, nezithunywa zayo zaphoswa kunye
nayo.

<span id="an_12:10">12:10</span> Ndaza ndeva izwi elikhulu emazulwini
lisithi, Ngoku luthe usindiso, namandla, nobukumkani, lwaba lolukaThixo
wethu, negunya laba lelikaKristu wakhe; ngokuba ukhahlelwe phantsi
ummangaleli wabazalwana bethu, lowo ubamangalelayo emehlweni kaThixo
wethu imini nobusuku.

<span id="an_12:11">12:11</span> Bameyisile bona ngenxa yegazi leMvana,
nangenxa yelizwi lobungqina babo; abawuthandanga umphefumlo wabo, kwada
kwasekufeni.

<span id="an_12:12">12:12</span> Ngenxa yoko yibani nemihlali, nina
mazulu, nani ninomnquba kuwo. Yeha, abo bawumiyo umhlaba nolwandle!
ngokuba uhlile weza kuni uMtyholi, enomsindo omkhulu, esazi nje ukuba
ixesha analo lincinane.

<span id="an_12:13">12:13</span> Yaza yathi inamba, yakubona ukuba
iphoswe emhlabeni, yamtshutshisa umfazi ozele umntwana oyinkwenkwe.

<span id="an_12:14">12:14</span> Umfazi wanikwa amaphiko amabini okhozi
olukhulu, ukuze aphaphazele aye entlango, endaweni yakhe, apho anqakwa
khona ixesha, namaxesha, nesiqingatha sexesha, kude nobuso benyoka.

<span id="an_12:15">12:15</span> Inyoka yakhupha emva komfazi ngomlomo
wayo amanzi anjengomlambo, ukuze imkhukulise nomlambo.

<span id="an_12:16">12:16</span> Umhlaba wamsiza umfazi, wathi umhlaba
wawuvula umlomo wawo, wawufinca umlambo eyawukhuphayo inamba ngomlomo
wayo.

<span id="an_12:17">12:17</span> Yamqumbela umfazi inamba, yemka yaya
kulwa nabaseleyo bembewu yakhe, abo bayigcinayo imithetho kaThixo,
abanobungqina bukaYesu Kristu.

<span id="an_13:1">13:1</span> Ndaza ndema phezu kwentlabathi yolwandle.
Ndabona kunyuka, kuphuma elwandle, irhamncwa, lineentloko ezisixhenxe
neempondo ezilishumi, ezimpondweni zalo izizithsaba ezilishumi,
kwiintloko zalo iligama lonyeliso.

<span id="an_13:2">13:2</span> Laye irhamncwa elo ndalibonayo lifana
nengwe, iinyawo zalo zinjengezebhere, umlomo walo unjengomlomo
wengonyama. Inamba yalinika amandla ayo, netrone yayo, negunya elikhulu.

<span id="an_13:3">13:3</span> Ndabona enye yazo iintloko zalo, ingathi
ixatyelwe yafa; inxeba lalo elibanga ukufa laphiliswa. Wamangaliswa
umhlaba uphela, walilandela irhamncwa elo.

<span id="an_13:4">13:4</span> Bayinqula inamba eyalinika igunya
irhamncwa, balinqula irhamncwa, besithi, Ngubani na ofana nerhamncwa
elo? ngubani na onako ukulwa nalo?

<span id="an_13:5">13:5</span> Lanikwa umlomo othetha izinto ezinkulu,
nezinyeliso; kanjalo lanikwa igunya lokulwa iinyanga ezimashumi mane
anesibini.

<span id="an_13:6">13:6</span> Lawuvulela umlomo walo ekumnyeliseni
uThixo, ukuba lilinyelise igama lakhe, nomnquba wakhe, nabo bahleli
emazulwini.

<span id="an_13:7">13:7</span> Lanikwa igunya lokulwa nabangcwele,
libeyise; lanikwa igunya kuzo zonke izizwe, neelwimi, neentlanga.

<span id="an_13:8">13:8</span> Baya kulinqula bonke abo bemiyo phezu
komhlaba, abamagama angabhalwanga encwadini yobomi yayo iMvana,
exheliweyo kususela ekusekweni kwehlabathi.

<span id="an_13:9">13:9</span> Ukuba ubani unendlebe, makeve.

<span id="an_13:10">13:10</span> Ukuba ubani uhlanganisela abanye
ekuthinjweni, naye uya kusiwa ekuthinjweni; ukuba ubani ubulala
ngekrele, umelwe kukubulawa naye ngekrele. Nalu unyamezelo nokholo
lwabangcwele.

<span id="an_13:11">13:11</span> Ndabona elinye irhamncwa linyuka
liphuma emhlabeni; laye lineempondo ezimbini zifana nezemvana, laye
lithetha njengenamba.

<span id="an_13:12">13:12</span> Lenza lonke igunya lelokuqala
irhamncwa, elalingaphambi kwalo; lenza umhlaba, nabo bawumiyo, ukuba
balinqule irhamncwa lokuqala, elaphiliswayo inxeba lalo elibanga ukufa.

<span id="an_13:13">13:13</span> Lenza imiqondiso emikhulu, ukuze
lihlise nomlilo ezulwini, uze emhlabeni phambi kwabantu,

<span id="an_13:14">13:14</span> libalahlekise abo bemiyo phezu
komhlaba, ngemiqondiso elayinikwayo ukuba liyenze emehlweni erhamncwa
elo; lisithi kwabo bemiyo phezu komhlaba, mabalenzele umfanekiselo
irhamncwa, elibe linenxeba lalo ikrele, laphila.

<span id="an_13:15">13:15</span> Lanikwa igunya lokuwunika umfanekiselo
werhamncwa umoya, ukuze umfanekiselo werhamncwa elo uthethe nokuthetha,
wenze ukuba babulawe abasukuba bengaqubudi kuwo umfanekiselo werhamncwa.

<span id="an_13:16">13:16</span> Lenza bonke, abancinane nabakhulu,
abazizityebi nabangamahlwempu, abakhululekileyo nabangamakhoboka, ukuba
baphawulwe lilo esandleni sabo sokunene, nokuba kusemabunzini, abo.

<span id="an_13:17">13:17</span> nokuze kungabikho mntu unako ukuthenga
nokuthengisa, ingenguye lowo unophawu, nokuba ligama lerhamncwa, nokuba
linani legama lalo.

<span id="an_13:18">13:18</span> Nabu ubulumko. Lowo unengqiqo
makalibale inani lerhamncwa; kuba linani lomntu; inani lalo ke
lingamakhulu omathandathu anamanci mathandathu anesithandathu.

<span id="an_14:1">14:1</span> Ndabona, nantso iMvana imi phezu kwentaba
yeZiyon, kumi nayo ikhulu elinamanci mane anesine lamawaka, benalo igama
loYise libhaliwe emabunzini abo.

<span id="an_14:2">14:2</span> Ndeva izwi liphuma ezulwini, lingathi
sisandi samanzi amaninzi, lingathi sisandi sendudumo enkulu.

<span id="an_14:3">14:3</span> Ndeva nezwi lababethi beehadi, bebetha
iihadi zabo; bevuma ingoma engathi intsha, phambi kwetrone, naphambi
kwezinto eziphilileyo zone, namadoda amakhulu; kwaye kungekho namnye
unako ukuyifunda ingoma leyo, lingelilo ikhulu elinamanci mane anesine
lamawaka, ababethengiwe emhlabeni.

<span id="an_14:4">14:4</span> Aba ngabo bangadyobhekanga ngabafazi,
kuba benyulu. Aba ngabo bayilandelayo iMvana apho isukuba isiya khona.
Aba bathengwa bephuma ebantwini, baziintlahlela kuye uThixo nakuyo
iMvana.

<span id="an_14:5">14:5</span> Emlonyeni wabo akufunyanwanga nkohliso,
kuba bengenakubekwa bala.

<span id="an_14:6">14:6</span> Ndabona esinye isithunywa sezulu,
siphaphazela esazulwini samazulu, sineendaba ezilungileyo
ezingunaphakade, ukuba sizishumayele kwabo bemiyo phezu komhlaba,
nakwiintlanga zonke, nezizwe, neelwimi, nabantu;

<span id="an_14:7">14:7</span> sisithi ngezwi elikhulu, Moyikeni uThixo,
nimzukise; ngokuba lifikile ixa lokugweba kwakhe; nimnqule lowo wenza
izulu, nomhlaba, nolwandle, nemithombo yamanzi.

<span id="an_14:8">14:8</span> Kwaza kwalandela esinye isithunywa
sezulu, sisithi, Iwile, iwile iBhabheli, loo mzi mkhulu! ngokuba iseze
zonke iintlanga ngewayini yomsindo wobuhenyu bayo.

<span id="an_14:9">14:9</span> Saza esesithathu isithunywa sezulu
sazilandela zona, sisithi ngezwi elikhulu, Ukuba umntu uyalinqula
irhamncwa nomfanekiselo walo, amkele uphawu lwalo ebunzini lakhe, nokuba
kusesandleni sakhe:

<span id="an_14:10">14:10</span> yena wosela iwayini yomsindo kaThixo,
egalelwe ingaphithikeziwe endebeni yengqumbo yakhe, athuthunjiswe
ngomlilo nesulfure phambi kwezithunywa ezingcwele, naphambi kweMvana.

<span id="an_14:11">14:11</span> Umsi wokuthuthunjelwa kwabo unyuka use
emaphakadeni asemaphakadeni; abanakuphumla imini nobusuku abo banqula
irhamncwa nomfanekiselo walo, nomntu ukuba uthi alwamkele uphawu lwegama
lalo.

<span id="an_14:12">14:12</span> Nalu unyamezelo lwabangcwele; naba
abayigcinayo imithetho kaThixo nokukholwa kuYesu.

<span id="an_14:13">14:13</span> Ndeva izwi liphuma emazulwini, lisithi
kum, Bhala, uthi, Banoyolo abafi, abo bafela eNkosini, kuthabathela
apha; ewe, utsho uMoya, ukuba baphumle ekubulalekeni kwabo; imisebenzi
yabo ke ilandelana nabo.

<span id="an_14:14">14:14</span> Ndabona, nalo ilifu elimhlophe; elifini
apho kuhleli ofana noNyana woMntu, enesithsaba segolide entloko,
esandleni sakhe enerhengqa elibukhali.

<span id="an_14:15">14:15</span> Kwaphuma esinye isithunywa sezulu
etempileni, sidanduluka ngezwi elikhulu kulo uhleli efini, sisithi,
Lifake irhengqa lakho, uvune; ngokuba lifikile kuwe ilixa lokuvuna;
ngokuba ukudla komhlaba kuvuthiwe.

<span id="an_14:16">14:16</span> Lowo uhleli efini waliphosa irhengqa
lakhe emhlabeni; wavunwa ke umhlaba.

<span id="an_14:17">14:17</span> Kwaza kwaphuma esinye isithunywa sezulu
etempileni esemazulwini, naso sikwanerhengqa elibukhali.

<span id="an_14:18">14:18</span> Kwaphuma esinye isithunywa sezulu
esibingelelweni, sinegunya kuwo umlilo; sabiza ngonkqangazo olukhulu
kweso sinerhengqa elibukhali, sisithi, Lifake irhengqa lakho elibukhali,
ubuthe izihloko zomdiliya womhlaba, ngokuba iidiliya zawo zigqibele
ukuvuthwa.

<span id="an_14:19">14:19</span> Isithunywa saliphosa irhengqa laso
emhlabeni, sawubutha umdiliya womhlaba, sawuphosa esixovulelweni
esikhulu somsindo kaThixo.

<span id="an_14:20">14:20</span> Isixovulelo eso sanyathelwa ngaphandle
komzi lowo; kwaphuma igazi esixovulelweni eso, lada lafika emikhaleni
yamahashe, umgama wezitadiya eziliwaka elinamakhulu amathandathu.

<span id="an_15:1">15:1</span> Ndabona ezulwini omnye umqondiso omkhulu,
ongummangaliso; izithunywa zezulu ezisixhenxe zinazo izibetho
ezisixhenxe zokugqibela; ngokuba wazaliseka umsindo kaThixo ngazo.

<span id="an_15:2">15:2</span> Ndabona ngathi lulwandle lwegilasi,
luphithikezene nomlilo; nabo bavela beloyisile irhamncwa, nomfanekiselo
walo, nophawu lwalo, nenani legama lalo, bemi ngaselwandle lwegilasi,
beneehadi zikaThixo.

<span id="an_15:3">15:3</span> Bayivuma ingoma kaMoses, umkhonzi
kaThixo, nengoma yeMvana, besithi: Mikhulu, ingummangaliso imisebenzi
yakho, Nkosi, Thixo Somandla; Zinobulungisa, ziyinyaniso iindlela zakho,
Kumkani weentlanga.

<span id="an_15:4">15:4</span> Ngubani na ongekhe akoyike wena, Nkosi,
Angalizukisi igama lakho? Ngokuba inguwe wedwa ongcwele; Ngokuba zonke
iintlanga ziya kuza ziqubude phambi kwakho, Ngokuba imisebenzi yakho
yobulungisa ibonakalalisiwe.

<span id="an_15:5">15:5</span> Ndaza emva koko ndabona, nantso ivuliwe
itempile yomnquba wobungqina emazulwini.

<span id="an_15:6">15:6</span> Zaphuma ke etempileni izithunywa
zosixhenxe, zinezibetho ezisixhenxe, zambethe ilinen emhlophe
eqaqambileyo, ziyibhinqele ezifubeni imibhinqo yegolide.

<span id="an_15:7">15:7</span> Yathi enye kuzo izinto eziphilileyo zone,
yazinika izithunywa ezisixhenxe iingqayi zegolide ezisixhenxe, zizele
ngumsindo kaThixo, odla ubomi kuse emaphakadeni asemaphakadeni.

<span id="an_15:8">15:8</span> Yazala itempile ngumsi ophuma
ebuqaqawulini bukaThixo, nasemandleni akhe; kwaye kungekho namnye unako
ukungena etempileni, zada zazaliseka izibetho zosixhenxe zezithunywa
zosixhenxe.

<span id="an_16:1">16:1</span> Ndeva izwi elikhulu liphuma etempileni,
lisithi kuzo izithunywa zezulu zosixhenxe, Hambani, niye kuziphalaza
iingqayi zomsindo kaThixo emhlabeni.

<span id="an_16:2">16:2</span> Semka ke esokuqala, sayiphalaza ingqayi
yaso emhlabeni; kwabakho isilonda esibi esinobuhlungu ebantwini, abo
banophawu lwerhamncwa, abo baqubudayo kuwo umfanekiselo walo.

<span id="an_16:3">16:3</span> Saza esesibini isithunywa sayiphalaza
ingqayi yaso elwandle; lwaba ligazi elinjengelofileyo, yaza yonke
imiphefumlo edla ubomi yafa elwandle.

<span id="an_16:4">16:4</span> Saza esesithathu isithunywa sayiphalaza
ingqayi yaso emilanjeni nasemithonjeni yamanzi; yaba ligazi.

<span id="an_16:5">16:5</span> Ndeva isithunywa samanzi, sisithi:
Unobulungisa, Nkosi, wena ukhoyo, wawukho, uyingcwele, ngokuba ugwebile
wenjenje;

<span id="an_16:6">16:6</span> Ngokuba baliphalazile igazi labangcwele
nelabaprofeti; Wabanika igazi ukuba balisele, ngokuba belifanele.

<span id="an_16:7">16:7</span> Ndeva esinye siphuma esibingelelweni,
sisithi: Ewe, Nkosi, Thixo Somandla, Iyinyaniso, inobulungisa imigwebo
yakho.

<span id="an_16:8">16:8</span> Saza esesine isithunywa sayiphalaza
ingqayi yaso elangeni; sanikwa igunya lokutshisa abantu ngomlilo.

<span id="an_16:9">16:9</span> Batsha abantu bubushushu obukhulu;
balinyelisa igama likaThixo, onalo igunya kwezo zibetho; abaguquka
bamzukise.

<span id="an_16:10">16:10</span> Saza esesihlanu isithunywa sayiphalaza
ingqayi yaso etroneni yerhamncwa; baba mnyama ubukumkani balo; bamana
beziluma iilwimi ngenxa yeentlungu;

<span id="an_16:11">16:11</span> bamnyelisa uThixo wamazulu ngenxa
yeentlungu zabo, nangenxa yezilonda zabo: abaguquka emisebenzini yabo.

<span id="an_16:12">16:12</span> Saza esesithandathu isithunywa
sayiphalaza ingqayi yaso emlanjeni omkhulu ongumEfrati; atsha amanzi
awo, ukuze ilungiswe indlela yookumkani abo bavela empumalanga.

<span id="an_16:13">16:13</span> Ndabona kuphuma emlonyeni wenamba,
nasemlonyeni werhamncwa, nasemlonyeni womprofeti wobuxoki, oomoya
abathathu abangcolileyo, befana namasele.

<span id="an_16:14">16:14</span> Kuba bangoomoya beedemon, besenza
imiqondiso; abaphuma baye kubo ookumkani bomhlaba, nabelimiweyo liphela,
ukubahlanganisela emfazweni yaloo mini inkulu kaThixo, uSomandla.

<span id="an_16:15">16:15</span> Yabona, ndiza njengesela. Unoyolo lowo
uphaphileyo, uzigcinayo iingubo zakhe, ukuze angahambi ze, balibone
ihlazo lakhe.

<span id="an_16:16">16:16</span> Babahlanganisela endaweni ekuthiwa
ngesiHebhere yiArmagedon.

<span id="an_16:17">16:17</span> Saza esesixhenxe isithunywa sayiphalaza
ingqayi yaso esibhakabhakeni; kwaphuma izwi elikhulu, livela etempileni
yamazulu, livela etroneni, lisithi, Kwenzekile.

<span id="an_16:18">16:18</span> Kwabakho imibane, nezandi, neendudumo;
kwabakho nonyikimo lomhlaba olukhulu, ekungazanga kubekho lunjalo
unyikimo ukuha lukhulu, kuseloko kwabakhoyo abantu emhlabeni.

<span id="an_16:19">16:19</span> Umzi omkhulu lowo waba zahlulo
zithathu; yathi imizi yeentlanga yawa; iBhabheli enkulu yakhunjulwa
emehlweni kaThixo, ukuba inikwe indebe yewayini yomsindo wengqumbo
yakhe.

<span id="an_16:20">16:20</span> Into yonke eziziqithi yabaleka,
neentaba zafunyanwa.

<span id="an_16:21">16:21</span> Kwesuka kwehla ezulwini phezu kwabantu
isichotho esikhulu, esimatye ngathi ubunzima bawo yitalente ngalinye;
baza abantu bamnyelisa uThixo ngenxa yesibetho sesichotho eso, ngokuba
sisikhulu kakhulu isibetho saso.

<span id="an_17:1">17:1</span> Saza seza esinye sazo izithunywa zezulu
zosixhenxe, ezineengqayi zosixhenxe, sathetha nam, sisithi kum, Yiza
apha, ndikubonise ukugwetywa kwalo ihenyukazi elikhulu, elihleli phezu
kwawo amanzi amaninzi;

<span id="an_17:2">17:2</span> abahenyuze nalo ookumkani bomhlaba, abo
bawumiyo umhlaba, banxiliswa yiwayini yobuhenyu balo.

<span id="an_17:3">17:3</span> Sandisa entlango ndikuMoya; ndabona
inkazana ihleli phezu kwerhamncwa elimfusa, lizele ngamagama onyeliso,
lineentloko ezisixhenxe neempondo ezilishumi.

<span id="an_17:4">17:4</span> Yaye inkazana leyo ithiwe wambu ngengubo
ebomvu nemfusa, ihonjiswe ngegolide, nelitye elinqabileyo, neeperile,
inendebe yegolide esandleni sayo, izele ngamasikizi nezingcoliso
zobuhenyu bayo.

<span id="an_17:5">17:5</span> Ebunzi kubhalwe igama elithi, imfihlelo,
iBhabheli enkulu, unina wamahenyukazi nowamasikizi omhlaba.

<span id="an_17:6">17:6</span> Ndayibona inkazana leyo inxila ligazi
labangcwele, naligazi lamangqina kaYesu. Ndamangaliswa ngokumangaliswa
okukhulu ndakuyibona.

<span id="an_17:7">17:7</span> Sathi kum isithunywa sezulu, Umangaliswe
yini na? Ndokuxelela mna imfihlelo yenkazana le, neyerhamncwa eli
liyithweleyo, lineentloko ezisixhenxe neempondo ezilishumi.

<span id="an_17:8">17:8</span> Irhamncwa owalibonayo laye likho, alikho;
liza kunyuka liphume enzonzobileni, limke liye entshabalalweni. Baya
kumangaliswa abo bemiyo phezu komhlaba, abamagama angabhaliweyo
encwadini yobomi kuseloko kwaba sekusekweni kwehlabathi, belibona nje
irhamncwa elaye likho, elingekhoyo, likho noko.

<span id="an_17:9">17:9</span> Nantsi ingqiqo enobulumko. Iintloko
ezisixhenxe ezi ziintaba ezisixhenxe, ehleli phezu kwazo inkazana leyo.

<span id="an_17:10">17:10</span> Kananjalo zona zingookumkani
abasixhenxe. Abahlanu bawa, omnye ukho, omnye akakafiki; xa athe wafika,
umelwe kukuhlala umzuzwana.

<span id="an_17:11">17:11</span> Irhamncwa elaye likho, elingekhoyo,
lona lingowesibhozo okwangowabasixhenxe; umka aye entshabalalweni.

<span id="an_17:12">17:12</span> Iimpondo ezilishumi owazibonayo
zingookumkani abalishumi, bona abo bangekamkeli bukumkani, basuka
bamkele, njengookumkani, igunya lelixa elinye kunye nerhamncwa.

<span id="an_17:13">17:13</span> Aba banasicamango sinye, babeya
kunikela amandla negunya labo kulo irhamncwa.

<span id="an_17:14">17:14</span> Aba baya kwenza imfazwe neMvana. IMvana
iya kubeyisa, ngokuba inguNkosi kankosi, inguKumkani kakumkani; baya
kweyisa nabo banayo, babiziweyo, banyuliweyo, bathembekileyo.

<span id="an_17:15">17:15</span> Sithi kum, Amanzi owawabonayo, apho
lihleli khona ihenyukazi, ngabantu, nezihlwele, neentlanga, neelwimi;

<span id="an_17:16">17:16</span> iimpondo ezilishumi owazibonayo
ziserhamncweni, ngabo baya kulithiya ihenyukazi, baliphanzise,
balihlube, bayidle inyama yalo, balitshise ngomlilo.

<span id="an_17:17">17:17</span> Kuba uThixo ubeke ezintliziyweni zabo
ukwenza ingcinga yakhe, benze ngcinga-nye, babunike irhamncwa ubukumkani
babo, ade azaliseke amazwi kaThixo.

<span id="an_17:18">17:18</span> Inkazana owayibonayo nguloo mzi mkhulu,
ulawula ookumkani bomhlaba.

<span id="an_18:1">18:1</span> Ndaza emva koko ndabona isithunywa sezulu
sisihla, siphuma ezulwini, sinegunya elikhulu; umhlaba wakhanyiselwa
bubuqaqawuli baso.

<span id="an_18:2">18:2</span> Sadanduluka ngamandla, ngezwi elikhulu,
sisithi: Iwile, iwile iBhabheli enkulu, Yaba likhaya leedemon,
nentolongo yoomoya bonke abangcolileyo, Nentolongo yeentaka zonke
ezingcolileyo, ezithiyekileyo.

<span id="an_18:3">18:3</span> Ngokuba zonke iintlanga zisele kuyo
iwayini yomsindo wobuhenyu bayo, Nookumkani bomhlaba bahenyuza nayo,
Nabarhwebi bomhlaba baba zizityebi, ngamandla okuxhamla kwabo iziyolo
zayo.

<span id="an_18:4">18:4</span> Ndeva elinye izwi liphuma emazulwini
lisithi: Phumani kuyo, bantu bam, Ukuze ningadlelani nayo ngezono zayo,
Nokuze ningamkeliswa kwizibetho zayo.

<span id="an_18:5">18:5</span> Ngokuba izono zayo ziye zafikelela
emazulwini, Nezinto zayo zokungalungisi uzikhumbule uThixo.

<span id="an_18:6">18:6</span> Yibuyekezeni, njengoko nayo
yanibuyekezayo, Niyiphinde impinda ngokwemisebenzi yayo; Indebe
eyaniphithikezela yona, yiphithikezeleni impinda nani.

<span id="an_18:7">18:7</span> Yinikeni intuthumbo nesijwili, ngangoko
yazizukisayo, yaxhamla iziyolo. Ngokuba ithi entliziyweni yayo, Ndihleli
ndingukumkanikazi, Andimhlolokazi, andisayi kubona sijwili.

<span id="an_18:8">18:8</span> Ngenxa yoko ziya kufika ngamini-nye
izibetho zayo, Ukufa, nesijwili, nendlala. Iya kutsha ngumlilo, Ngokuba
ligorha iNkosi uThixo, lowo uyigwebayo.

<span id="an_18:9">18:9</span> Ookumkani bomhlaba, abo bahenyuza nayo,
baxhamla iziyolo nayo, baya kuyililela, Bayimbambazelele, bakuwubona
umsi wokutsha kwayo;

<span id="an_18:10">18:10</span> Bemi kude, ngenxa yokoyika intuthumbo
yayo, Besithi, Yeha, yeha, mzi mkhulu Bhabheli, mzi unamandla! Ngokuba
kufike ngaxa linye ukugwetywa kwakho.

<span id="an_18:11">18:11</span> Nabarhwebi bomhlaba baya kulila, benze
isijwili ngenxa yayo, Ngokuba ingasathengwa bani impahla yabo yomkhombe:

<span id="an_18:12">18:12</span> Impahla yegolide, neyesilivere,
neyelitye elinqabileyo, neyeeperile, Neyelinen ecikizekileyo, neyeengubo
ezibomvu, neyesilika, neyeengubo ezimfusa, Nomthi wonke ongumsedare,
Nezitya zonke zeempondo zeendlovu, Nezitya zonke zomthi onqabileyo
kakhulu, Nezobhedu, nezentsimbi, nezemarmore,

<span id="an_18:13">18:13</span> Nesinamon, neziqhumiso, namafutha
aqholiweyo, nentlaka emhlophe, Newayini, neoli, nomgubo ocoliweyo,
nengqolowa, Namaqegu, nezimvu, namahashe, neenqwelo, Nemizimba
nemiphefumlo yabantu.

<span id="an_18:14">18:14</span> Neziqhamo ezikhanukwa ngumphefumlo
wakho zimkile kuwe, Nazo zonke izinto ezityebileyo neziqaqambileyo
zimkile kuwe; Akusayi kuba sazifumana zona.

<span id="an_18:15">18:15</span> Abarhwebi bezo zinto, abo batyeba
ngayo, Baya kuma kude, ngenxa yokoyika intuthumbo yayo,

<span id="an_18:16">18:16</span> Belila, besenza isijwili, besithi,
Yeha, yeha, mzi mkhulu Owawuthiwe wambu ngelinen ecikizekileyo, nengubo
ebomvu, nengubo emfusa, Uhonjiswe ngegolide, namatye anqabileyo,
neeperile! Ngokuba buphanziswe ngalixa linye ubutyebi obungaka.

<span id="an_18:17">18:17</span> Bonke abaqhubi-mikhombe, nayo yonke
indibandiba esezinqanaweni, Noomateloshe, nabo bonke abasebenza
elwandle,

<span id="an_18:18">18:18</span> Bema kude, bamana bedanduluka,
bakuwubona umsi wokutsha kwayo, Besithi, Nguwuphi na ofana nalo mzi
mkhulu?

<span id="an_18:19">18:19</span> Bagalela uthuli entloko, Bamana
bedanduluka, belila, besenza isijwili, Besithi, Yeha, yeha, mzimkhulu,
Apho baba nobutyebi khona bonke aba baneenqanawa elwandle, ngeento
ezinqabileyo zawo! Ngokuba ngalixa linye uphanzisiwe.

<span id="an_18:20">18:20</span> Wenzele imihlali, nina mazulu, Nani
bapostile bangcwele, nani baprofeti; Ngokuba uThixo eniphindezelele
kuwo.

<span id="an_18:21">18:21</span> Saza isithunywa esithile esinamandla
safunqula ilitye, langa lilitye lokusila, ukuba likhulu kwalo; saliphosa
elwandle, sisithi: Iya kwenjiwa nje ke ukugadlelwa kwayo iBhabheli, umzi
omkhulu, ingabi saba safunyanwa.

<span id="an_18:22">18:22</span> Isandi sababethi beehadi, neseemvumi,
nesabagwali, nesabavutheli-maxilongo, asisayi kuba saviwa kuwe;
Neengcibi zonke zobungcibi bonke azisayi kuba safunyanwa kuwe; Nesandi
selitye lokusila asisayi kuba saviwa kuwe;

<span id="an_18:23">18:23</span> Nokukhanya kwesibane akusayi kuba
sakhanya kuwe; Nezwi lomyeni nelomtshakazi alisayi kuba saviwa kuwe;
Ngokuba abarhwebi bakho bebengamanene omhlaba; Ngokuba zonke iintlanga
zalahlekiswa kukukhafula kwakho.

<span id="an_18:24">18:24</span> Kuwo kwafunyanwa igazi labaprofeti,
nelabangcwele, Nelabo bonke abasikiweyo emhlabeni.

<span id="an_19:1">19:1</span> Ndaza emva koko ndeva sanga sisandi
esikhulu sesihlwele esikhulu emazulwini, sisithi: Haleluya! Usindiso,
nozuko, nembeko, namandla NgaweNkosi uThixo wethu!

<span id="an_19:2">19:2</span> Ngokuba iyinyaniso, inobulungisa,
imigwebo yayo;

<span id="an_19:3">19:3</span> Ngokuba ihenyukazi elikhulu, elo
laliwonakalisa umhlaba ngobuhenyu balo, iligwebile, Igazi labakhonzi
bayo yaliphindezelela esandleni salo. Bathi okwesibini: Haleluya! Umsi
walo unyuka use emaphakadeni asemaphakadeni.

<span id="an_19:4">19:4</span> Awa amadoda amakhulu, angamashumi amabini
anamane, nezinto eziphilileyo zone, zaqubuda kuye uThixo ohleli phezu
kwetrone, zisithi: Amen!

<span id="an_19:5">19:5</span> Haleluya! Kwaphuma izwi etroneni,
lisithi: Mdumiseni uThixo wethu, nonke nina bakhonzi bakhe, Nani
bamoyikayo, abancinane kwanabakhulu.

<span id="an_19:6">19:6</span> Ndeva sanga sisandi sesihlwele esikhulu,
sanga sisandi samanzi amaninzi, sanga sisandi seendudumo ezinkulu,
sisithi: Haleluya! Ngokuba iNkosi uThixo uSomandla inguKumkani.

<span id="an_19:7">19:7</span> Masivuye sigcobe, siyizukise; Ngokuba
ufikile umsitho weMvana, Umfazi wayo uzilungisile.

<span id="an_19:8">19:8</span> Wanikwa ukuba athiwe wambu ngelinen
ecikizekileyo, emhlophe, eqaqambileyo; kuba ilinen ecikizekileyo
yimisebenzi yobulungisa yabangcwele.

<span id="an_19:9">19:9</span> Sithi kum, Bhala, uthi, Banoyolo abo
bamenyelwe esidlweni somsitho weMvana. Sithi kum, Lawo ngamazwi
ayinyaniso kaThixo.

<span id="an_19:10">19:10</span> Ndawa ezinyaweni zaso, ukuba ndiqubude
kuso. Sithi kum, Lumka, ungenjenjalo; ndingumkhonzi kunye nawe,
nabazalwana bakho abanobungqina bukaYesu; qubuda kuThixo; kuba ubungqina
bukaYesu bungumoya wesiprofeto.

<span id="an_19:11">19:11</span> Ndalibona izulu livulekile, nalo ihashe
elimhlophe; lowo uhleli phezu kwalo kusithiwa, nguThembekile,
nguNyaniso; ugweba, enze imfazwe, ngobulungisa.

<span id="an_19:12">19:12</span> Amehlo akhe ke aye enjengelangatye
lomlilo, entloko izizithsaba ezininzi; enegama libhaliwe, elingaziwa
namnye ungenguye.

<span id="an_19:13">19:13</span> Yena wayethiwe wambu ngengubo ethiwe
nkxu egazini; igama lakhe kuthiwa nguLizwi likaThixo.

<span id="an_19:14">19:14</span> Yaye imikhosi esemazulwini imlandela,
ikumahashe amhlophe, bambethe ilinen ecikizekileyo, eqaqambileyo,
emhlophe.

<span id="an_19:15">19:15</span> Emlonyeni wakhe kuphuma ikrele
elibukhali, ukuze azithi qwaka ngalo iintlanga. Yena uya kuzalusa
ngentonga yentsimbi; yena unyathela isixovulelo sewayini yomsindo
neyengqumbo kaThixo uSomandla.

<span id="an_19:16">19:16</span> Engutyeni yakhe nasethangeni lakhe
wayenegama libhaliwe kwathiwa, uKumkani kaKumkani, uNkosi kaNkosi.

<span id="an_19:17">19:17</span> Ndabona sithunywa sithile sasezulwini,
simi elangeni; sadanduluka ngezwi elikhulu, sisithi kuzo zonke iintaka
eziphaphazelayo esazulwini sezulu, Yizani nizihlanganisele esidlweni
sikaThixo omkhulu;

<span id="an_19:18">19:18</span> ukuze nidle inyama yookumkani, nenyama
yabathetheli-waka, nenyama yamagorha, nenyama yamahashe, neyabakhweli
bawo, nenyama yabo bonke abakhululekileyo nabangamakhoboka,
neyabancinane neyabakhulu.

<span id="an_19:19">19:19</span> Ndalibona irhamncwa, nookumkani
bomhlaba, nemikhosi yabo, ihlanganisene ukwenza imfazwe nalowo uhleli
ehasheni, nomkhosi wakhe.

<span id="an_19:20">19:20</span> Labanjwa ke irhamncwa; kunye nalo
kwabanjwa umprofeti obuxoki, lowo wayenzayo imiqondiso emehlweni alo,
wabalahlekisa ngayo abo balwamkelayo uphawu lwerhamncwa, nabo baqubuda
kuwo umfanekiselo walo; baphoswa behleli abo bobabini edikeni lomlilo
elivutha isulfure.

<span id="an_19:21">19:21</span> Abaseleyo babulawa ngekrele lalowo
uhleli ehasheni, ikrele elo luphumayo emlonyeni wakhe; zathi zonke
iintaka zahlutha yinyama yabo.

<span id="an_20:1">20:1</span> Ndabona isithunywa sezulu, sisihla
siphuma emazulwini, sinesitshixo senzonzobila, nomxokelelwane omkhulu
esandleni saso.

<span id="an_20:2">20:2</span> Sayibamba inamba, loo nyoka yakudala
enguMtyholi, uSathana ke, sayikhonkxa iminyaka eliwaka.

<span id="an_20:3">20:3</span> Sayiphosa enzonzobileni, sayivalela,
satywina ngaphezu kwayo, ukuze ingabi sazilahlekisa iintlanga, ide
izaliseke iminyaka eliwaka; emva koko imelwe kukukhululwa ixeshana
elincinane.

<span id="an_20:4">20:4</span> Ndabona iitrone, nabahleli phezu kwazo,
banikwa ugwebo. Ndayibona imiphefumlo yababenqunyulwe iintloko ngezembe,
ngenxa yobungqina bukaYesu, nangenxa yelizwi likaThixo, abasukuba
bengalinqulanga irhamncwa nomfanekiselo walo, abangalwamkelanga uphawu
lwalo ebunzini nasesandleni sabo; badla ubomi, baba ngookumkani kunye
noKristu iminyaka eliwaka.

<span id="an_20:5">20:5</span> Ke abafileyo abaseleyo ababuyanga badle
bomi, yada yazaliseka iminyaka eliwaka. Olo luvuko lokuqala.

<span id="an_20:6">20:6</span> Unoyolo, ungcwele, lowo unesabelo
eluvukweni lokuqala; ukufa kwesibini akunagunya kubo abanjalo; baya
kusuka babe ngababingeleli bakaThixo nabakaKristu, babe ngookumkani
kunye naye iminyaka eliwaka.

<span id="an_20:7">20:7</span> Xa ithe yazaliseka iminyaka eliwaka,
uSathana wokhululwa entolongweni yakhe;

<span id="an_20:8">20:8</span> aphume, aye kuzilahlekisa iintlanga
ezisezimbombeni ezine zehlabathi, uGogi noMagogi, ukubahlanganisela
emfazweni, abanani labo lingangentlabathi yaselwandle.

<span id="an_20:9">20:9</span> Banyuka, baya kububanzi behlabathi,
bayirhawula inqaba yomkhosi wabangcwele, nomzi othandiweyo; kwehla
umlilo uvela kuThixo, uphuma ezulwini, wabadla wabagqiba.

<span id="an_20:10">20:10</span> UMtyholi lowo ubalahlekisayo waphoswa
edikeni lomlilo nesulfure, apho likhona irhamncwa nomprofeti obuxoki;
baya kuthuthunjelwa imini nobusuku, kuse emaphakadeni asemaphakadeni.

<span id="an_20:11">20:11</span> Ndabona itrone emhlophe enkulu, nalowo
uhleli phezu kwayo, owathi umhlaba nezulu wasaba ebusweni bakhe,
azafunyanelwa ndawo ezo zinto.

<span id="an_20:12">20:12</span> Ndababona abafileyo, abancinane
nabakhulu, bemi phambi koThixo. Zavulwa iincwadi; kwavulwa nenye
incwadi, eyeyobomi; bagwetywa abafileyo ngokubhaliweyo ezincwadini ezo,
ngokwemisebenzi yabo.

<span id="an_20:13">20:13</span> Lwathi ulwandle lwabakhupha abafileyo
abakulo, kwathi ukufa nelabafileyo kwabakhupha abafileyo abakhona;
bagwetywa elowo ngokwemisebenzi yakhe.

<span id="an_20:14">20:14</span> Kwaza ukufa nelabafileyo kwaphoswa
edikeni lomlilo. Oko kukufa kwesibini.

<span id="an_20:15">20:15</span> Wathi ongafunyanwanga ebhaliwe
encwadini yobomi, waphoswa edikeni lomlilo.

<span id="an_21:1">21:1</span> Ndabona izulu elitsha, nomhlaba omtsha;
kuba elokuqala izulu nowokuqala umhlaba udlule, nolwandle alusekho.

<span id="an_21:2">21:2</span> Ndaza mna, Yohane, ndawubona umzi
ongcwele, iYerusalem entsha, usihla uvela kuThixo, uphuma emazulwini,
ulungisiwe njengomtshakazi ehonjiselwe indoda yakhe.

<span id="an_21:3">21:3</span> Ndeva izwi elikhulu liphuma emazulwini,
lisithi: Yabona, umnquba lo kaThixo unabantu; Uya kuhlala nabo
emnqubeni, Bona babe ngabantu bakhe, Yena uThixo abe nabo, enguThixo
wabo;

<span id="an_21:4">21:4</span> Azisule uThixo zonke iinyembezi emehlweni
abo, Kungabi sabakho kufa, Kungabi sabakho nasijwili, nakukhala,
nantlungu; Ngokuba izinto zokuqala zigqithile.

<span id="an_21:5">21:5</span> Waza lowo uhleli phezu kwetrone wathi,
Uyabona, izinto zonke ndizenza ntsha. Athi kum, Bhala; ngokuba lawo
ngamazwi ayinyaniso, athembekileyo.

<span id="an_21:6">21:6</span> Wathi kum, Kwenzekile; mna ndinguAlfa
no-Omega, isiqalo nesiphelo; mna ndomnika lowo unxaniweyo emthonjeni
wamanzi obomi, ngesisa.

<span id="an_21:7">21:7</span> Lowo weyisayo uya kuzidla ilifa izinto
zonke; ndiya kuba nguThixo wakhe, yena abe ngunyana wam.

<span id="an_21:8">21:8</span> Ke wona amagwala, nabangakholwayo,
nabangamasikizi, nababulali, nabenzi bombulo, nabakhafuli, nabakhonzi
bezithixo, nawo onke amaxoki, isabelo sawo siya kuba sedikeni elivutha
umlilo nesulfure. Oko kukufa kwesibini.

<span id="an_21:9">21:9</span> Kwaza kweza kum esinye sezithunywa zezulu
ezisixhenxe, ezineengqayi ezisixhenxe, ezizele zizibetho zosixhenxe
zokugqibela, sathetha nam sisithi, Yiza apha, ndikubonise umtshakazi,
umfazi wayo iMvana.

<span id="an_21:10">21:10</span> Sandisa ndikuMoya entabeni enkulu,
ephakamileyo, sandibonisa umzi omkhulu, iYerusalem engcwele, usihla
uphuma emazulwini, uvela kuThixo,

<span id="an_21:11">21:11</span> unobuqaqawuli bukaThixo; isikhanyiso
sawo sifana nelitye elinqabileyo kakhulu, langa lilitye leyaspisi
ebengezela njengekristale.

<span id="an_21:12">21:12</span> Kananjalo unodonga olukhulu
oluphakamileyo. Unamasango alishumi elinamabini, phezu kwamasango
unezithunywa zezulu ezilishumi elinazibini; kubhalwe kuwo amagama
angawezizwe ezilishumi elinazibini zoonyana bakaSirayeli;

<span id="an_21:13">21:13</span> ngasempumalanga ingamasango mathathu,
ngasentla ingamasango mathathu, ngasezantsi ingamasango mathathu,
ngasentshonalanga ingamasango mathathu.

<span id="an_21:14">21:14</span> Udonga lomzi lunamatye eziseko alishumi
elinamabini, kuwo ingamagama abapostile abalishumi elinababini bayo
iMvana.

<span id="an_21:15">21:15</span> Lowo ubethetha nam wayenengcongolo
yegolide, ukuba awulinganise umzi lowo, namasango awo, nodonga lwawo.

<span id="an_21:16">21:16</span> Umzi lowo umbombo-ne ukuma kwawo; ubude
bawo bungangobubanzi bawo. Wawulinganisa umzi lowo ngengcongolo,
wazitadiya ezilishumi linazibini lamawaka; ubude nobubanzi nokuphakama
kwawo kuyalingana.

<span id="an_21:17">21:17</span> Walulinganisa nodonga lwawo, ikhulu
elinamanci mane anesine leekubhite, ngokomlinganiso womntu, oko kukuthi,
wesithunywa sezulu.

<span id="an_21:18">21:18</span> Isakhiwo sodonga lwawo yiyaspisi; Umzi
yigolide engcwengekileyo, efana negilasi ebonakalelayo,

<span id="an_21:19">21:19</span> Namatye eziseko zodonga lomzi
ayevathiswe ngamatye onke anqabileyo. Elokuqala ilitye lesiseko
yiyaspisi, elesibini yisafire, elesithathu yikalikedo, elesine
yismarado,

<span id="an_21:20">21:20</span> elesihlanu yisardonisi, elesithandathu
yisardiyo, elesixhenxe yikrizolite, elesibhozo yibherilo, elesithoba
yitopazi, eleshumi yikrizoprazi, eleshumi elinalinye yihakinto, eleshumi
elinambini yiametiste.

<span id="an_21:21">21:21</span> Namasango lawo alishumi elinamabini
aziiperile ezilishumi elinambini, lalelo isango ngalinye lenziwe
ngaperile-nye; nesitrato somzi yigolide engcwengekileyo, njengegilasi
ebonakalelayo.

<span id="an_21:22">21:22</span> Andibonanga tempile kuwo, kuba iNkosi
uThixo uSomandla nayo iMvana yitempile yawo.

<span id="an_21:23">21:23</span> Umzi lowo awufuni langa, kwanayo
inyanga, kuba ubuqaqawuli bukaThixo buwukhanyisela, nayo iMvana
isisibane sawo.

<span id="an_21:24">21:24</span> Iintlanga zabo basindiswayo ziya
kuhamba ekukhanyeni kwawo; ookumkani bomhlaba bazise kuwo uzuko nembeko
yabo.

<span id="an_21:25">21:25</span> Amasango awo akasayi kuvalwa mini (kuba
ubusuku abuyi kubakho khona).

<span id="an_21:26">21:26</span> Baya kuzisa uzuko nembeko yeentlanga
ezo kuwo.

<span id="an_21:27">21:27</span> Akusayi kungena kuwo nanye into eyenza
inqambi, eyenza isikizi, nobuxoki; abaya kungena ngabo bodwa babhalwe
encwadini yobomi yeMvana.

<span id="an_22:1">22:1</span> Saza sandibonisa umlambo wamanzi obomi,
uqaqambile, ngathi ngumkhenkce, uphuma etroneni kaThixo neyeMvana.

<span id="an_22:2">22:2</span> Phakathi kwesitrato sawo, ngapha nangapha
komlambo, ngumthi wobomi, ovelisa iintlobo zeziqhamo ezilishumi
elinambini, unika iinyanga ngeenyanga zonke isiqhamo sawo; aye amagqabi
omthi lowo engawokuphilisa iintlanga.

<span id="an_22:3">22:3</span> Akusayi kuba sabakho nasinye isiqalekiso;
yaye itrone kaThixo neyeMvana iya kubakho kuwo; abakhonzi bakhe
bamkhonze,

<span id="an_22:4">22:4</span> babubone ubuso bakhe, negama lakhe libe
semabunzini abo.

<span id="an_22:5">22:5</span> Akuyi kubakho busuku khona; abafuni
sibane, nakukhanya kwelanga, ngokuba iNkosi uThixo ibakhanyisela; baya
kuba ngookumkani, kuse emaphakadeni asema phakadeni.

<span id="an_22:6">22:6</span> Saza sathi kum, La mazwi athembekile,
ayinyaniso; iNkosi, uThixo wabaprofeti abangcwele, yathuma isithunywa
sayo sasemazulwini ukubabonisa abakhonzi bayo izinto ezimele ukubakho
kamsinya.

<span id="an_22:7">22:7</span> Yabona, ndiyeza kamsinya; unoyolo lowo
uwagcinayo amazwi esiprofeto sayo le ncwadi.

<span id="an_22:8">22:8</span> Mna, Yohane, ndingulowo ubezibona ezi
zinto, eziva; ndathi ndakuva, ndakubona, ndawa ndaqubuda phambi
kweenyawo zesithunywa sezulu esandibonisa ezi zinto.

<span id="an_22:9">22:9</span> Sithi kum, Lumka, ungenjenjalo; kuba
ndingumkhonzi kunye nawe, nabazalwana bakho abaprofeti, nabo bawagcinayo
amazwi ale ncwadi; qubuda kuThixo.

<span id="an_22:10">22:10</span> Sithi kum, Musa ukuwatywina amazwi
esiprofeto sale ncwadi; ngokuba ixesha likufuphi.

<span id="an_22:11">22:11</span> Lowo ungalungisiyo, makaselehlala
engalungisi; lowo uyinyhukunyhuku, makaselehlala eyinyhukunyhuku;
nolilungisa makaselehlala elungisa; nongcwele makaselehlala
ezingcwalisile.

<span id="an_22:12">22:12</span> Yabona, ndiyeza kamsinya; umvuzo wam
unam, ukuba ndivuze elowo njengoko umsebenzi wakhe uya kuba njalo.

<span id="an_22:13">22:13</span> Mna ndinguAlfa no-Omega, isiqalo
nesiphelo, owokuqala nowokugqibela.

<span id="an_22:14">22:14</span> Banoyolo abo bayenzayo imithetho yakhe,
ukuze igunya labo libe semthini wobomi, bangene ngamasango kuwo umzi.

<span id="an_22:15">22:15</span> Ngaphandle ke zizinja, nabakhafuli,
nabenzi bombulo, nababulali, nabakhonzi bezithixo, nabo bonke
ababuthandayo, ababenzayo ubuxoki.

<span id="an_22:16">22:16</span> Mna, Yesu, ndasithuma isithunywa sam
sasemazulwini, ukuba ndizingqine kuni ezi zinto ngawo amabandla. Mna
ndiyingcambu nenzala kaDavide, ikhwezi eliqaqambileyo lokusa.

<span id="an_22:17">22:17</span> UMoya nomtshakazi bathi, Yiza. Lowo
uvayo makathi, Yiza. Lowo unxaniweyo makeze; lowo uthandayo,
makawathabathe amanzi obomi ngesisa.

<span id="an_22:18">22:18</span> Kuba ndiyangqina kubantu bonke
abawevayo amazwi esiprofeto sale ncwadi, ukuba, Xa athe umntu wongeza
kwezo zinto, uThixo uya kongeza kuye izibetho ezibhaliweyo kule ncwadi;

<span id="an_22:19">22:19</span> ukuba ke uthe umntu wasusa kuwo amazwi
encwadi yesi siprofeto, uThixo uya kusisusa isabelo sakhe encwadini
yobomi, nakuwo umzi ongcwele, nakuzo izinto ezibhaliweyo kule ncwadi.

<span id="an_22:20">22:20</span> Uthi lowo uzingqinayo ezi zinto, Ewe,
ndiyeza kamsinya. Amen. Ewe, yiza, Nkosi Yesu.

<span id="an_22:21">22:21</span> Ubabalo lweNkosi yethu uYesu Kristu
malube nani nonke. Amen.
