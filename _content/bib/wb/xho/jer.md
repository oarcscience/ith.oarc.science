[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](isa)  [Next](lam) 

------------------------------------------------------------------------

### Xhosa Bible: Jeremiah

<span id="an_1:1">1:1</span> Amazwi kaYeremiya unyana kaHilekiya,
wakubabingeleli baseAnatoti ezweni lakwaBhenjamin:

<span id="an_1:2">1:2</span> ekwafika kuye ilizwi likaYehova ngemihla
kaYosiya unyana ka-Amon, ukumkani wakwaYuda, ngomnyaka weshumi
elinesithathu wobukumkani bakhe;

<span id="an_1:3">1:3</span> nangemihla kaYoyakim unyana kaYosiya,
ukumkani wakwaYuda, kwada kwaba sekupheleni komnyaka weshumi elinamnye
kaZedekiya unyana kaYosiya, ukumkani wakwaYuda, kwada kwaba
sekufudusweni kweYerusalem ngenyanga yesihlanu.

<span id="an_1:4">1:4</span> Kwafika ke ilizwi likaYehova kum, lisithi,

<span id="an_1:5">1:5</span> Ndingekakubumbi esizalweni, bendikwazi;
ungekaphumi embilinini, ndakungcwalisa, ndakumisa waba ngumprofeti
weentlanga.

<span id="an_1:6">1:6</span> Ndathi mna, Kwowu, Nkosi Yehova, yabona,
andikwazi ukuthetha, ngokuba ndingumntwana.

<span id="an_1:7">1:7</span> Wathi uYehova kum, Musa ukuthi,
Ndingumntwana: ke uya kuya kubo bonke endikuthuma kubo; konke
endikuwisela umthetho ngako, uze ukuthethe.

<span id="an_1:8">1:8</span> Uze ungaboyiki, ngokuba ndinawe ukuba
ndikuhlangule; utsho uYehova.

<span id="an_1:9">1:9</span> Wasolula uYehova isandla sakhe, wachukumisa
umlomo wam; wathi ke uYehova kum, Yabona, ndibeke amazwi am emlonyeni
wakho.

<span id="an_1:10">1:10</span> Khangela, ndikwenza namhla umveleli
weentlanga nezikumkani, ukuba unyothule, udilize, utshabalalise,
ugungxule; ukuba wakhe, utyale.

<span id="an_1:11">1:11</span> Kwafika ilizwi likaYehova kum lisithi,
Yintoni na le uyibonayo, Yeremiya? Ndathi, Ndibona intonga yomthi
womamangile.

<span id="an_1:12">1:12</span> Wathi uYehova kum, Ubone walungisa;
ngokuba ndiya kuliphaphela ilizwi lam ukuba ndilenze.

<span id="an_1:13">1:13</span> Kwafika ilizwi likaYehova kum
ngokwesibini, lisithi, Yintoni na le uyibonayo? Ndathi, Ndibona imbiza
ebaselweyo, ubuso bayo bubheke neno, isentla.

<span id="an_1:14">1:14</span> Wathi ke uYehova kum, Entla kuya kuphuma
ububi, bube phezu kwabemi bonke belizwe.

<span id="an_1:15">1:15</span> Ngokuba, yabona, ndiya kubiza yonke
imizalwane yezikumkani zasentla, utsho uYehova; ziya kuza ke, zimise
iseso itrone yaso ekungeneni kwamasango eYerusalem, nasezindongeni zayo
zonke ngeenxa zonke, nasemizini yonke yakwaYuda.

<span id="an_1:16">1:16</span> Ndiya kuthetha elokubagweba kwam ngenxa
yobubi babo bonke, kuba bendishiyile, baqhumisela thixweni bambi,
baqubuda emisebenzini yezandla zabo.

<span id="an_1:17">1:17</span> Ke wena, bhinqa amanqe akho, usuk’ ume,
uthethe kubo konke endikuwisela umthetho ngako. Musa ukuqhiphuka
umbilini ngabo, hleze mna ndikuqhiphule umbilini ngabo.

<span id="an_1:18">1:18</span> Uyabona ke, mna ndikwenza namhla umzi
onqatyisiweyo, intsika yesinyithi, udonga lobhedu kulo lonke ilizwe,
lokumkani bakwaYuda, nakubathetheli balo, kubabingeleli balo, nakubantu
belizwe.

<span id="an_1:19">1:19</span> Baya kulwa nawe, bangabi nakukweyisa,
ngokuba ndinawe ukuba ndikuhlangule; utsho uYehova.

<span id="an_2:1">2:1</span> Kwafika ke ilizwi likaYehova kum, lisithi,

<span id="an_2:2">2:2</span> Yiya, umemeze ezindlebeni zeYerusalem,
uthi, Utsho uYehova ukuthi, Ndikukhumbulele inceba yobutsha bakho,
uthando lobutshakazi bakho, ukundilandela kwakho entlango, ezweni
elingahlwayelwayo.

<span id="an_2:3">2:3</span> Ubengcwele uSirayeli kuYehova, intlahlela
yakhe yongeniselo; bonke abamdlayo bozeka ityala, bofikelwa bububi;
utsho uYehova.

<span id="an_2:4">2:4</span> Liveni ilizwi likaYehova, ndlu kaYakobi,
nonke mizalwane yendlu kaSirayeli.

<span id="an_2:5">2:5</span> Utsho uYehova ukuthi, Bafumana bubi buni na
kum ooyihlo, le nto bakhwelela kude kum, balandela izinto ezingento,
baba yinto engeyakonto?

<span id="an_2:6">2:6</span> Abatsho ukuthi, Uphi na uYehova
owasinyusayo, wasikhupha ezweni laseYiputa, owasihambisa entlango,
ezweni eliyinkqantosi, lezihogo, ezweni elingumqwebedu, elethunzi
lokufa, ezweni elingacandi mntu, elingahlali mntu?

<span id="an_2:7">2:7</span> Ndaningenisa ezweni elimasimi achumayo,
ukuba nidle iziqhamo zalo, nezinto ezilungileyo zalo; ukanti nakungena
nalenza inqambi ilizwe lam, ilifa lam nalenza langamasikizi.

<span id="an_2:8">2:8</span> Ababingeleli abatshongo ukuthi, Uphi na
uYehova? Abaphathi bomyalelo abandazanga, nabalusi bakreqa kum;
nabaprofeti baprofeta ngoBhahali, balandela abangancedi nto.

<span id="an_2:9">2:9</span> Ngako oko ndisaya kubambana nani, utsho
uYehova, ndibambane noonyana boonyana benu.

<span id="an_2:10">2:10</span> Kuba welani, niye eziqithini zamaKiti,
nibone; nithume nakwaKedare, nigqale kunene, nikhangele ukuba zikhe
zakho na izinto ezinjalo;

<span id="an_2:11">2:11</span> ukuba uhlanga lwakhe lwananisa na
ngoothixo balo, bengethixo ke bona? Ke bona abantu bam banane ngozuko
lwabo into engancediyo.

<span id="an_2:12">2:12</span> Mangaliswani, mazulu, yile nto, nibe
namanwele, niqothole kunene; utsho uYehova.

<span id="an_2:13">2:13</span> Ngokuba benze ububi obubini abantu bam:
bandishiyile mna, thende lamanzi aphilileyo; bazimbele amaqula, amaqula
aqhekekileyo, angagcini manzi.

<span id="an_2:14">2:14</span> USirayeli ulikhoboka na? Ulelizalelwe
ekhaya na? Kungathubani na, ukuba abe yinto ephangiweyo?

<span id="an_2:15">2:15</span> Zimbharhulele iingonyama ezintsha,
zalikhupha izwi lazo, zalenza laba senkangala ilizwe lakhe, imizi yakhe
yafakwa isikhuni, ayaba nabemi.

<span id="an_2:16">2:16</span> Kananjalo oonyana baseNofu nabaseTapanesi
badlela elukakayini lwakho.

<span id="an_2:17">2:17</span> Oko asikukwenza kwakho na, ngokushiya
kwakho uYehova uThixo wakho, ngexesha abekuhambisa ngendlela?

<span id="an_2:18">2:18</span> Okanye yintoni na enawe nendlela
yaseYiputa, ukuba usele amanzi oMnayile? Yintoni na enawe nendlela
yaseAsiriya, ukuba usele amanzi oMlambo lowo?

<span id="an_2:19">2:19</span> Buya kukuthethisa ububi bakho, nokuphamba
kwakho kuya kukohlwaya; yazi ke ubone, ukuba kubi, kukrakra, ukumshiya
uYehova uThixo wakho, nokuthi ungankwantyi phambi kwam; itsho iNkosi,
uYehova wemikhosi.

<span id="an_2:20">2:20</span> Ngokuba kususela kwakude, uyaphule
idyokhwe yakho, waziqhawula izitropu zakho; wathi, Andiyi kukukhonza;
kuba ezindulini zonke ezinde, naphantsi kwemithi yonke eluhlaza,
wazolula ngokwehenyukazi.

<span id="an_2:21">2:21</span> Mna ke ndakutyala ungumdiliya wohlobo,
wonke uphela uyimbewu yenyaniso; utheni na ke ukujika, ube ngamasebe
angcakacileyo omdiliya ongeguwo kum?

<span id="an_2:22">2:22</span> Ungafanelana uzihlikihla ngesoda,
wathabatha isepha eninzi: ubugwenxa bakho buhleli budyobhekile phambi
kwam; itsho iNkosi uYehova.

<span id="an_2:23">2:23</span> Ungathini na ukuthi, Andizenzanga
inqambi, andibalandelanga ooBhahali? Yibone indlela yakho emfuleni lowo,
ukwazi okwenzileyo, wena mazi yenkamela enamendu, etshobela ngapha
nangapha;

<span id="an_2:24">2:24</span> mazi ye-esile lasendle, eqhele intlango,
ethi ngokunqwena kwayo isezele umoya; ukungxamela kwayo inkunzi, ngubani
na ongakubuyisayo? Bonke abayifunayo abazidinisi; boyifumana ngenyanga
yayo.

<span id="an_2:25">2:25</span> Luthintele unyawo lwakho lungabi ze,
nomqala wakho unganxanwa. Uthi ke wena, Kuncamekile; hayi, kuba
ndibathandile abasemzini, ndiya kubalandela ke.

<span id="an_2:26">2:26</span> Njengokudana kwesela lakufunyanwa,
kunjalo ukudana kwendlu kaSirayeli: bona ngokwabo, nookumkani babo,
nabathetheli babo, nababingeleli babo, nabaprofeti babo;

<span id="an_2:27">2:27</span> besithi emthini, Ungubawo; nasetyeni,
Undizele; ngokuba bandinikela ikhosi, abandinikela buso ngexesha ke
lobubi babo baya kuthi, Suk’ ume usisindise.

<span id="an_2:28">2:28</span> Baphi na kaloku oothixo bakho ozenzeleyo?
Mabasuke beme, ukuba boba nokukusindisa na ngexesha lobubi bakho; kuba
oothixo bakho babengangenani lemizi yakho, Yuda.

<span id="an_2:29">2:29</span> Yini na ukuba nibambane nam? Nonke
niphela nikreqile kum; utsho uYehova.

<span id="an_2:30">2:30</span> Ndifumane ndababetha oonyana benu;
intethiso abayamkelanga; ikrele lenu lidle abaprofeti benu
njengengonyama edlavulayo.

<span id="an_2:31">2:31</span> Sizukulwanandini, likhangeleni ilizwi
likaYehova. Bendiyintlango na kuSirayeli? Bendililizwe lesithokothoko
na? Kungathuba lini na ukuba bathi abantu bam, Siyaphaphatheka, asizi
kuwe?

<span id="an_2:32">2:32</span> Iyazilibala na intombi izivatho zayo,
umtshakazi uyazilibala na iinqwemesha zakhe? Ke bona abantu bam
bandilibele imihla engenakubalwa.

<span id="an_2:33">2:33</span> Uyakwazi ukuyilungisa indlela yakho
ngokufuna uthando; ngako oko iindlela zakho uziqhelisa izinto ezimbi.

<span id="an_2:34">2:34</span> Kwanasemasondweni akho kufumaneka igazi
lemiphefumlo yamahlwempu amsulwa; akuwafumananga egqobhoza zindlu:
bekungenxa yoku konke.

<span id="an_2:35">2:35</span> Ukanti uthi ke, Ndimsulwa, ewe, umsindo
wakhe ubuyile kum. Yabona, ndiya kumangalelana nawe ngenxa yokuba
usithi, Andonanga.

<span id="an_2:36">2:36</span> Yini na ukuba uzulazule kangaka, uyijike
indlela yakho? Uya kudana ngenxa yeYiputa, njengokuba udanile ngenxa
yeAsiriya.

<span id="an_2:37">2:37</span> Nakuyo leyo uya kuphuma, zisentloko
izandla zakho; ngokuba uYehova uya kubacekisa okholose ngabo, ungabi
nampumelelo ngabo.

<span id="an_3:1">3:1</span> Kuthiwa, Ukuba ithe indoda yamgxotha
umkayo, wemka kuyo, waba ngowandoda yimbi, inokumbuyela na? Alingebi
lihlanjelwe na elo lizwe? Wena ke uhenyuzile nezithandane ezininzi;
unokubuyela na ke kum? utsho uYehova.

<span id="an_3:2">3:2</span> Phosa amehlo akho eluqayini ubone; kuphi na
apho ungalalwanga khona? Wabahlalela ngasezindleleni, njengomArabhi
entlango; walihlambela ilizwe ngokuhenyuza kwakho, nangezinto zakho
ezimbi.

<span id="an_3:3">3:3</span> Yathintelwa ke imikhumezelo, ayeza nemvula
evuthisayo; usuke wanebunzi lehenyukazi, akwavuma ukuba neentloni.

<span id="an_3:4">3:4</span> Akuyi kuthi na ngoku undibize, uthi, Bawo,
ulikholwane lobutsha bam?

<span id="an_3:5">3:5</span> Uya kuba nenqala ngonaphakade na, ahlale
ewugcinile na umsindo? Yabona, uthetha njalonje, wenza ububi, ubufezile.

<span id="an_3:6">3:6</span> Wathi uYehova kum ngemihla yokumkani
uYosiya, Ukubonile na elikwenzileyo iphambakazi uSirayeli? Belihamba
phezu kweentaba zonke ezinde, naphantsi kwemithi yonke eluhlaza,
lihenyuza khona.

<span id="an_3:7">3:7</span> Ndathi, emveni kokuba likwenzile oko konke,
Liya kubuyela kum. Lasuka alabuya; lakubona oko ingininginikazi, udade
wabo uYuda.

<span id="an_3:8">3:8</span> Ndabona ukuba, noko iphambakazi uSirayeli
likrexezileyo, ndaligxotha, ndalinika incwadi yokwahlukana nalo, lisuke
noko ingininginikazi uYuda, udade walo aloyika; lasuka ke laya kuhenyuza
nalo.

<span id="an_3:9">3:9</span> Kwathi, ngenxa yesandi sokuhenyuza kwalo,
lahlanjelwa ilizwe, lakrexeza namatye nemithi.

<span id="an_3:10">3:10</span> Nakuko konke oko, alabuyela kum
ingininginikazi, udade walo uYuda, ngentliziyo yonke; kwaba ngokuxoka;
utsho uYehova.

<span id="an_3:11">3:11</span> Wathi uYehova kum, Iphambakazi uSirayeli
lizigwebele ngokwalo, ngaphezu kwengininginikazi uYuda.

<span id="an_3:12">3:12</span> Yiya umemeze la mazwi entla, uthi, Buya,
phambakazi Sirayeli, utsho uYehova; andiyi kubusanganisa ubuso bam kuni,
ngokuba ndinenceba, utsho uYehova; andiyi kuba nanqala ngonaphakade.

<span id="an_3:13">3:13</span> Buvume kodwa ubugwenxa bakho; ngokuba
ukreqile kuYehova uThixo wakho, waziphangalalisa iindlela zakho
kwabasemzini, ngaphantsi kwayo yonke imithi eluhlaza; ke ilizwi lam
analiphulaphula; utsho uYehova.

<span id="an_3:14">3:14</span> Buyani, nyana bangamaphamba, utsho
uYehova; ngokuba ndinizekile mna. Ndiya kunithabatha abe mnye emzini,
babe babini kwimizalwane, ndinizise eZiyon;

<span id="an_3:15">3:15</span> ndininike abalusi abangantliziyo yam,
banaluse ngokwazi nangengqiqo.

<span id="an_3:16">3:16</span> Kothi, xa nithe nanda naqhama ezweni
ngaloo mihla, utsho uYehova, bangabi sathi, Ityeya yomnqophiso kaYehova;
ingathi qatha entliziyweni; ingakhunjulwa ngabo, ingafuneki, ingabuye
yenziwe.

<span id="an_3:17">3:17</span> Ngelo xesha iYerusalem kuya kuthiwa
yitrone kaYehova, zixhontelane khona zonke iintlanga ngenxa yegama
likaYehova eliseYerusalem; zingabi salandela ubungqola bentliziyo yazo
embi.

<span id="an_3:18">3:18</span> Ngaloo mihla iya kuhamba indlu yakwaYuda
kunye nendlu yakwaSirayeli, bavele kunye ezweni lasentla, beze ezweni
endabanikayo ooyise laba lilifa.

<span id="an_3:19">3:19</span> Ndathi mna, Azi ndingathini na ukukumisa
phakathi koonyana, ndikunike ilizwe elinqwenelekayo, ilifa eliligugu
lawo amagugu eentlanga? Ndathi, Niya kundibiza ngokuthi, Bawo; ningabuyi
ekundilandeleni.

<span id="an_3:20">3:20</span> Inyaniso, njengoko umfazi atshinizayo
kuwabo, nitshinizile ngokunjalo kum, nina ndlu kaSirayeli; utsho
uYehova.

<span id="an_3:21">3:21</span> Livakele izwi eluqayini, isililo
sokutarhuzisa soonyana bakaSirayeli; ngokuba bebezigwenxile iindlela
zabo, bamlibala uYehova uThixo wabo.

<span id="an_3:22">3:22</span> Buyani, nyana bangamaphamba; ndokuphilisa
ukuphamba kwenu. Uyabona, siza kuwe; ngokuba wena, Yehova, unguThixo
wethu.

<span id="an_3:23">3:23</span> Inyaniso, yaba bubuxoki ingxokozelo
yasezindulini, yasezintabeni; inyaniso, lukuYehova uThixo wethu usindiso
lukaSirayeli.

<span id="an_3:24">3:24</span> Isikizi liyidlile indyebo yoobawo
kwasebuncinaneni bethu: impahla yabo emfutshane neenkomo zabo, oonyana
babo neentombi zabo.

<span id="an_3:25">3:25</span> Masilale esikizini lethu, lisigubungele
ihlazo lethu; ngokuba kuYehova uThixo wethu sonile, thina noobawo,
kwasebuncinaneni bethu, unanamhla; asaliphulaphula ilizwi likaYehova
uThixo wethu.

<span id="an_4:1">4:1</span> Ukuba uthe wabuya, Sirayeli, utsho uYehova,
wabuyela kum; wawasusa amazothe akho phambi kwam, akwaphalaphala;

<span id="an_4:2">4:2</span> wafunga wathi, Ehleli nje uYehova,
ngokwenyaniso, ngokusesikweni, nangobulungisa; zozisikelela ngaye
iintlanga, ziqhayise ngaye.

<span id="an_4:3">4:3</span> Ngokuba uthi uYehova kumadoda akwaYuda
nakwiYerusalem, Zikhubeleleni intsinde, ningahlwayeli emithaneni
enameva.

<span id="an_4:4">4:4</span> Zaluseleni kuYehova, nisuse ukungaluki
kwentliziyo yenu, madoda akwaYuda, bemi baseYerusalem; hleze buphume
ubushushu bam njengomlilo, buvuthe kungabikho ucimayo, ngenxa yobubi
beentlondi zenu.

<span id="an_4:5">4:5</span> Xelani kwaYuda, nivakalise eYerusalem,
nithi, Vuthelani isigodlo elizweni; dandulukani, nithi, Hlanganisanani,
singene emizini enqatyisiweyo.

<span id="an_4:6">4:6</span> Phakamisani ibhanile ngaseZiyon, sabani,
ningemi; kuba entla ndizisa ububi, nembubhiso enkulu.

<span id="an_4:7">4:7</span> Kunyuka ingonyama iphuma entshinyeleni yayo
yehlathi, kunduluka umonakalisi weentlanga; uphuma endaweni yakhe, ukuze
aliphanzise ilizwe lakho, imizi yakho yenziwe imiwewe, ingabi nabemi.

<span id="an_4:8">4:8</span> Ngenxa yoko bhinqani ezirhwexayo,
nimbambazele, nibhomboloze; ngokuba ukuvutha komsindo kaYehova
akubuyanga kuthi.

<span id="an_4:9">4:9</span> Kothi ke ngaloo mini, utsho uYehova, iphele
intliziyo yokumkani nentliziyo yabathetheli; bamangaliswe ababingeleli,
bangakhulumi abaprofeti.

<span id="an_4:10">4:10</span> Ndathi ke, Kwowu, Nkosi Yehova, inyaniso,
ubalukuhlile kakhulu aba bantu neYerusalem, usithi, Niya kuba noxolo;
libe ikrele lide lafika emphefumlweni.

<span id="an_4:11">4:11</span> Ngelo xesha kuya kuthiwa kwaba bantu
nakwiYerusalem, Umoya olulophu lwaseluqayini entlango uza ngendlela
yentombi yabantu bam, ungazeli kwela, ungazeli kucoca;

<span id="an_4:12">4:12</span> umoya onamandla ngaphezu kwezo nto uzela
mna; ngoku nam ndiya kuthetha nabo imigwebo.

<span id="an_4:13">4:13</span> Yabona, unyuka njengamafu,
zinjengesaqhwithi iinqwelo zokulwa zawo; anamendu kunamaxhalanga
amahashe awo. Yeha ke thina, ngokuba sibhuqiwe!

<span id="an_4:14">4:14</span> Yihlambulule ububi intliziyo yakho,
Yerusalem, ukuze usindiswe. Kunini na zilalisile phakathi kwakho
iingcinga zakho zobutshinga?

<span id="an_4:15">4:15</span> Ngokuba ilizwi lixelile, liphuma kwaDan,
livakalisa ububi ezintabeni zakwaEfrayim:

<span id="an_4:16">4:16</span> khankanyani ezintlangeni; yabonani,
vakalisani eYerusalem, nithi, Abangqingi beza bevela ezweni elikude,
belikhuphela ilizwi labo phezu kwemizi yakwaYuda.

<span id="an_4:17">4:17</span> Njengabalindi bamasimi bayichasa ngeenxa
zonke; ngokuba ibineenkani kum, utsho uYehova.

<span id="an_4:18">4:18</span> Iindlela zakho neentlondi zakho
zakwenzela oko. Zizinto zakho ezimbi ezo, inene zikrakra, inene zifike
entliziyweni yakho.

<span id="an_4:19">4:19</span> Izibilini zam, izibilini zam!
Ndiyazibhijabhija iingontsi zentliziyo yam! Iyaxokozela intliziyo yam,
andinakuthi tu! Kuba usivile isandi sesigodlo, mphefumlo wam, ukuhlatywa
komkhosi wemfazwe.

<span id="an_4:20">4:20</span> Kumenyezwa intshabalalo kantshabalalo,
ngokuba libhuqiwe lonke ilizwe; zibhuqiwe ngesiquphe iintente zam;
ngephanyazo, amalengalenga am.

<span id="an_4:21">4:21</span> Kunini na ndibona ibhanile, ndisiva
isandi sesigodlo?

<span id="an_4:22">4:22</span> Kuba bamathile abantu bam, mna abandazi;
ngoonyana abazizidenge, abanangqondo bona; banobulumko bokwenza ububi,
ukulungisa abakwazi.

<span id="an_4:23">4:23</span> Ndakhangela emhlabeni, nanko
kusenyanyeni, lilubala; nasezulwini, akwabakho kukhanya kulo.

<span id="an_4:24">4:24</span> Ndakhangela ezintabeni, nanzo zinyikima,
neenduli zonke zididizela.

<span id="an_4:25">4:25</span> Ndakhangela, nanko ke kungekho mntu,
neentaka zonke zezulu zibalekile.

<span id="an_4:26">4:26</span> Ndakhangela, nantso iKarmele iyintlango,
yonke imizi yayo idilikile phambi koYehova, phambi kokuvutha komsindo
wakhe.

<span id="an_4:27">4:27</span> Ngokuba utsho uYehova ukuthi, Kuya kuba
senkangala kulo lonke ilizwe; kodwa ndingaligqibeli kuphele.

<span id="an_4:28">4:28</span> Ngenxa yoko ihlabathi liya kuba
nesijwili, libe nezimnyama zokuzila izulu ngaphezulu; ngenxa enokuba
ndithethile, ndinkqangiyele, andisayi kuzohlwaya, andiyi kubuya umva
kuloo nto.

<span id="an_4:29">4:29</span> Ngesandi sabamahashe nabezaphetha,
iyabaleka yonke imizi; bangena ezintshinyeleni zehlathi, benyuka
emixawukeni; yonke imizi ishiyiwe, akuhlali mntu kuyo.

<span id="an_4:30">4:30</span> Ke wena ubhuqiweyo, uyakuthini na? Nokuba
uthe wambatha ezibomvu, nokuba uthe wavatha izivatho zegolide, nokuba
uthe wawazoba amehlo akho ngestibhiya, ufumane wahomba: ziya kukucekisa
izithandane, zifuna umphefumlo wakho,

<span id="an_4:31">4:31</span> Ngokuba ndive ilizwi elinjengelomfazi
onenimba, imbandezelo enjengeyozibulayo, izwi lentombi enguZiyon;
inesingqala, izolula izandla zayo, isithi, Athi ke mna! ngokuba
umphefumlo wam utyhafile ngababulali.

<span id="an_5:1">5:1</span> Zityhutyheni izitrato zaseYerusalem;
khanikhangele, nazi, nifune ezindaweni zayo zembutho, ukuba nomfumana na
umntu, ukuba ukho na umntu owenza ngokusesikweni, ofuna ukunyanisa:
ndoyixolela.

<span id="an_5:2">5:2</span> Nokuba bathi, Ehleli nje uYehova, boba
bafunga bexoka.

<span id="an_5:3">5:3</span> Yehova, amehlo akho akajonge ekunyaniseni,
yini na? Uyababetha, abevi ntlungu; uyabagqibela kuphele, abavumi
ukuthethiswa; babenza ngwanyalala ubuso babo ngaphezu kwengxondorha,
abavumi ukubuya.

<span id="an_5:4">5:4</span> Ndathi mna, Zizisweli zodwa zona,
zimathile; ngokuba abayazi indlela kaYehova, nesiko loThixo wabo.

<span id="an_5:5">5:5</span> Ndokha ndiye kwabakhulu, ndithethe nabo;
ngokuba bayayazi bona indlela kaYehova, isiko loThixo wabo; ke bona
bayaphule kunye idyokhwe, baziqhawula izitropu.

<span id="an_5:6">5:6</span> Ngenxa yoko iyababulala ingonyama
yasehlathini, iyabadlavula ingcuka yasezinkqantosini, ingwe ilalela
imizi yabo; bonke abo baphuma kuyo bayaqwengwa; ngokuba luninzi ukreqo
lwabo, kuninzi ukuphamba kwabo.

<span id="an_5:7">5:7</span> Ndothini na ukukuxolela? Oonyana bakho
bandishiyile, bafunga abangethixo; ndabafungisa, ke bakrexeza, bathi
ngunga endlwini yamahenyukazi.

<span id="an_5:8">5:8</span> Bayazibela njengeenkunzi zamahashe
ezityetyisiweyo, elowo ukhonyela umfazi wommelwane wakhe.

<span id="an_5:9">5:9</span> Mandingaveleli na ke ngenxa yezo zinto?
utsho uYehova; ungaphindezeli na ke umphefumlo wam, kuhlanga olunje?

<span id="an_5:10">5:10</span> Nyukani ezindongeni zayo, nonakalise;
kodwa ningagqibeli kuphele; susani amasebe ayo, ngokuba engengakaYehova.

<span id="an_5:11">5:11</span> Ngokuba itshinizile kakhulu kum indlu
kaSirayeli nendlu kaYuda, utsho uYehova.

<span id="an_5:12">5:12</span> Bayamkhanyela uYehova; bathi, Asinguye,
abuyi kusifikela ububi, asiyi kubona krele nandlala;

<span id="an_5:13">5:13</span> abaprofeti baya kuba ngumoya; othethayo
akakho kubo; makwenjiwe njalo kubo.

<span id="an_5:14">5:14</span> Ngako oko utsho uYehova, uThixo
wemikhosi, ukuthi, Ngenxa enokuba nilithetha elo lizwi, yabona, ndiwenza
umlilo amazwi am emlonyeni wakho, naba bantu babe ziinkuni, ubadle.

<span id="an_5:15">5:15</span> Yabona, ndifikisa phezu kwenu, ndlu
kaSirayeli, uhlanga lwakude, utsho uYehova; luhlanga oluqinileyo,
luhlanga oludala, luhlanga oluntetho ungayaziyo, ongayivayo into
oluyithethayo.

<span id="an_5:16">5:16</span> Umphongolo walo unjengengcwaba
elivulekileyo; bonke bephela bangamagorha.

<span id="an_5:17">5:17</span> Luya kukudla ukuvuna kwakho nesonka
sakho; luya kubadla oonyana bakho neentombi zakho; luya kuyidla impahla
yakho emfutshane neenkomo zakho; luya kuwudla umdiliya wakho nomkhiwane
wakho; luya kuyiviva ngekrele imizi yakho enqatyisiweyo, okholose ngayo.

<span id="an_5:18">5:18</span> Noko ke ngaloo mihla, utsho uYehova,
andiyi kunigqibela kuphele.

<span id="an_5:19">5:19</span> Kuthi, xa nithi, UYehova uThixo wethu
uzenzeleni na ezo zinto zonke kuthi? uze uthi kubo, Njengokuba
nindishiyile mna, nakhonza oothixo bolunye uhlanga ezweni lenu,
kwangokunjalo niya kukhonza abasemzini ezweni elingelenu.

<span id="an_5:20">5:20</span> Kuxeleni oku endlwini kaYakobi,
nikuvakalise kwaYuda, nithi,

<span id="an_5:21">5:21</span> Khanive oku, bantu bazizidenge,
bangenantliziyo; banamehlo, bengaboni; baneendlebe, bengeva.

<span id="an_5:22">5:22</span> Mna anindoyiki na? utsho uYehova;
anizibhijabhiji na ebusweni bam, mna ndiyibekileyo intlabathi yangumda
wolwandle, yangummiselo ongunaphakade olungawugqithiyo? Ayalatyuza amaza
alo, angabi nakwenza nto; agqume, angawugqithi.

<span id="an_5:23">5:23</span> Ke aba bantu banentliziyo eyinjubaqa,
eneenkani; bakreqile bemka.

<span id="an_5:24">5:24</span> Abatsho nokuthi ezintliziyweni zabo,
Makhe soyike uYehova uThixo wethu, osinika imvula ethambisayo
nevuthisayo ngexesha elililo; osigcinela iiveki ezimisiweyo zasekwindla.

<span id="an_5:25">5:25</span> Izenzo zenu ezigwenxa zizisunduzile ezo
zinto, izono zenu zikuthintele kuni okulungileyo.

<span id="an_5:26">5:26</span> Ngokuba kufunyanwa abangendawo phakathi
kwabantu bam; bayalalela ngokuncathama kwabathiyeli, benza isihogo,
babambisa abantu.

<span id="an_5:27">5:27</span> Njengendlwane izele ziintaka, zinjalo
izindlu zabo ukuzala yinkohliso; ngenxa yoko bakhulile baba zizityebi.

<span id="an_5:28">5:28</span> Batyebile, bagudile; kananjalo
bagqithisele ngezinto ezimbi; ityala abalilungisa, ityala leenkedama,
ukuze zibe nempumelelo; abaligwebi ityala lamahlwempu.

<span id="an_5:29">5:29</span> Ndingaveleli na ke ngenxa yezo nto? utsho
uYehova; ungaphindezeli na umphefumlo wam kuhlanga olunje?

<span id="an_5:30">5:30</span> Kwenziwa into emangalisayo, ebanga
amanwele ezweni:

<span id="an_5:31">5:31</span> abaprofeti baprofeta ngobuxoki,
nababingeleli banobukhosi ngezandla zabo; abantu bam ke bathanda ukuba
kube njalo. Niya kuthini na ke ekupheleni kwako oko?

<span id="an_6:1">6:1</span> Sabani, nyana bakaBhenjamin, niphume
phakathi kweYerusalem, naseTekowa, nivuthele isigodlo, niphakamise into
iphakame phezu kweBhete-hakerem; ngokuba ububi buyalunguza, buvela
entla, nembubhiso enkulu.

<span id="an_6:2">6:2</span> Umntwana omhle, umteketiswa, intombi
enguZiyon, ndiyayitshabalalisa.

<span id="an_6:3">6:3</span> Beza kuyo abalusi nemihlambi yabo,
bagxumeka kuyo iintente zabo ngeenxa zonke; badla elowo endaweni yakhe.

<span id="an_6:4">6:4</span> Yingcwaliseleni imfazwe; sukani nime,
sinyuke emini enkulu. Athi ke thina! Imini iza kusangana, ngokuba
amathunzi okuhlwa ayoluka.

<span id="an_6:5">6:5</span> Sukani nime, sinyuke ebusuku,
sizitshabalalise iingxande zayo ezinde.

<span id="an_6:6">6:6</span> Ngokuba utshilo uYehova wemikhosi ukuthi,
Yigawuleni imithi yayo, niyifumbele iYerusalem udonga lokungqinga; wona
mzi wokuvelelwa, wonke uphela, unocudiso phakathi kwawo.

<span id="an_6:7">6:7</span> Njengoko iqula liwampompozisayo amanzi alo,
yenjenjalo ukumpompozisa izinto zayo ezimbi. Ukugonyamela nokubhuqa
kuvakala kuyo; kuhleli kukho phambi kobuso bam isifo nesibetho.

<span id="an_6:8">6:8</span> Yaleka, Yerusalem, hleze umphefumlo wam
uziqhawule kuwe; hleze ndikwenze kube senkangala kuwe, ube lilizwe
elingamiweyo.

<span id="an_6:9">6:9</span> Utsho uYehova wemikhosi ukuthi, Baya
kuwabhikica bawabhikice amasalela amaSirayeli, njengomdiliya; sibuyisele
isandla sakho emagatyeni, njengomvuni weediliya.

<span id="an_6:10">6:10</span> Ndiya kuthetha koobani na,
ndiqononondise, beve? Yabona, ayaluswanga indlebe yabo, abanako ke
ukubaza indlebe. Yabona, ilizwi likaYehova libe liyingcikivo kubo,
abalinanzile.

<span id="an_6:11">6:11</span> Ndizele bubushushu bukaYehova; ndidiniwe
kubububamba. Buphalazele phezu komntwana esitratweni, naphezu kwembutho
yamadodana kunye; ngokuba indoda kwanomfazi baya kubanjwa, amadoda
amakhulu kwanabazele yimihla.

<span id="an_6:12">6:12</span> Ziya kugqithela kubambi izindlu zabo,
amasimi nabafazi kunye; ngokuba isandla sam ndisolula phezu kwabemi
belizwe; utsho uYehova.

<span id="an_6:13">6:13</span> Kuthabathela kwabancinane kwesa
kwabakhulu, bonke bephela babawa bebawile; kuthabathela kumprofeti kwesa
kumbingeleli, bonke bephela benza ngobuxoki.

<span id="an_6:14">6:14</span> Bakuphilisa kalula ukwaphuka kwentombi
yabantu bam, besithi, Luxolo, luxolo; kungekho luxolo.

<span id="an_6:15">6:15</span> Baya kudaniswa, ngokuba benze amasikizi;
noko ke abadani nokudana, abakwazi ukuba neentloni; ngako oko baya kuwa
phakathi kwabawayo; ngexesha lokubavelela kwam baya kukhubeka; utsho
uYehova.

<span id="an_6:16">6:16</span> Utsho uYehova ukuthi, Yimani ezindleleni,
nikhangele, nibuze umendo ongunaphakade, ukuba yiyiphi na indlela
yokulungileyo, nihambe ngayo; noyifumanela ukuphumla imiphefumlo yenu;
bathi ke bona, Asiyi kuhamba ngayo.

<span id="an_6:17">6:17</span> Ndamisa phezu kwenu ababoniseli,
ndisithi, Libazeleni indlebe ilizwi lesigodlo; bathi ke bona, Asiyi
kulibazela ndlebe.

<span id="an_6:18">6:18</span> Ngako oko yivani, zintlanga; wazi, wena
bandla, okubahlelayo.

<span id="an_6:19">6:19</span> Yiva, hlabathi; yabona, aba bantu
ndibazisela ububi, isiqhamo seengcinga zabo; ngokuba amazwi am
abawabazelanga ndlebe, nomyalelo wam bawucekisile.

<span id="an_6:20">6:20</span> Yeyani na ke le ntlaka imhlophe
yakwaShebha iza kum, nekalamo evumba limnandi yasezweni elikude? Amadini
enu anyukayo akakholekile kum, nemibingelelo yenu ayimnandi kum.

<span id="an_6:21">6:21</span> Ngako oko utshilo uYehova ukuthi, Yabona,
ndibabekela izikhubekiso aba bantu, bakhubeke kuzo ooyise noonyana,
ummelwane kunye nowabo, batshabalale.

<span id="an_6:22">6:22</span> Utsho uYehova ukuthi, Yabona, kuza abantu
bevela ezweni lasentla, uhlanga olukhulu, luxhoxhwa, luvele esinqeni
somhlaba.

<span id="an_6:23">6:23</span> Baqubule isaphetha nenkcula; bazizijorha,
abanamfesane; ilizwi labo ligquma njengolwandle; bakhwela emahasheni,
bexhobe njengendoda yokulwa, ukukufikela wena, ntombi enguZiyon.

<span id="an_6:24">6:24</span> Siluvile udaba lwaloo nto; ziwile izandla
zethu; imbandezelo isibambile, ukuzibhijabhija njengozalayo.

<span id="an_6:25">6:25</span> Musani ukuya emasimini, ningahambi
ngendlela: ngokuba utshaba lunekrele, kunxunguphala ngeenxa zonke.

<span id="an_6:26">6:26</span> Ntombi yabantu bam, bhinqa ezirhwexayo,
uzigalele ngothuthu; menzele isijwili ozelwe wamnye, ukumbambazela
okukrakra; ngokuba uya kusizela ngesiquphe umbhuqi.

<span id="an_6:27">6:27</span> Ndikwenze umcikidi phakathi kwabantu bam
njengenqaba, ukuze uyazi uyicikide indlela yabo.

<span id="an_6:28">6:28</span> Bonke bephela baziinjubaqa zazo
iinjubaqa, behamba behleba; balubhedu nesinyithi, bonke bephela
bayonakalisa.

<span id="an_6:29">6:29</span> Itshe ngumlilo imfutho, isekupheleni
ilothe; bafumana benyibilikisa banyibilikise; abenzi bobubi abahlengeki.

<span id="an_6:30">6:30</span> Bayisilivere ecekisiweyo, ukubizwa kwabo,
ngokuba uYehova ebacekisile.

<span id="an_7:1">7:1</span> Ilizwi elafikayo kuYeremiya lalisithi,

<span id="an_7:2">7:2</span> Yima esangweni lendlu kaYehova, umemeze
khona eli lizwi, uthi, Liveni ilizwi likaYehova, nonke maYuda angenayo
ngala masango, ukuba nimnqule uYehova.

<span id="an_7:3">7:3</span> Utsho uYehova wemikhosi, uThixo kaSirayeli,
ukuthi, Zilungiseni iindlela zenu nezenzo zenu, ukuze ndinibeke kule
ndawo.

<span id="an_7:4">7:4</span> Musani ukukholosa ngamazwi obuxoki, okuthi,
Yitempile kaYehova, yitempile kaYehova, yitempile kaYehova yona leyo.

<span id="an_7:5">7:5</span> Okanye ukuba nithe nazilungisa nizilungisa
iindlela zenu nezenzo zenu; ukuba nithe nakwenza nikwenza okusesikweni
phakathi komntu nommelwane wakhe;

<span id="an_7:6">7:6</span> anamcudisa owasemzini, nenkedama,
nomhlolokazi, analiphalaza igazi elimsulwa kule ndawo, analandela thixo
bambi, ukuba kube kubi kuni;

<span id="an_7:7">7:7</span> ndonibeka kule ndawo, ezweni endalinika
ooyihlo, kwasephakadeni kuse ephakadeni.

<span id="an_7:8">7:8</span> Yabonani, nikholosa ngamazwi obuxoki
angancediyo.

<span id="an_7:9">7:9</span> Yini? Niyeba, nincinithe, nikrexeze,
nifunge ngobuxoki, niqhumisele kuBhahali, nilandele thixo bambi
eningabaziyo;

<span id="an_7:10">7:10</span> nize ke nime phambi kwam kule ndlu,
ibizwa ngegama lam, nithi, Sihlangulwe; ukuze nenze la masikizi onke?

<span id="an_7:11">7:11</span> Yaba ngumqolomba wezihange na emehlweni
enu le ndlu ibizwa ngegama lam? Yabonani, mna lo ndibonile; utsho
uYehova.

<span id="an_7:12">7:12</span> Ngokuba khaniye endaweni yam ebiseShilo,
apho ndalibeka khona igama lam ekuqaleni, nibone endakwenzayo kuyo,
ngenxa yezinto ezimbi zabantu bam amaSirayeli.

<span id="an_7:13">7:13</span> Kaloku ke, ngokokuba nizenzile ezi zenzo
zonke, utsho uYehova, ndathetha kuni, ndithetha kwakusa ningeva,
ndinibiza ningasabeli:

<span id="an_7:14">7:14</span> ndokwenza kule ndlu, ibizwa ngegama lam,
nikholosa ngayo, nakule ndawo ndaninika yona nina nooyihlo, njengoko
ndakwenzayo kwiShilo.

<span id="an_7:15">7:15</span> Ndiya kunigxotha nisuke ebusweni bam,
njengoko ndabagxothayo abazalwana benu bonke, imbewu yonke yakwaEfrayim.

<span id="an_7:16">7:16</span> Wena ke, musa ukubathandazela aba bantu,
ungaphimiseli kuhlahlamba nakuthandaza ngenxa yabo, ungandizami, ngokuba
andiyi kukuphulaphula.

<span id="an_7:17">7:17</span> Akuboni na abakwenzayo emizini yakwaYuda,
nasezitratweni zaseYerusalem?

<span id="an_7:18">7:18</span> Oonyana batheza iinkuni, ooyise baphemba
umlilo, abafazi baxovula intlama, ukuba enzelwe izonkana ukumkanikazi
wezulu; bathululele thixo bambi umnikelo othululwayo, ukuze
bandiqumbise.

<span id="an_7:19">7:19</span> Baqumbisa mna na, utsho uYehova;
abaziqumbisi bona na, ukuze budane ubuso babo?

<span id="an_7:20">7:20</span> Ngako oko, itsho iNkosi uYehova ukuthi,
Yabona, umsindo wam nobushushu bam buya kuphalazelwa phezu kwale ndawo,
phezu kwabantu, naphezu kweenkomo, naphezu kwemithi yasendle, naphezu
kweziqhamo zomhlaba, buvuthe bungacimi.

<span id="an_7:21">7:21</span> Utsho uYehova wemikhosi, uThixo
kaSirayeli, ukuthi, Yongezani amadini enu anyukayo emibingelelweni yenu,
nidle inyama.

<span id="an_7:22">7:22</span> Ngokuba andithethanga nooyihlo,
andibawiselanga methetho ngeendawo zamadini anyukayo nemibingelelo, mini
ndabakhuphayo ezweni lamaYiputa;

<span id="an_7:23">7:23</span> ke ndabamisela eli lizwi lokuthi,
Phulaphulani ilizwi lam: ndoba nguThixo wenu, nibe ngabantu bam, nihambe
ngendlela yonke endinimiselayo, ukuze kulunge kuni.

<span id="an_7:24">7:24</span> Ke abaphulaphulanga, abayithobanga
indlebe yabo; bahamba ngamaqhinga, ngobungqola bentliziyo yabo embi,
bandinikela umhlana, ayaba bubuso.

<span id="an_7:25">7:25</span> Kususela kwalaa mini baphuma ngayo
ooyihlo ezweni lamaYiputa unanamhla, ndabathumela kuni bonke abakhonzi
bam, abaprofeti, ndibathuma imihla ngemihla kwakusasa;

<span id="an_7:26">7:26</span> ke abaphulaphula kum, abayithoba indlebe
yabo; bayenza lukhuni intamo yabo, benza okubi kunooyise.

<span id="an_7:27">7:27</span> Ke uya kuwathetha kubo la mazwi onke,
abayi kukuphulaphula; umemeza kubo, abayi kusabela.

<span id="an_7:28">7:28</span> Ke yithi kubo, Lulo olu uhlanga
olungaliphulaphuliyo ilizwi likaYehova uThixo walo, olungayivumiyo
intethiso. Kuphelile ukuthembeka, kunqumkile emlonyeni wabo.

<span id="an_7:29">7:29</span> Nqumla isithsaba sakho, Yerusalem,
usilahle, umise isimbonono eluqayini; ngokuba uYehova usicekisile,
usincamile isizukulwana sokuphuphuma kwakhe umsindo.

<span id="an_7:30">7:30</span> Ngokuba oonyana bakaYuda benze into embi
emehlweni am, utsho uYehova; babeke izinto zabo ezinezothe endlwini
elibizelwa phezu kwayo igama lam, ukuze bayenze inqambi.

<span id="an_7:31">7:31</span> Bakhe iziganga zaseTofete, ezisemfuleni
wakwaBhen-hinom, ukuze batshise oonyana babo neentombi zabo ngomlilo;
into endingabawiselanga mthetho ngayo, engathanga qatha entliziyweni
yam.

<span id="an_7:32">7:32</span> Ngako oko, yabona, iyeza imihla, utsho
uYehova, abangasayi kuba sathi yiTofete, ngumfula wakwaBhen-hinom; baya
kuthi nguMfula wokuBulala, bangcwabele eTofete ngenxa enokuba kungekho
ndawo.

<span id="an_7:33">7:33</span> Izidumbu zaba bantu ziya kuba kukudla
kweentaka zasendle nokwezilo zelizwe, kungabikho bani uziphekuzayo.

<span id="an_7:34">7:34</span> Ndiya kuliphezisa emizini yakwaYuda
nasezitratweni zaseYerusalem izwi lemihlali nezwi lemivuyo, izwi lomyeni
nezwi lomtshakazi; ngokuba liya kubharha ilizwe.

<span id="an_8:1">8:1</span> Ngelo xesha, utsho uYehova, aya kukhutshwa
emangcwabeni abo amathambo ookumkani bakwaYuda, namathambo abathetheli
bakhe, namathambo ababingeleli, namathambo abaprofeti, namathambo abemi
baseYerusalem;

<span id="an_8:2">8:2</span> anekwe elangeni, nasenyangeni, nasemkhosini
wonke wezulu, izinto ezo ababezithanda, ababezikhonza, ababezilandela,
ababequqela kuzo, ababequbuda kuzo; akayi kuhlanganiswa, akayi
kungcwatywa, aya kuba ngumgquba phezu kobuso bomhlaba.

<span id="an_8:3">8:3</span> Konyulwa ukufa phezu kobomi ngamasalela
onke aseleyo kule mizalwane ineento ezimbi, ezindaweni zonke
endiwagxothele kuzo amasalela; utsho uYehova wemikhosi.

<span id="an_8:4">8:4</span> Yithi ke kubo, Utsho uYehova ukuthi, Baya
kuwa, bangavuki na? Uya kuphamba, angabuyi na umntu?

<span id="an_8:5">8:5</span> Kungathuba lini na ukuba aba bantu
baseYerusalem baphambe ngokuphamba okungunaphakade? Babambelela
engohlisweni, bengavumi ukubuya.

<span id="an_8:6">8:6</span> Ndabaza indlebe, ndeva, bathetha into
engeyiyo; akukho bani uzohlwayayo ngeento zakhe ezimbi, athi, Yintoni na
le ndiyenzileyo? Bonke bephela babuyela ekugidimeni kwabo, njengehashe
lifunzela emfazweni.

<span id="an_8:7">8:7</span> Kanti nengwamza ezulwini iyawazi amaxesha
ayo amisiweyo; nehobe nehlankomo nendwe ziligcinile ixesha lokufika
kwazo; ke bona abantu bam abalazi isiko likaYehova.

<span id="an_8:8">8:8</span> Ningathini na ukuthi, Sizizilumko, umyalelo
kaYehova unathi? Yabonani, okwenene usiba lwababhali olubuxoki luwenze
wabubuxoki.

<span id="an_8:9">8:9</span> Zidanile izilumko, ziqhiphuke umbilini,
zibanjisiwe; yabona, ziyalicekisa ilizwi likaYehova; zinobulumko
bukabani na ke?

<span id="an_8:10">8:10</span> Ngako oko abafazi babo ndiya kubanikela
kubambi, namasimi abo ndiwanikele kwabawahluthayo; ngokuba, bethabathela
komncinane besa komkhulu, bonke bephela babawa bebawile; bethabathela
kumprofeti besa kumbingeleli, bonke bephela benza ngobuxoki.

<span id="an_8:11">8:11</span> Bakuphilisa kalula ukwaphuka kwentombi
yabantu bam, besithi, Luxolo, luxolo; kungekho luxolo.

<span id="an_8:12">8:12</span> Baya kudaniswa, ngokuba benze amasikizi;
noko ke abadani nokudana, abakwazi ukuba neentloni; ngako oko baya kuwa
phakathi kwabawayo, ngexesha lokubavelela kwam baya kukhubeka; utsho
uYehova.

<span id="an_8:13">8:13</span> Ndiya kubatshayela impela, utsho uYehova;
kungabikho zidiliya emdiliyeni, kungabikho makhiwane emkhiwaneni; igqabi
liya kubuna; ndisuke ndimise abo baya kugqitha phezu kwabo.

<span id="an_8:14">8:14</span> Sihlaleleni na? Zihlanganiseni, singene
emizini enqatyisiweyo, sitshabalale khona; ngokuba uYehova uThixo wethu
uza kusitshabalalisa, asiseze inyongo; ngokuba sonile kuYehova.

<span id="an_8:15">8:15</span> Besithembe uxolo, akwabakho nto
ilungileyo: besithembe ixesha lokuphiliswa, nanko ikukudandatheka.

<span id="an_8:16">8:16</span> Livakala livela kwaDan ithatha lamahashe
abo; ngezwi lokukhonya kweembalasane zamahashe abo liyanyikima ilizwe
lonke. Bayeza, bayalidla ilizwe nenzaliseko yalo, umzi nabemi bawo.

<span id="an_8:17">8:17</span> Ngokuba, yabonani, ndithumela phakathi
kwenu iinyoka, amarhamba angenakukhafulwa, anilume; utsho uYehova.

<span id="an_8:18">8:18</span> Uye phi na umthuthuzeli wam esingqaleni?
Inobulwelwe kum intliziyo yam.

<span id="an_8:19">8:19</span> Nalo ilizwi lokuzibika kwentombi yabantu
bakowethu, livela ezweni elikude, lisithi, UYehova akakho na eZiyon?
akakho na kuyo ukumkani wayo? Kungathuba lini na ukuba bandiqumbise
ngemifanekiso yabo eqingqiweyo, ngeento ezingento zolunye uhlanga?

<span id="an_8:20">8:20</span> Ukuvuna kudlule, ihlobo liphelile, thina
ke asikasindiswa.

<span id="an_8:21">8:21</span> Ngenxa yokwaphuka kwentombi yabantu
bakowethu, ndaphukile; ndinezimnyama zokuzila, ndibanjwe kukumangaliswa.

<span id="an_8:22">8:22</span> Akukho mafutha aqholiweyo na eGiliyadi?
Akukho gqirha na khona? Kutheni na ke ukuba kungabotshwa ukwaphuka
kwentombi yabantu bakowethu?

<span id="an_9:1">9:1</span> Ayaba intloko yam ibingamanzi, amehlo am
aba lithende leenyembezi; bendiya kubalilela imini nobusuku ababuleweyo
bentombi yabantu bakowethu!

<span id="an_9:2">9:2</span> Akwaba bendinendawo yokulalisa kwabahambi
entlango; bendiya kubashiya abantu bakowethu, ndimke kubo! Ngokuba bonke
ngabakrexezi, yingqungquthela yamanginingini.

<span id="an_9:3">9:3</span> Bayalutyeda ulwimi lwabo ngobuxoki
njengesaphetha; abaphathi ngokuthembeka ezweni; baphuma entweni embi,
bangene entweni embi, babe mna ke bengandazi; utsho uYehova.

<span id="an_9:4">9:4</span> Elowo makamlumkele ummelwane wakhe,
ningakholosi nangomzalwana; ngokuba wonke umzalwana wenza ubuqhinga,
wonke ummelwane uhamba ehleba.

<span id="an_9:5">9:5</span> Elowo uyamkhohlisa ummelwane wakhe,
abathethi nyaniso; bafundisa ulwimi lwabo ukuthetha ubuxoki, bazidinise
ngokwenza okugwenxa.

<span id="an_9:6">9:6</span> Ukuhlala kwakho kuphakathi kwenkohliso;
ngenkohliso abavumi ukundazi; utsho uYehova.

<span id="an_9:7">9:7</span> Ngako oko, utsho uYehova wemikhosi ukuthi,
Yabona, ndiya kubanyibilikisa, ndibacikide; ngokuba ndingathini na
ngenxa yentombi yabantu bam?

<span id="an_9:8">9:8</span> Lutolo olubulalayo ulwimi lwabo; bathetha
inkohliso; omnye uthetha uxolo ngomlomo wakhe kummelwane wakhe, ukanti
embilinini wakhe umlalele.

<span id="an_9:9">9:9</span> Mandingabaveleli na ke ngenxa yezo zinto?
utsho uYehova; ungaziphindezeli na umphefumlo wam kuhlanga olunje?

<span id="an_9:10">9:10</span> Ngenxa yeentaba ndibeka isililo nesimema,
nangenxa yamakriwa entlango ndibeka isimbonono; ngokuba afakwe isikhuni,
akwabakho bani ugqithayo kuwo, alavakala izwi lemfuyo; kuthabathela
ezintakeni zezulu lwesa ezilweni, kusatyiwe, kwemkiwa.

<span id="an_9:11">9:11</span> Ndiyenze iYerusalem yangumwewe,
yazizikhundla zeempungutye; ndiyenze imizi yakwaYuda yangamanxuwa, ayaba
nammi.

<span id="an_9:12">9:12</span> Ngubani na indoda elumkileyo, ikuqonde
oku? othethileyo kuyo umlomo kaYehova, ikuxele? Kungenxa yani na ukuba
ilizwe litshabalale, lifakwe isikhuni njengentlango, kungabikho bani
ugqitha kulo?

<span id="an_9:13">9:13</span> Wathi uYehova, Kungenxa enokuba
bewushiyile umyalelo wam, endawubeka phambi kwabo, abaliphulaphula
ilizwi lam, abahamba ngawo.

<span id="an_9:14">9:14</span> Balandela ubungqola bentliziyo yabo,
balandela ooBhahali, into abayifundiswa ngooyise.

<span id="an_9:15">9:15</span> Ngako oko, utsho uYehova wemikhosi,
uThixo kaSirayeli, ukuthi, Yabona, ndiya kubadlisa aba bantu umhlonyane,
ndibaseze inyongo;

<span id="an_9:16">9:16</span> ndibaphangalalise phakathi kweentlanga,
ababengazazi bona nooyise; ndilithumele ikrele emva kwabo, ndide
ndibaphelise.

<span id="an_9:17">9:17</span> Utsho uYehova wemikhosi ukuthi, Gqalani,
nibize iintokazi ezenza isimbonono, zize, nithumele kwezilumkileyo,
zize;

<span id="an_9:18">9:18</span> zingxame, ziphimisele phezu kwethu
isimema; ehle iinyembezi amehlo ethu, zityityizele amanzi iinkophe
zethu.

<span id="an_9:19">9:19</span> Ngokuba ilizwi lesimema livakala liphuma
eZiyon, lisithi, Hayi, ukubhuqeka kwethu! Sidane kakhulu, kuba
silishiyile ilizwe, kuba bewakhahlele phantsi amakhaya ethu.

<span id="an_9:20">9:20</span> Noko ke liveni, zintokazi, ilizwi
likaYehova, indlebe yenu ilamkele ilizwi lomlomo wakhe, nizifundise
iintombi zenu isimema, omnye afundise ummelwane wakhe isimbonono.

<span id="an_9:21">9:21</span> Ngokuba kunyukile ukufa ngeefestile
zethu; kungene ezingxandeni zethu ezinde, ukuba kunqumle abantwana
ezitratweni, amadodana endaweni yembutho.

<span id="an_9:22">9:22</span> Thetha uthi, Utsho uYehova ukuthi, Ziya
kuwa ke izidumbu zabantu, njengomgquba phezu kwentsimi, nanjengesinde
emva komvuni, kungabikho ubahlanganisayo.

<span id="an_9:23">9:23</span> Utsho uYehova ukuthi, Isilumko
masingaqhayisi ngobulumko baso, igorha malingaqhayisi ngobugorha balo,
isityebi masingaqhayisi ngobutyebi baso.

<span id="an_9:24">9:24</span> Oqhayisayo makaqhayise ngale nto yokuba
endiqiqa, endazi mna ukuba ndinguYehova, owenza inceba, nesiko,
nobulungisa, ehlabathini; ngokuba ndinanze ezo zinto; utsho uYehova.

<span id="an_9:25">9:25</span> Yabona, iyeza imihla, utsho uYehova,
endiya kubohlwaya ngayo bonke abalukileyo, phofu bengalukile:

<span id="an_9:26">9:26</span> amaYiputa, namaYuda, namaEdom, noonyana
baka-Amon, namaMowabhi, noonquthula-iinwele, abemi entlango; ngokuba
zonke iintlanga zingabangalukileyo, nendlu yonke yakwaSirayeli
ingalukile ngentliziyo.

<span id="an_10:1">10:1</span> Liveni ilizwi alithethayo kuni uYehova,
ndlu kaSirayeli.

<span id="an_10:2">10:2</span> Utsho uYehova ukuthi, Musani ukuziqhelisa
indlela yeentlanga, ningaqhiphuki umbilini yimiqondiso yezulu, ngakuba
iintlanga ziqhiphuke umbilini yiyo.

<span id="an_10:3">10:3</span> Ngokuba imimiselo yezizwe ayinto yanto.
Kuba izithixo zingumthi ogawulwe ehlathini, sisenzo sezandla zengcibi
ngezembe.

<span id="an_10:4">10:4</span> Izivathisa ngesilivere nangegolide;
baziqinisa ngezikhonkwane nangezando, ukuba zingagexagexi.

<span id="an_10:5">10:5</span> Zinjengentsika echweliweyo, azithethi;
zimele ukuthwalwa, ngokuba zingenakuhamba. Musani ukuzoyika; kuba
azinakwenza bubi; kwanokulungisa azinako.

<span id="an_10:6">10:6</span> Akukho namnye unjengawe, Yehova; umkhulu
wena, likhulu igama lakho, linobugorha.

<span id="an_10:7">10:7</span> Ngubani na ongeze akoyike, Kumkani
weentlanga? Ngokuba kukufanele; kuba phakathi kwezilumko zonke
zeentlanga, naphakathi kwezikumkani zonke, akukho namnye unjengawe.

<span id="an_10:8">10:8</span> Zizityhakala, ziinyabi zodwa; uqeqesho
lwento engento, ngumthi.

<span id="an_10:9">10:9</span> Yisilivere ekhandiweyo, iziswa ivela
eTarshishe, negolide yaseUfazi, isenzo sengcibi nesezandla
zomnyibilikisi wegolide; yimisonto emsi nemfusa izambatho zazo; zonke
ziphela zisisenzo sezilumko.

<span id="an_10:10">10:10</span> Ke yena uYehova nguThixo, inyaniso,
nguThixo ophilileyo, ngukumkani ongunaphakade; ihlabathi liyanyikima
buburhalarhume bakhe, neentlanga azinakuluthwala ubhavumo lwakhe.

<span id="an_10:11">10:11</span> Notsho kubo ukuthi, Bona oothixo
abangalenzanga izulu nehlabathi, baya kudaka ehlabathini, naphantsi
kwezulu.

<span id="an_10:12">10:12</span> Ke yena ngulowenza ihlabathi ngamandla
akhe; ulozinzisa elimiweyo ngobulumko bakhe; waneka izulu ngengqondo
yakhe;

<span id="an_10:13">10:13</span> kwakubon’ ukuba kukho isithonga
sokwenza kwakhe, ingxolo yamanzi ezulwini, unyusa amafu esiphelweni
sehlabathi; imvula uyenzela imibane, arhole umoya koovimba bakhe.

<span id="an_10:14">10:14</span> Uba sisityhakala wonke umntu,
engenakwazi; udaniswa wonke umnyibilikisi wegolide ngumfanekiso
oqingqiweyo, ngokuba umfanekiso wakhe otyhidiweyo bubuxoki, awunamoya.

<span id="an_10:15">10:15</span> Zingamampunge ezo zinto, zizenzo
zokugxekwa; ngexesha lokuvelelwa kwazo ziyadaka.

<span id="an_10:16">10:16</span> Akanjengazo yena uSahlulelo sikaYakobi,
ngokuba ngumbumbi weento zonke yena; uSirayeli sisizwe selifa lakhe;
nguYehova wemikhosi, igama lakhe.

<span id="an_10:17">10:17</span> Hlanganisa impahla yakho, umke nayo
kweli lizwe, wena uhleliyo ekungqingweni.

<span id="an_10:18">10:18</span> Ngokuba uYehova utshilo ukuthi, Yabona,
ngesi sihlandlo, ndisawula abemi belizwe, ndibabandezele, ukuze
bafunyanwe.

<span id="an_10:19">10:19</span> Athi ke mna, ngenxa yokwaphuka kwam!
Lelokubulala inxeba lam; ke mna ndithi, Inyaniso, sisifo sam esi, ndiya
kusinyamezela.

<span id="an_10:20">10:20</span> Intente yam ibhuqiwe, neentambo zam
zonke ziqhawukile; oonyana bam baphumile kum, ababa sabakho; akusekho
uyitwabululayo intente yam, amise amalengalenga am.

<span id="an_10:21">10:21</span> Ngokuba abalusi baba zizityhakala,
abamquqela uYehova; ngenxa yoko abenzanga ngangqiqo, wachithwachitwa
wonke umhlambi wabo.

<span id="an_10:22">10:22</span> Phulaphulani! Kuvakala into; nantso
isiza! Yingxolo enkulu, iphuma ezweni asentla, ukuze imizi yakwaYuda ibe
ngamanxuwa, ibe sisikhundla seempungutye.

<span id="an_10:23">10:23</span> Ndiyazi, Yehova, ukuba ayikhona
emntwini indlela yakhe; akukhona endodeni ehambayo ukuqinisela
ukunyathela kwayo.

<span id="an_10:24">10:24</span> Ndithethise, Yehova, kodwa kube
ngokwesiko, kungabi ngomsindo wakho, hleze undinciphise.

<span id="an_10:25">10:25</span> Phalaza ubushushu bakho phezu
kweentlanga ezingakwaziyo, naphezu kwemizalwane engalinquliyo igama
lakho; ngokuba zimdlile uYakobi, zimdlile zamgqiba, ikriwa lakhe zalenza
laba senkangala.

<span id="an_11:1">11:1</span> Ilizwi elafikayo kuYeremiya, livela
kuYehova, lisithi,

<span id="an_11:2">11:2</span> Waveni amazwi alo mnqophiso, nithethe
kumadoda akwaYuda, nakubemi baseYerusalem;

<span id="an_11:3">11:3</span> uthi kubo, Utsho uYehova, uThixo
kaSirayeli, ukuthi, Mayiqalekiswe indoda engawevayo amazwi alo
mnqophiso,

<span id="an_11:4">11:4</span> ndabawisela umthetho ngawo ooyihlo, mhla
ndabakhuphayo ezweni laseYiputa, ezikweni lesinyithi; ndathi,
Liphulaphuleni ilizwi lam, nenze ngako konke endiniwisela umthetho
ngako: noba ngabantu bam, mna ndibe nguThixo wenu;

<span id="an_11:5">11:5</span> ukuze ndisimise isifungo endasifungela
ooyihlo, ukuba ndibanike ilizwe elibaleka amasi nobusi, njengoko kunjalo
namhla. Ndaphendula mna, ndathi, Amen, Yehova.

<span id="an_11:6">11:6</span> Wathi uYehova kum, Wamemeze la mazwi onke
emizini yakwaYuda, nasezitratweni zaseYerusalem, uthi, Yivani amazwi alo
mnqophiso, niwenze.

<span id="an_11:7">11:7</span> Ngokuba ndaqononondisa ndiqononondisa
koyihlo, mhla ndabakhuphayo ezweni laseYiputa unanamhla, ndiqononondisa
kwakusasa, ndisithi, Liphulaphuleni ilizwi lam.

<span id="an_11:8">11:8</span> Ke abevanga, abayithobanga indlebe yabo;
bahamba elowo ngobungqola bentliziyo yakhe enobubi. Ndesuka ke ndazisa
phezu kwabo onke amazwi alo mnqophiso, ndabawisela umthetho ngawo, ukuba
bawenze; abawenza.

<span id="an_11:9">11:9</span> UYehova wathi kum, Kufunyenwe iyelenqe
phakathi kwamadoda akwaYuda, naphakathi kwabemi baseYerusalem.

<span id="an_11:10">11:10</span> Babuyele kuzo izenzo ezigwenxa zooyise
bamandulo, ababengavumi ukuweva amazwi am; abasuka bona balandela thixo
bambi ukuze babakhonze; indlu kaSirayeli nendlu kaYuda zawaphula
umnqophiso wam endawenza nooyise.

<span id="an_11:11">11:11</span> Ngako oko utsho uYehova ukuthi, Yabona,
ndibazisela ububi abangayi kuba nako ukuphuma kubo; bakhale kum,
ndingabaphulaphuli.

<span id="an_11:12">11:12</span> Iya kuhamba ke imizi yakwaYuda nabemi
baseYerusalem, bakhale koothixo abaqhumisela kubo, bangabasindisi
nokubasindisa ngexesha lobubi babo.

<span id="an_11:13">11:13</span> Ngokuba ngangenani lemizi yakho, baba
ngako oothixo bakaYuda; ngangenani lezitrato zaseYerusalem, zaba ngako
izibingelelo enazimisela into elisikizi, izibingelelo zokuqhumisela
kuBhahali.

<span id="an_11:14">11:14</span> Wena ke musa ukubathandazela aba bantu,
ungaphimiseli kuhlahlamba nakuthandaza ngenxa yabo; ngokuba andiyi kuva
ngexesha lokukhala kwabo kum, ngenxa yobubi babo.

<span id="an_11:15">11:15</span> Ifuna ntoni intanda yam endlwini yam,
isenza amayelenqe nje? Izibhambathiso nenyama engcwele zobususa na ububi
bakho kuwe? Ubungandula udlamke.

<span id="an_11:16">11:16</span> UYehova wakubiza ngegama lokuba
ungumnquma oluhlaza, oyimpuluswa, osiqhamo sihle; wafaka isikhuni kuwo,
kukho isandi sengxabatshitshi enkulu, aviveka amasebe awo.

<span id="an_11:17">11:17</span> Ke uYehova wemikhosi, owakutyalayo,
uthethe okubi ngawe, ngenxa yezinto ezimbi zendlu kaSirayeli nezendlu
kaYuda, abazenzeleyo ukuze bandiqumbise ngokuqhumisela uBhahali.

<span id="an_11:18">11:18</span> Ke kaloku uYehova wandazisa, ndazi;
waza wandibonisa oko iintlondi zabo.

<span id="an_11:19">11:19</span> Ndaba njengemana embuna esiwa
ekuxhelweni; bendingazi ukuba bacebe icebo ngam, besithi, Masiwonakalise
umthi kunye neziqhamo zawo, masimnqumle ezweni labaphilileyo, lingabi
sakhunjulwa igama lakhe.

<span id="an_11:20">11:20</span> Yehova wemikhosi, ugwebayo
ngobulungisa, uzicikidayo izintso nentliziyo, mandiyibone impindezelo
yakho kubo; ugokuba ndiyityhilile kuwe imbambano yam nabo.

<span id="an_11:21">11:21</span> Ngako oko, utsho uYehova ngamadoda
aseAnatoni, awungxameleyo umphefumlo wakho, esithi, Uze ungaprofeti
egameni likaYehova, ukuze ungafi ngezandla zethu;

<span id="an_11:22">11:22</span> ngako oko, utsho uYehova wemikhosi
ukuthi, Yabona, ndiya kuwavelela; amadodana aya kufa likrele, oonyana
babo neentombi zabo ziya kufa yindlala.

<span id="an_11:23">11:23</span> Akuyi kubakho masalela kubo, ngokuba
ndiwazisela ububi amadoda aseAnatoti, umnyaka wokuvelelwa kwawo.

<span id="an_12:1">12:1</span> Ulilungisa, Yehova, xa ndibambeneyo nawe;
ndothetha iindawo ezisesikweni zodwa. Kungathuba lini na ukuba indlela
yabangendawo ibe nempumelelo, babe nokuchulumacha bonke abanginiza
benginizile?

<span id="an_12:2">12:2</span> Ubatyele, bendela nokwendela iingcambu;
bayakhula, benze neziqhamo. Usondele emlonyeni wabo, wakude ezintsweni
zabo.

<span id="an_12:3">12:3</span> Wena, Yehova, uyandazi; uyandibona,
uyicikida intliziyo yam enawe. Baqweqwedise njengeegusha, baxhelwe,
ubangcwalisele umhla wokubulawa.

<span id="an_12:4">12:4</span> Kunini na ilizwe linesijwili, umfuno
wamasimi onke womile? Ngenxa yeento ezimbi zabemi balo, ziphephethekile
iinkomo neentaka; ngokuba besithi, Akayi kulibona ikamva lethu.

<span id="an_12:5">12:5</span> Xa ugidime nabeenyawo, bakudinisa,
wothini na ukushiyiselana namahashe? Xa ukholose ngelizwe elinoxolo,
wothini na ekweneni kweYordan?

<span id="an_12:6">12:6</span> Ngokuba nabazalwana bakho, nendlu
kayihlo, banginizile kuwe nabo; bayamemeza emva kwakho nabo ngezwikazi
elikhulu. Musa ukukholwa ngabo, xa bathetha izinto ezilungileyo kuwe.

<span id="an_12:7">12:7</span> Ndiyishiyile indlu yam, ndililahlile
ilifa lam, ndiyinikele intanda yomphefumlo wam esandleni seentshaba
zayo.

<span id="an_12:8">12:8</span> Ilifa lam lisuke laba njengengonyama
yasehlathini kum, lindikhuphele ilizwi lalo; ngenxa yoko ndilithiyile.

<span id="an_12:9">12:9</span> Ilifa lam lukhozi oluthe chokochoko na
kum, ukuba iinkozi zilingungele nje? Yizani, nihlanganise onke
amarhamncwa asendle; waziseni adle.

<span id="an_12:10">12:10</span> Abalusi abaninzi basonakalisile
isidiliya sam, basingqushile isiziba sam somhlaba; basibharhisile
isiziba sam esinqwenelekayo, sayintlango.

<span id="an_12:11">12:11</span> Basibharhisile; sisijwili ngeenxa zonke
kum; sibharhile, kusenkangala kulo lonke ilizwe, ngokuba akubangakho
mntu ukubekela intliziyo oko.

<span id="an_12:12">12:12</span> Eluqayini lonke lwasentlango kufike
ababhuqi; ngokuba ikrele likaYehova liyadla, lithabathela ekupheleni
kwelizwe, lise ekupheleni kwelizwe; akukho luxolo kwinyama yonke.

<span id="an_12:13">12:13</span> Bahlwayela ingqolowa, bavuna ameva;
bazidubile, abafeza lutho. Danani ke lungeniselo lwenu, ngenxa
yobushushu bomsindo kaYehova.

<span id="an_12:14">12:14</span> Utsho uYehova ngabamelwane bam bonke
abanobubi, abachukumisa ilifa endalidlisa abantu bam amaSirayeli,
ukuthi, Yabonani, ndiyabanyothula emhlabeni wabo, ndiyinyothule indlu
yakwaYuda phakathi kwabo.

<span id="an_12:15">12:15</span> Kuya kuthi, emveni kokuba
ndibanyothule, ndibuye ndibe nemfesane kubo, ndibabuyisele elowo elifeni
lakhe, elowo emhlabeni wakhe.

<span id="an_12:16">12:16</span> Kothi, ukuba bathe bazifunda
ngenkuthalo iindlela zabantu bam; ukuba bafunge igama lam, bathi, Ehleli
nje uYehova, njengoko babafundisayo abantu bam ukufunga uBhahali; baze
bakheke phakathi kwabantu bam.

<span id="an_12:17">12:17</span> Ke ukuba bathe abeva, ndolunyothula olu
hlanga, ndilunyothule, ndilutshabalalise; utsho uYehova.

<span id="an_13:1">13:1</span> Utsho uYehova kum ukuthi, Hamba uye
uzithengele umbhinqo welinen, uwubeke esinqeni sakho, ke uze ungawufaki
emanzini.

<span id="an_13:2">13:2</span> Ndawuthenga ke umbhinqo ngokwelizwi
likaYehova, ndawubeka esinqeni sam.

<span id="an_13:3">13:3</span> Kwafika ilizwi likaYehova kum okwesibini,
lisithi,

<span id="an_13:4">13:4</span> Wuthabathe umbhinqo owuthengileyo,
osesinqeni sakho, usuke uye emEfrati, uwufihle khona emfanteni
yengxondorha.

<span id="an_13:5">13:5</span> Ndaya, ndawufihla emEfrati, njengoko
wandiwisela umthetho ngako uYehova.

<span id="an_13:6">13:6</span> Kwathi, ekupheleni kwemihla emininzi,
wathi uYehova kum, Suka uye emEfrati, uwuthabathe khona umbhinqo
endakuwisela umthetho ngawo, ukuba uwufihle khona.

<span id="an_13:7">13:7</span> Ndaya ke emEfrati, ndemba, ndawuthabatha
umbhinqo kuloo ndawo bendiwufihle kuyo, nango wonakele umbhinqo,
ungasenamsebenzi.

<span id="an_13:8">13:8</span> Kwafika ilizwi likaYehova kum, lisithi,

<span id="an_13:9">13:9</span> Utsho uYehova ukuthi, Ndiya kwenjenje
ukulonakalisa ikratshi lakwaYuda, ikratshi elikhulu laseYerusalem.

<span id="an_13:10">13:10</span> Aba bantu banobubi, bangavumiyo ukuva
amazwi am, bahambayo ngobungqola bentliziyo yabo, balandela thixo bambi,
ukuze babakhonze, baqubude kubo: baya kuba njengaloo mbhinqo
ungasenamsebenzi.

<span id="an_13:11">13:11</span> Ngokuba njengokuba umbhinqo unamathela
esinqeni sendoda, ndenjenjalo ukuyinamathelisa kum yonke indlu
kaSirayeli, nendlu yonke kaYuda, utsho uYehova; ukuze kum ibe ngabantu,
ibe ligama, ibe yindumiso, ibe sisihombo; ke abevanga.

<span id="an_13:12">13:12</span> Uze uthethe kubo eli lizwi: Utsho
uYehova, uThixo kaSirayeli, ukuthi, Yonke imiphanda iyazaliswa
ngewayini. Baya kuthi kuwe, Asazi nokwazi na, ukuba yonke imiphanda
iyazaliswa ngewayini?

<span id="an_13:13">13:13</span> Wothi ke kubo, Utsho uYehova ukuthi,
Yabona, ndibazalisa ngokunxila bonke abemi beli lizwe, kwaookumkani
abahlalele uDavide etroneni yakhe, nababingeleli, nabaprofeti, nabemi
bonke baseYerusalem;

<span id="an_13:14">13:14</span> ndibahlekezele elowo kuwabo, ooyise
noonyana kunye, utsho uYehova. Andiyi kuba nalufefe, andiyi kuba
nanceba, andiyi kuba namfesane, ukuba ndingabonakalisi.

<span id="an_13:15">13:15</span> Yivani, nibeke indlebe; musani
ukuzidla, ngokuba uYehova uyathetha.

<span id="an_13:16">13:16</span> Mzukiseni uYehova uThixo wenu,
engekahlisi ubumnyama, zingekabetheki ezintabeni zocolothi iinyawo zenu;
nithembe ukukhanya, ke yena ukwenza ithunzi lokufa, akwenze
isithokothoko.

<span id="an_13:17">13:17</span> Ukuba anithanga nikuve oko, wolila
umphefumlo wam entsithelweni ngenxa yoqhankqalazo lwenu; lityityizele
lityityizela, lihle iinyembezi, iliso lam; ngokuba umhlambi kaYehova
uthinjiwe.

<span id="an_13:18">13:18</span> Yithi kukumkani nakwinkosikazi,
Zithobeni, hlalani phantsi; ngokuba siyehla ezintlokweni zenu isithsaba
sokuhomba kwenu.

<span id="an_13:19">13:19</span> Imizi yelisezantsi ivaliwe, akukho
ungayivulayo; uYuda ufudusiwe ephela; ufudusiwe kanye.

<span id="an_13:20">13:20</span> Phakamisani amehlo enu, nibone abavela
entla. Uphi na umhlambi obuwunikiwe, impahla yakho emfutshane entle?

<span id="an_13:21">13:21</span> Wothini na, xa athe abo ke ubaqhelise
ukuba ngamakholwane akho, wabenza bangabaveleli, bayintloko kuwe? Ayiyi
kukubamba na inimba, njengomfazi ozalayo?

<span id="an_13:22">13:22</span> Naxa uthe entliziyweni yakho, Kungani
na ukuba ndifikelwe zezi zinto? ngobuninzi bobugwenxa bakho utyhilekile
ingubo, zagonyamelwa izithende zakho.

<span id="an_13:23">13:23</span> UmKushi unokuluguqula na ulusu lwakhe,
nengwe inokuwaguqula na amabala ayo? ningaba ke ninako ukulungisa nani,
baqhele ukwenza okubi.

<span id="an_13:24">13:24</span> Ndiya kubaphangalalisa ke, njengomququ
ophephuka nomoya wentlango.

<span id="an_13:25">13:25</span> Liqashiso lakho elo, isabelo sakho
esilinganiselweyo ndim, utsho uYehova; ngokuba undilibele, wakholosa
ngobuxoki.

<span id="an_13:26">13:26</span> Nam ndiya kuyibhenqa ingubo yakho, ibe
phezu kobuso bakho, kubonakale ukucukucezeka kwakho.

<span id="an_13:27">13:27</span> Ukukrexeza kwakho nokukhonya kwakho
amanyala okuhenyuza kwakho ezindulini ezindle, ndiwabonile amazothe
akho. Athi ke wena, Yerusalem! Akuyi kuhlambuluka, ingafanelana.
ingumzuzu ongakanani na.

<span id="an_14:1">14:1</span> Into eyafikayo kuYeremiya, ililizwi
likaYehova, ngendawo yokunqumka kwemvula.

<span id="an_14:2">14:2</span> Linesijwili elakwaYuda; amasango alo athe
matshamatsha, ahlala emhlabeni enezimnyama zokuzila; kuyenyuka ukukhala
kweYerusalem.

<span id="an_14:3">14:3</span> Iingangamsha zabo zithuma abaphantsi
kwazo amanzi; bafika emaquleni, bangafumani manzi; babuya imiphanda yabo
ize, bedanile; bathi nqa, bagqubuthele intloko.

<span id="an_14:4">14:4</span> Ngenxa yomhlaba oqhiphuke umbilini, kuba
kungabangakho mvula ezweni, abalimi badanile, bagqubuthele intloko.

<span id="an_14:5">14:5</span> Ewe, nemazi yexhama iyazala endle,
iyishiye inkonyana, ngokuba kungekho luhlaza.

<span id="an_14:6">14:6</span> Namaesile asendle emi eluqayini, esezela
umoya njengeempungutye; ayaphela amehlo awo, ngokuba kungekho mifuno.

<span id="an_14:7">14:7</span> Ukuba ubugwenxa bethu bungqina ngathi,
Yehova, yenza ngenxa yegama lakho; ngokuba kuninzi ukuphamba kwethu;
sonile kuwe.

<span id="an_14:8">14:8</span> Themba likaSirayeli, Msindisi wakhe
ngexesha lembandezelo, yini na ukuba ube njengomphambukeli kweli lizwe,
ube njengomhambi olalise okobusuku obunye?

<span id="an_14:9">14:9</span> Yini na ukuba ube njengendoda esuke yathi
nka, ube njengegorha elingenakusindisa; kanti uphakathi kwethu, Yehova,
negama lakho sibizwe ngalo. Musa ukusiyekela.

<span id="an_14:10">14:10</span> Utsho uYehova kwaba bantu, ukuthi,
Benjenje ukuthanda ukubhadula; iinyawo zabo abazinqandanga; uYehova
akakholiswa ngabo; kungoku uya kubukhumbula ubugwenxa babo, azivelele
izono zabo.

<span id="an_14:11">14:11</span> Wathi uYehova kum, Musa ukubathandazela
aba bantu, ukuba kulunge kubo.

<span id="an_14:12">14:12</span> Xa bazila ukudla, andiyi kukuphulaphula
ukuhlahlamba kwabo; naxa banyusa amadini anyukayo neminikelo yokudla,
andiyi kukholiswa ngawo; ke ndiya kubaphelisa ngekrele, nangendlala,
nangendyikitya yokufa.

<span id="an_14:13">14:13</span> Ndaza ndathi, Kwowu, Nkosi Yehova,
yabona, abaprofeti bathi kubo, Aniyi kubona krele, nendlala aniyi kuba
nayo; ndiya kuninika uxolo oluyinyaniso kule ndawo.

<span id="an_14:14">14:14</span> Wathi uYehova kum, Abaprofeti baprofeta
ubuxoki egameni lam; andibathumanga, andibawiselanga mthetho,
andithethanga kubo; bona baniprofetela umbono wobuxoki, nokuvumisa,
nento engento, nenkohliso yentliziyo yabo.

<span id="an_14:15">14:15</span> Ngako oko uthi uYehova, ngokusingisele
kubaprofeti abaprofeta egameni lam, ndingabathumanga mna, abathi, Akuyi
kubakho krele nandlala kweli lizwe; uthi, Baya kufa likrele nayindlala
bona abo baprofeti.

<span id="an_14:16">14:16</span> Naba bantu, baprofetela bona, baya kuba
yimilahlwa ezitratweni zaseYerusalem ngenxa yendlala nekrele; kungabikho
ubangcwabayo, bona, nabafazi babo, noonyana babo, neentombi zabo,
ndibaphalazele ngeento zabo ezimbi.

<span id="an_14:17">14:17</span> Ngoko uze uthethe kubo eli lizwi
lokuthi, Amehlo am ahla iinyembezi ubusuku nemini, angaphezi; ngokuba
yaphulwe ngolwaphulo olukhulu inkazana eyintombi yabantu bakowethu,
ngenxeba elibulalayo kakhulu.

<span id="an_14:18">14:18</span> Ukuba ndithe ndaphuma ndaya
emaphandleni, nabo ababuleweyo likrele; ukuba ndithe ndangena kuwo umzi,
nabo abafa yindlala; ngokuba umprofeti kwanombingeleli bayaquleka ezweni
abangalaziyo.

<span id="an_14:19">14:19</span> Umcekise kwaphela na uYuda? Udimele na
yiZiyon umphefumlo wakho? Yini na ukuba usibethe, singabi nakuphiliswa?
Sithembe uxolo, akwabakho nto ilungileyo; sithembe ixesha lokuphiliswa,
nanko ikukudandatheka.

<span id="an_14:20">14:20</span> Siyakwazi, Yehova, okungendawo kwethu,
ubugwenxa boobawo; ngokuba sonile kuwe.

<span id="an_14:21">14:21</span> Ngenxa yegama lakho, musa ukusigiba;
ungayihlazisi itrone yobuqaqawuli bakho. Khumbula, ungawaphuli
umnqophiso wakho nathi.

<span id="an_14:22">14:22</span> Phakathi kothixo abangento beentlanga,
bakho na abanganisa imvula? Izulu lingayinika na imivumbi? Asinguwe na,
Yehova Thixo wethu? Sithembe wena; ngokuba uzenzile wena zonke ezo
zinto.

<span id="an_15:1">15:1</span> Wathi ke uYehova kum, Kungafanelana kumi
ooMoses noSamuweli phambi kwam, umphefumlo wam ubungebheki kwaba bantu.
Bagxothe ebusweni bam, baphume.

<span id="an_15:2">15:2</span> Kuya kuthi, xa bathe kuwe, Siphume siye
ngaphi na? uthi kubo, Utsho uYehova ukuthi, Abokufa bafe; abekrele babe
ngabekrele; abendlala babe ngabendlala; abokuthinjwa bathinjwe.

<span id="an_15:3">15:3</span> Ndobavelela ngeentlobo ezine, utsho
uYehova: ikrele, ukuba libulale; izinja, ukuba zirhwiqilize; iintaka
zezulu nezilo zomhlaba, ukuba zidle, ukuba zonakalise.

<span id="an_15:4">15:4</span> Ndobanikela kwizikumkani zonke zehlabathi
ukuba babe yinto yokunqakulwa, ngenxa kaManase unyana kaHezekiya,
ukumkani wakwaYuda, ngenxa yoko wakwenzayo eYerusalem.

<span id="an_15:5">15:5</span> Ewe, ngubani na oya kuba nofefe kuwe,
Yerusalem? ngubani na oya kukukhuza? ngubani na oya kuphambuka, abuze
ukuphila kwakho?

<span id="an_15:6">15:6</span> Wena undilahlile, utsho uYehova, ubuye
umva; ndiya kusolula isandla sam ngakuwe, ndikonakalise; ndidiniwe
kukuzohlwaya.

<span id="an_15:7">15:7</span> Ndiyabachithachitha ngexhayi emasangweni
elizwe, ndibahluthe abantwana abantu bam, ndibatshabalalise, bengabuyi
nje ezindleleni zabo.

<span id="an_15:8">15:8</span> Abahlolokazi babo baziimfidi kum
kunentlabathi yolwandle; ndizisa kubo phezu konina wamadodana umbhuqi
emini enkulu; ndibawisela ngesiquphe inimba nokukhwankqiswa.

<span id="an_15:9">15:9</span> Uyantshwenya ozele abasixhenxe, uphuma
umphefumlo; liyatshona ilanga lakhe kusesemini; udanile, uneentloni;
namasalela abo ndiwanikela ekreleni phambi kweentshaba zabo; utsho
uYehova.

<span id="an_15:10">15:10</span> Athi ke mna, ma, ukuba uzale umna,
umntu wembambano, umntu wengxabano nehlabathi lonke! Andibolekanga,
andabolekwa; kanti bonke bephela bayanditshabhisa.

<span id="an_15:11">15:11</span> UYehova uthi, Inyaniso, ndiya
kukuqinisela wena kokulungileyo; inyaniso, utshaba ndiya kulubongozisa
kuwe, ngexesha lobubi nangexesha lembandezelo.

<span id="an_15:12">15:12</span> Sikha saphuke na isinyithi, isinyithi
sasentla, nobhedu?

<span id="an_15:13">15:13</span> Ubutyebi bakho nobuncwane bakho
ndobunikela ukuba bube lixhoba, kungengaxabiso, ngenxa yezono zakho
zonke, nasemideni yakho yonke;

<span id="an_15:14">15:14</span> ndibuweze neentshaba zakho, ndibuye
ezweni ongalaziyo; ngokuba kuphenjwe umlilo ngomsindo wam, uvutha phezu
kwenu.

<span id="an_15:15">15:15</span> Wena, Yehova, uyazi, Ndikhumbule,
undivelele, undiphindezelele kubasukeli bam; ekuzekeni kade komsindo
wakho ungandikhukulisi; yazi ukuba ndithwele ihlazo ngenxa yakho.

<span id="an_15:16">15:16</span> Afumaneka amazwi akho, ndawadla; amazwi
akho kum aba yimihlali nemivuyo yentliziyo yam, ngokuba ndabizwa ngegama
lakho, Yehova, Thixo wemikhosi.

<span id="an_15:17">15:17</span> Andihlalanga embuthweni yabahleki,
andidlamkanga nokudlamka; ngenxa yesandla sakho ndahlala ndedwa; ngokuba
undizalisile ngokubhavuma.

<span id="an_15:18">15:18</span> Yini na ukuba umvandedwa wam uhlale
uhleli, nenxeba lam libulale, lingavumi ukuphola? Wohla ube ngumlambo
okhohlisayo na kum, omanzi angahlaliyo na?

<span id="an_15:19">15:19</span> Ngako oko utsho uYehova ukuthi, Ukuba
uthe wabuya, ndokubuyisa, ubuye ume phambi kwam; ukuba uthe wakhupha
okunqabileyo kokungeni, woba njengomlomo wam; abo baya kubuyela kuwe; ke
wena akuyi kubuyela kubo.

<span id="an_15:20">15:20</span> Ndiya kukwenza udonga lobhedu
olunqatyisiweyo kwaba bantu, balwe nawe, bangabi nakukuthini; ngokuba
ndinawe, ukuze ndikusindise mna, ndikuhlangule; utsho uYehova.

<span id="an_15:21">15:21</span> Ndiya kukuhlangula esandleni
sabangendawo, ndikukhulule ekubambeni kwabangcangcazelisayo.

<span id="an_16:1">16:1</span> Kwafika ilizwi likaYehova kum, lisithi,

<span id="an_16:2">16:2</span> Uze ungazeki mfazi, ungabi nanyana
nazintombi kule ndawo.

<span id="an_16:3">16:3</span> Ngokuba uYehova utsho ngoonyana neentombi
ezizalelwa kule ndawo, nangoonina ababazalayo, nangooyise ababazalayo
kweli lizwe, ukuthi,

<span id="an_16:4">16:4</span> Baya kufa zizifo ezibulalayo,
bangambanjazelelwa, bangangcwatywa; baya kuba ngumgquba phezu komhlaba;
baya kuphela likrele nayindlala, nezidumbu zabo zibe kukudla kweentaka
zezulu nokwezilo zomhlaba.

<span id="an_16:5">16:5</span> Ngokuba utsho uYehova ukuthi, Musa
ukungena endlwini yesijwili, ungayi kumbambazela, ungabakhuzi; ngokuba
ndilususile kwaba bantu uxolo lwam, inceba nemfesane yam; utsho uYehova.

<span id="an_16:6">16:6</span> Kuya kufa abakhulu kwanabancinane kweli
lizwe, bangangcwatywa, kungambanjazelwa ngenxa yabo, kungacentwa,
kungachetywa ntloko ngenxa yabo;

<span id="an_16:7">16:7</span> bangaqhekezelwa sonka esijwilini sabo,
ukuba bathuthuzelwe ngenxa yofileyo; bangasezwa ngendebe yentuthuzelo
ngenxa yooyise nangenxa yoonina.

<span id="an_16:8">16:8</span> Uze ungangeni endlwini yesidlo, ukuba
uhlale nabo, udle, usele.

<span id="an_16:9">16:9</span> Ngokuba utsho uYehova wemikhosi, uThixo
kaSirayeli, ukuthi, Yabonani, ndiya kuliphezisa kule ndawo, phambi
kwamehlo enu nangemihla yenu, izwi lemihlali nezwi lemivuyo, izwi
lomyeni nezwi lomtshakazi.

<span id="an_16:10">16:10</span> Ke kaloku kothi, xa uthe wabaxelela aba
bantu la mazwi onke, baza bathi kuwe, Kungenxa yani na ukuba uYehova
abuthethe ngathi bonke obu bubi bukhulu kangaka, buyini na ubugwenxa
bethu, siyini na isono sethu, esone ngaso kuYehova uThixo wethu?

<span id="an_16:11">16:11</span> wothi kubo, Kungenxa yokuba ooyihlo
bendishiyile, utsho uYehova; balandela thixo bambi, babakhonza, baqubuda
kubo; mna bandishiya, umyalelo wam abawugcina;

<span id="an_16:12">16:12</span> nasuka ke nina nenza okubi ngaphezu
kooyihlo; nanko, nilandela elowo ubungqola bentliziyo yakhe enobubi,
ningandiphulaphuli.

<span id="an_16:13">16:13</span> Ndiya kunijulela ngaphandle kweli
lizwe, niye nikhonzele khona apho thixo bambi imini nobusuku; ngokuba
ndingayi kuba natarhu kuni.

<span id="an_16:14">16:14</span> Ngako oko, yabonani, iyeza imihla,
utsho uYehova, ekungayi kuba sathiwa, Ehleli nje uYehova, owabanyusayo
oonyana bakaSirayeli ezweni laseYiputa; ekuya kuthiwa,

<span id="an_16:15">16:15</span> Ehleli nje uYehova, owabanyusayo
oonyana bakaSirayeli ezweni lasentla, nasemazweni onke ebebagxothele
kuwo; ndobabuyisela kowabo umhlaba endawunika ooyise.

<span id="an_16:16">16:16</span> Yabonani, ndithumela ababambisi
beentlanzi abaninzi, beze bababambise, utsho uYehova; emveni koko
ndithumele abazingeli abaninzi, beze babazingele, baphume nabo
ezintabeni zonke, nasezindulini zonke, nasezimfanteni zeengxondorha.

<span id="an_16:17">16:17</span> Ngokuba amehlo am akuzo zonke iindlela
zabo, azisithele kum; abufihlakele ubugwenxa babo phambi kwamehlo am.

<span id="an_16:18">16:18</span> Kuqala, ndobuvuza kabini ubugwenxa babo
nesono sabo ngenxa yokulihlambela kwabo ilizwe lam ngezidumbu zezinto
zabo ezinezothe, belizalisa ilifa lam ngamasikizi abo.

<span id="an_16:19">16:19</span> Yehova, mandla am, nqaba yam, ndawo
yokusabela kwam ngomhla wembandezelo, ziya kuza kuwe iintlanga, zivela
eziphelweni zehlabathi, zithi, Oobawo badla ilifa lobuxoki bodwa,
amampunge la, ekungekho nto inokunceda phakathi kwawo.

<span id="an_16:20">16:20</span> Umntu uya kuzenzela oothixo yini na,
bengengabo oothixo?

<span id="an_16:21">16:21</span> Ngako oko, yabona, ndiyabazisa ngesi
sihlandlo, ndibazise isandla sam nobugorha bam, bazi ukuba igama lam
linguYehova.

<span id="an_17:1">17:1</span> Isono sikaYuda sibhalwe ngenkxola
yesinyithi, sakrolwa ngetsolo ledayiman elucwecweni lwentliziyo yabo,
nasezimpondweni zezibingelelo zenu.

<span id="an_17:2">17:2</span> Njengokubakhumbula kwabo oonyana babo,
bayazikhumbula izibingelelo zabo, nooAshera babo ngasemithini eluhlaza,
ezindulini ezinde.

<span id="an_17:3">17:3</span> Ntaba yam esezweni, ubutyebi bakho
nobuncwane bakho bonke ndibunikela ekuphangweni, neziganga zakho ngenxa
yezono emideni yakho yonke.

<span id="an_17:4">17:4</span> Uya kuliyeka ngokwakho ilifa lakho
endakunikayo, ndikukhonzise kwiintshaba zakho elizweni ongalaziyo;
ngokuba niwuphembile umlilo ngomsindo wam, uvutha usa ephakadeni.

<span id="an_17:5">17:5</span> Utsho uYehova ukuthi, Iqalekisiwe indoda
ekholose ngomntu, eyenza inyama ingalo yayo, intliziyo yayo imke nje
kuYehova;

<span id="an_17:6">17:6</span> ibe njengochushuluzayo enkqantosini,
ingaboni kufika nto ilungileyo; ime engqaqasini, entlango, ezweni
letyuwa elingenammi.

<span id="an_17:7">17:7</span> Isikelelwe indoda ekholose ngoYehova,
enkoloseko ikuYehova;

<span id="an_17:8">17:8</span> kuba yoba njengomthi omiliselwe emanzini,
unabise iingcambu zawo phezu komlambo, ungoyiki xa kuthe kweza
ubushushu; aqhame amagqabi awo, ungakhathali ngomnyaka wokubalela,
ungayeki ukuvelisa iziqhamo.

<span id="an_17:9">17:9</span> Intliziyo inenkohliso ngaphezu kweento
zonke, isisifo esibi; ngubani na onokuyazi?

<span id="an_17:10">17:10</span> Mna, Yehova, ndiyayigocagoca intliziyo,
ndiyazicikida izintso, ukuze ndinike ulowo nalowo ngokwendlela yakhe,
ngokwesiqhamo seentlondi zakhe.

<span id="an_17:11">17:11</span> Njengesikhwatsha esifukamela amaqanda
esingawazalanga, unjalo ozuza ubutyebi ngokungesesikweni; uya kubushiya
phakathi kwemihla yakhe, abe sisidenge ekupheleni kwakhe.

<span id="an_17:12">17:12</span> Wena trone yobuqaqawuli, mongamo
kwasekuqaleni, ndawo yengcwele yethu;

<span id="an_17:13">17:13</span> themba likaSirayeli, Yehova, bonke
abakushiyayo baya kudana. Abatyekayo kum baya kubhalelwa emhlabeni,
ngokuba belishiyile ithende lamanzi aphilileyo, uYehova.

<span id="an_17:14">17:14</span> Ndiphilise, Yehova, ndiphile;
ndisindise, ndisinde; ngokuba indumiso yam nguwe.

<span id="an_17:15">17:15</span> Yabona, bathi, Liphi na ilizwi
likaYehova? malize kalokunje.

<span id="an_17:16">17:16</span> Mna andikubalekelanga ukuba ngumalusi
emva kwakho; andiwunqwenelanga umhla onesifo, wena uyazi; okuphume
emlonyeni wam bekuphambi kobuso bakho.

<span id="an_17:17">17:17</span> Musa ukundiqhiphula umbilini; ulihlathi
lam ngomhla wobubi.

<span id="an_17:18">17:18</span> Mabadane abandisukelayo, mandingadani
mna; mabaqhiphuke umbilini bona, mandingaqhiphuki umbilini mna; bazisele
imini yobubi, ubaphule ngolwaphulo olubini.

<span id="an_17:19">17:19</span> UYehova watsho kum ukuthi, Hamba uye
kuma esangweni loonyana babantu, abangena ngalo ookumkani bakwaYuda,
abaphuma ngalo, nasemasangweni onke aseYerusalem;

<span id="an_17:20">17:20</span> uthi kubo, Liveni ilizwi likaYehova,
ninakumkani bakwaYuda, nani maYuda nonke, nani bemi bonke baseYerusalem,
bangenayo ngala masango.

<span id="an_17:21">17:21</span> Utsho uYehova ukuthi, Zigcineni ngenxa
yemiphefumlo yenu, ningathwali mthwalo ngomhla wesabatha, niwungenise
ngamasango aseYerusalem;

<span id="an_17:22">17:22</span> ningaphumi nomthwalo ezindlwini zenu
ngomhla wesabatha, ningenzi nalinye ishishini. Wungcwaliseni umhla
wesabatha, njengoko ndabawiselayo umthetho ooyihlo.

<span id="an_17:23">17:23</span> Ke abevanga, abazithobanga iindlebe
zabo, bayenza lukhuni intamo yabo, ukuze bangevi, ukuze bangavumi
ntethiso.

<span id="an_17:24">17:24</span> Kothi ke, ukuba nithe nandiphulaphula,
utsho uYehova, anangenisa mthwalo ngamasango alo mzi ngomhla wesabatha,
nawungcwalisa umhla wesabatha, anenza nalinye ishishini ngawo:

<span id="an_17:25">17:25</span> kothi ke kungene ngamasango alo mzi
ookumkani nabathetheli, abahleli etroneni kaDavide, bekhwele
ezinqwelweni nasemahasheni, bona, nabathetheli babo, amadoda akwaYuda,
nabemi baseYerusalem; lo mzi umiwe ngonaphakade,

<span id="an_17:26">17:26</span> Baya kuvela emizini yakwaYuda,
nangeenxa zonke eYerusalem, nasezweni lakwaBhenjamin, nasesithabazini,
nakwelithe thabalala, nakwelisezantsi, bezisa amadini anyukayo,
nemibingelelo, neminikelo yokudla, nentlaka emhlophe; bangenise umbulelo
endlwini kaYehova.

<span id="an_17:27">17:27</span> Ke ukuba anithanga nindiphulaphule,
ukuba niwungcwalise umhla wesabatha, ningathwali mthwalo, ningangeni
ngamasango aseYerusalem ngomhla wesabatha: ndofaka isikhuni emasangweni
ayo, udle iingxande ezinde zaseYerusalem, ungacinywa.

<span id="an_18:1">18:1</span> Ilizwi elafikayo kuYeremiya, livela
kuYehova, lalisithi,

<span id="an_18:2">18:2</span> Suka uhle, uye endlwini yombumbi,
ndikuvise khona amazwi am.

<span id="an_18:3">18:3</span> Ndehla ke, ndaya endlwini yombumbi, nanko
esenza ishishini ezintendeni.

<span id="an_18:4">18:4</span> Sakonakala isitya abesenza ngodongwe,
esandleni sombumbi, wabuya wenza sitya simbi ngalo, njengoko kwakuthe
tye emehlweni ombumbi ukusenza.

<span id="an_18:5">18:5</span> Kwafika ilizwi likaYehova kum, lisithi,

<span id="an_18:6">18:6</span> Andinako na ukuxelisa lo mbumbi ukwenza
kuni, ndlu kaSirayeli? utsho uYehova. Yabonani, njengoko lunjalo udongwe
esandleni sombumbi, ninjalo nina esandleni sam, ndlu kaSirayeli.

<span id="an_18:7">18:7</span> Ngephanyazo ndithetha ngohlanga
nobukumkani, ukuba ndilunyothule, ukuba ndiludilize, ukuba
ndilutshabalalise.

<span id="an_18:8">18:8</span> Ukuba ke olo luhlanga lubuyile ezintweni
zalo ezimbi, olo ndithethe ngalo, ndozohlwaya ngenxa yobubi, ebe
ndisithi ndiza kubenza kulo.

<span id="an_18:9">18:9</span> Ngephanyazo ndithetha ngohlanga
nobukumkani, ukuba ndilwakhe, ukuba ndilutyale;

<span id="an_18:10">18:10</span> kodwa ke ukuba luthi lwenze okubi
emehlweni am, lungaliphulaphuli ilizwi lam, ndozohlwaya ngenxa
yokulungileyo, ebendisithi ndiza kukwenza kulo.

<span id="an_18:11">18:11</span> Ngoku ke khawuthethe kumadoda akwaYuda,
nakubemi baseYerusalem, uthi, Utshilo uYehova ukuthi, Yabonani,
ndinibumbela ububi, ndiceba ngani icebo; khanibuye elowo endleleni yakhe
enobubi, nilungise iindlela zenu neentlondi zenu.

<span id="an_18:12">18:12</span> Ke bona bathi, Kuncamekile; ngokuba
siya kulandela awethu amacebo, senza elowo ubungqola bentliziyo yakhe
enobubi.

<span id="an_18:13">18:13</span> Ngako oko, utsho uYehova ukuthi,
Khanibuze phakathi kweentlanga, ngubani na okhe weva into enje? Yenze
into ebanga amanwele kunene intombi enguSirayeli.

<span id="an_18:14">18:14</span> Ikhephu laseLebhanon liya kulishiya na
iliwa lasezweni? Amanzi anengqele, aqukuqelayo evela kude, aya kutsha
na?

<span id="an_18:15">18:15</span> Ukanti abantu bam bandilibele;
baqhumisela kwizinto ezikhohlakeleyo, zabakhubekisa ezindleleni zabo,
emendweni engunaphakade, ukuze bahambe ngeengqushu, ngendlela
engalungeleliswanga;

<span id="an_18:16">18:16</span> ukuze balenze ilizwe labo ummangaliso
nomsondlo ongunaphakade; bonke abagqitha kulo baya kumangaliswa,
bahlunguzele iintloko.

<span id="an_18:17">18:17</span> Njengomoya wasempumalanga, ndiya
kubaphangalalisa phambi kotshaba; ndibanikele umhlana, ndingabanikeli
ubuso, ngomhla wokusindeka kwabo.

<span id="an_18:18">18:18</span> Bathi ke, Yizani siyile iqhinga
ngoYeremiya; ngokuba awuyi kuphela umyalelo kumbingeleli, necebo
kwisilumko, nelizwi kumprofeti. Yizani simbethe ngolwimi, singawabazeli
ndlebe amazwi akhe onke.

<span id="an_18:19">18:19</span> Ndibazele indlebe, wena Yehova; live
izwi lababambene nam.

<span id="an_18:20">18:20</span> Kuya kuvuzwa ngobubi na esikhundleni
sokulungileyo, ukuba bawumbele isihogo nje umphefumlo wam? Khumbula
ukuma kwam phambi kwakho, ukuba ndithethe okulungileyo ngabo, ukuba
ndibuyise ubushushu bakho kubo.

<span id="an_18:21">18:21</span> Ngako oko banikele oonyana babo
endlaleni, ubalahlele emandleni ekrele, abafazi babo bangabi nabantwana,
babe ngabahlolokazi, amadoda abo abulawe kukufa, amadodana abo abulawe
likrele emfazweni.

<span id="an_18:22">18:22</span> Makuvakale ukukhala ezindlwini zabo, xa
abuzisela amatutu ngesiquphe; ngokuba bambe isihogo sokundibambisa,
iinyawo zam bazifihlela izibatha.

<span id="an_18:23">18:23</span> Ke wena, Yehova, uyawazi onke amaqhinga
abo okundibulala. Musa ukubuxolela ubugwenxa babo ngocamagusho,
ungasicimi isono sabo ebusweni bakho; ukuze bakhubeke phambi kwakho.
Ngexesha lomsindo wakho, yenza kubo.

<span id="an_19:1">19:1</span> Utsho uYehova ukuthi, Yiya uthenge
ingqayi yombumbi wezitya zodongwe, uthabathe inxenye yamadoda amakhulu
abantu, neyamadoda amakhulu ababingeleli;

<span id="an_19:2">19:2</span> uphume uye emfuleni wakwaBhen-hinom
olunge nesango leenkamba, umemeze khona amazwi endiya kuwathetha kuwe.

<span id="an_19:3">19:3</span> Wothi, Liveni ilizwi likaYehova, kumkani
bakwaYuda, nani bemi baseYerusalem; utsho uYehova wemikhosi, uThixo
wakwaSirayeli, ukuthi, Yabonani, le ndawo ndiyizisela ububi, obuya
kubetha zithi nzwi iindlebe zabo bonke ababuvayo;

<span id="an_19:4">19:4</span> ngenxa enokuba bendishiyile mna, bayenza
eyasemzini le ndawo baqhumisela thixweni bambi abangabaziyo, bona,
nooyise, nookumkani bakwaYuda, bayizalisa le ndawo ngegazi labamsulwa.

<span id="an_19:5">19:5</span> Bamakhela uBhahali iziganga, ukuze
babatshise oonyana babo ngomlilo, babe ngamadini anyukayo kuBhahali,
into endingabawiselanga mthetho ngayo, endingayithethanga, engathanga
qatha entliziyweni yam.

<span id="an_19:6">19:6</span> Ngako oko uyabona, iyeza imihla, utsho
uYehova, engasayi kuba sabizwa le ndawo ngokuthi yiTofete, nomfula
wakwaBhen-hinom; kuya kuthiwa nguMfula wokuBulala.

<span id="an_19:7">19:7</span> Ndiya kulithululela iqhinga lakwaYuda
neYerusalem kule ndawo, ndibawise ngekrele phambi kweentshaba zabo,
nangezandla zabawufunayo umphefumlo wabo, ndizinikele izidumbu zabo zibe
kukudla ezintakeni zezulu nasezilweni zomhlaba.

<span id="an_19:8">19:8</span> Ndiya kuwenza lo mzi ube ngummangaliso
nomsondlo; bonke abagqitha kuwo bomangaliswa, benze umsondlo ngazo
izibetho zawo zonke.

<span id="an_19:9">19:9</span> Ndiya kubadlisa inyama yoonyana babo
nenyama yeentombi zabo, elowo adle inyama yowabo ekungqingweni
nasekucuthweni, eziya kubacutha ngako iintshaba zabo, nabawufunayo
umphefumlo wabo.

<span id="an_19:10">19:10</span> Uze ke uyiqhekeze ingqayi emehlweni
amadoda ahamba nawe, uthi kuwo,

<span id="an_19:11">19:11</span> Utsho uYehova wemikhosi ukuthi, Ndiya
kwenjenje ukubaqhekeza aba bantu nalo mzi, njengokuqhekezwa kwezitya
zombumbi, ezingasenakubuya zingcitywe; babangcwabele eTofete,
ngokungabikho ndawo yakungcwaba.

<span id="an_19:12">19:12</span> Ndiya kwenjenjalo kule ndawo, utsho
uYehova, nakubemi bayo, ukuze lo mzi ndiwenze ube njengeTofete.

<span id="an_19:13">19:13</span> Izindlu zeYerusalem nezindlu zookumkani
bakwaYuda zoba yinqambi, njengendawo yeTofete: zonke izindlu,
abaqhumisela phezu kophahla lwazo kuwo wonke umkhosi wasezulwini,
bathululele thixo bambi iminikelo ethululwayo kubo.

<span id="an_19:14">19:14</span> Wabuya uYeremiya eTofete, apho uYehova
abemthumele khona ukuba aprofete; wema entendelezweni yendlu kaYehova,
wathi kubantu bonke,

<span id="an_19:15">19:15</span> Utsho uYehova wemikhosi, uThixo
kaSirayeli, ukuthi, Yabonani, ndiwuzisela lo mzi, nemizi yawo yonke,
bonke ububi endibuthethileyo ngawo; ngokuba beyenze lukhuni intamo yabo,
ukuze bangawevi amazwi am.

<span id="an_20:1">20:1</span> Ke kaloku, uPashure unyana kaImere,
umbingeleli, lowo ke ubengumveleli oyinganga endlwini kaYehova, weva
uYeremiya eprofeta la mazwi.

<span id="an_20:2">20:2</span> UPashure wambetha uYeremiya umprofeti,
wamfaka esitokisini esisesangweni lasentla lakwaBhenjamin, elisendlwini
kaYehova.

<span id="an_20:3">20:3</span> Kwathi ngengomso, uPashure wamkhupha
uYeremiya esitokisini. Wathi uYeremiya kuye, UYehova akathi linguPashure
igama lakho; uthi linguNxunguphala ngeenxa zonke.

<span id="an_20:4">20:4</span> Ngokuba utsho uYehova ukuthi, Yabona,
ndikwenza ukuba uzinxunguphalise wena ngokwakho, nabo bonke
abakuthandayo; bawe likrele leentshaba zabo, abone amehlo akho,
ndiwanikele onke amaYuda esandleni sokumkani waseBhabheli, abafudusele
eBhabheli, ababulale ngekrele.

<span id="an_20:5">20:5</span> Ndoyinikela yonke ingqwebo yalo mzi,
nongeniselo lwawo lonke, neento zawo zonke ezinqabileyo; nobuncwane
bonke bookumkani bakwaYuda ndibunikele ezandleni zeentshaba zabo,
zibuphange, zibuthabathe, zibuse eBhabheli.

<span id="an_20:6">20:6</span> Wena Pashure, nabo bonke abahleli
endlwini yakho, niya kuthinjwa; uye eBhabheli, ufele khona, ungcwatyelwe
khona, wena nabakuthandayo bonke, abaprofetele ubuxoki.

<span id="an_20:7">20:7</span> Yehova undirhwebeshile, ndarhwebesheka;
undibambile, wandeyisa, ndaba yintlekisa yonke imini; bonke bephela
bayandigculela.

<span id="an_20:8">20:8</span> Ngokuba ndithi, ndakuthetha, ndikhale,
ndidanduluke, ndithi, Lugonyamelo nobhuqo; ngokuba ilizwi likaYehova
laba sisingcikivo nesicukucezo kum yonke imini.

<span id="an_20:9">20:9</span> Ndithi ndakuthi, Andisayi kumkhankanya,
andisayi kuthetha egameni lakhe: kusuke entliziyweni yam kunge ngumlilo
otshayo, uvalelwe emathanjeni am; ndadinwa kukunyamezela, andaba nako.

<span id="an_20:10">20:10</span> Ngokuba ndivile intlebendwane
yabaninzi, bathi, Kukunxunguphala ngeenxa zonke. Xelani, simxele. Bonke
abafo ababexolelene nam balinde ukuqhwalela kwam; bathi, Mhlawumbi
angarhwebesheka, simeyise, simphindezele.

<span id="an_20:11">20:11</span> Ke uYehova unam, njengegorha
elingcangcazelisayo; ngenxa yoko baya kukhubeka abandisukelayo, abayi
koyisa; baya kudana kakhulu, ngokuba bengenzanga ngengqiqo; ihlazo labo
lingunaphakade, alinakulityalwa.

<span id="an_20:12">20:12</span> Wena ke, Yehova wemikhosi, ulicikidayo
ilungisa, uzibonayo izintso nentliziyo, mandiyibone impindezelo yakho
kubo; ngokuba ndikutyhilele ubambano lwam.

<span id="an_20:13">20:13</span> Vumani kuYehova, mdumiseni uYehova,
ngokuba ewuhlangule umphefumlo wehlwempu esandleni sabenzi bobubi.

<span id="an_20:14">20:14</span> Mawuqalekiswe umhla endazalwa ngawo;
umhla awandizala ngawo uma mawungasikeleleki.

<span id="an_20:15">20:15</span> Mayiqalekiswe indoda, eyamshumayeza
ubawo udaba lokuthi, Uzalelwe umntwana oyinkwenkwe; yamvuyisa kakhulu.

<span id="an_20:16">20:16</span> Loo ndoda mayibe njengemizi
awayibhukuqayo uYehova, akazohlwaya; mayive ukukhala kusasa, ive
kuhlatywa umkhosi emini enkulu;

<span id="an_20:17">20:17</span> ngokuba ingandibulalanga
kwasesizalweni, waza waba lingcwaba lam uma, isizalo sakhe sahlala
sindimithi.

<span id="an_20:18">20:18</span> Ibiyini na ukuba ndiphume esizalweni,
ukuze ndibone ukwaphuka nesingqala, iphele imihla yam kukudana?

<span id="an_21:1">21:1</span> Ilizwi elafikayo kuYeremiya, livela
kuYehova, ekuthumeni kokumkani onguZedekiya ooPashure unyana kaMalekiya,
noZefaniya unyana kaMahaseya, umbingeleli, kuye, ukuthi,

<span id="an_21:2">21:2</span> Khawusibuzele kuYehova, ngokuba
uNebhukadenetsare, ukumkani waseBhabheli, esilwa nathi; mhlawumbi
uYehova wosenzela ngokwemisebenzi yakhe yonke ebalulekileyo, enyuke
esuke kuthi yena.

<span id="an_21:3">21:3</span> Wathi uYeremiya kubo, Notsho kuZedekiya
ukuthi,

<span id="an_21:4">21:4</span> Utsho uYehova, uThixo kaSirayeli, ukuthi,
Yabonani, ndiyazijika iimpahla zemfazwe ezisezandleni zenu, enilwa ngazo
nokumkani waseBhabheli, namaKaledi aningqingayo, ngaphandle kodonga,
ndizihlanganisele esazulwini salo mzi.

<span id="an_21:5">21:5</span> Ndiya kulwa nani mna ngesandla
esolukileyo, nangengalo ethe nkqi, ndinomsindo, ndinobushushu,
ndinoburhalarhume obukhulu.

<span id="an_21:6">21:6</span> Ndiya kubabetha abemi balo mzi, abantu
kwaneenkomo; baya kufa yindyikitya yokufa enkulu.

<span id="an_21:7">21:7</span> Emveni koko, utsho uYehova, ndomnikela
uZedekiya ukumkani wakwaYuda, nabakhonzi bakhe, nabantu abo baseleyo
kulo mzi, endyikityeni yokufa, nasekreleni, nasendlaleni; ndibanikele
esandleni sikaNebhukadenetsare ukumkani waseBhabheli, nasesandleni
seentshaba zabo, nasesandleni sabawufunayo umphefumlo wabo; ababethe
ngohlangothi lwekrele; akayi kuba nanceba kubo, akayi kubaconga, akayi
kuba namfesane.

<span id="an_21:8">21:8</span> Ke kwaba bantu wothi, Utsho uYehova
ukuthi, Yabonani, ndibeka phambi kwenu indlela yobomi nendlela yokufa.

<span id="an_21:9">21:9</span> Othe wahlala kulo mzi uya kufa likrele,
nayindlala, nayindyikitya yokufa; ke yena othe waphuma, waphambela
kumaKaledi aningqingayo, uya kuphila umphefumlo wakhe, ube lixhoba kuye.

<span id="an_21:10">21:10</span> Ngokuba ubuso bam kulo mzi ndibumisele
ububi, andibumisele okulungileyo, utsho uYehova; uya kunikelwa esandleni
sokumkani waseBhaheli, awutshise ngomlilo.

<span id="an_21:11">21:11</span> Ke kwindlu yokumkani wakwaYuda wothi,
Yivani ilizwi likaYehova.

<span id="an_21:12">21:12</span> Ndlu kaDavide, utsho uYehova ukuthi,
Thethani amatyala imiso yonke, ophangiweyo nimhlangule esandleni
somcudisi, hleze ubushushu bam buphume njengomlilo, butshise, kungabikho
ucimayo ngenxa yobubi beentlondi zenu.

<span id="an_21:13">21:13</span> Yabonani, ndichasene nani, bemi
bentili, beliwa lehewu, utsho uYehova; nina bathi, Ngubani na oya kuhla
phezu kwethu? ngubani na oya kusingenela emakhaya?

<span id="an_21:14">21:14</span> Ke ndonivelela ngokwesiqhamo seentlondi
zenu, utsho uYehova; ndifake isikhuni ehlathini layo, udle umlilo
ngeenxa zonke kuyo.

<span id="an_22:1">22:1</span> Utsho uYehova ukuthi, Yihla uye endlwini
yokumkani wakwaYuda, uthethe khona eli lizwi, uthi,

<span id="an_22:2">22:2</span> Live ilizwi likaYehova, kumkani
wakwaYuda, uhleliyo etroneni kaDavide, wena, nabakhonzi bakho, nabantu
bakho abangenayo ngala masango.

<span id="an_22:3">22:3</span> Utsho uYehova ukuthi, Yenzani
okusesikweni nobulungisa, ophangiweyo nimhlangule esandleni somcudisi,
ningamxinzeleli phantsi; ningamgonyameli owasemzini nomhlolokazi
nenkedama; ningaphalazi gazi limsulwa kule ndawo.

<span id="an_22:4">22:4</span> Ngokuba xa nithe nalenza nokulenza eli
lizwi, bongena ngamasango ale ndlu ookumkani, abahlalela uDavide
etroneni yakhe, bekhwele ezinqwelweni nasemahasheni, yena, nabakhonzi
bakhe, nabantu bakhe.

<span id="an_22:5">22:5</span> Ke ukuba nithe anaweva la mazwi,
ndizifungile mna, utsho uYehova, ukuba le ndlu iya kuba linxuwa.

<span id="an_22:6">22:6</span> Ngokuba utshilo uYehova ngendlu yokumkani
wakwaYuda, ukuthi, UlelaseGiliyadi wena kum, uyincopho yeLebhanon;
inyaniso, ndiya kukwenza intlango, imizi engamiweyo.

<span id="an_22:7">22:7</span> Ndiya kukungcwalisela abonakalisi, elowo
abe neempahla zakhe, bagawule imisedare yakho enyuliweyo, bayiphose
emlilweni.

<span id="an_22:8">22:8</span> Kodlula kulo mzi iintlanga ezininzi,
bathi elowo kummelwane wakhe, Kungenxa yani na ukuba uYehova enjenje
kulo mzi mkhulu?

<span id="an_22:9">22:9</span> Bathi ke, Kungenxa yokuba bewushiyile
umnqophiso kaYehova uThixo wabo, baqubuda thixweni bambi, babakhonza.

<span id="an_22:10">22:10</span> Musani ukumlilela ofileyo,
ningahlunguzeli intloko ngenxa yakhe; lilani nilile ngomkileyo; ngokuba
akasayi kubuya abuye, alibone ilizwe lokuzalwa kwakhe.

<span id="an_22:11">22:11</span> Ngokuba utsho ukuthi uYehova, ngoShalum
unyana kaYosiya, ukumkani wakwaYuda, owaba ngukumkani esikhundleni
sikaYosiya uyise, owaphuma kule ndawo, Akasayikubuya abuyele apha;

<span id="an_22:12">22:12</span> ke uya kufela endaweni abamfudusele
kuyo, angabi sabuya alibone eli lizwe.

<span id="an_22:13">22:13</span> Yeha, oyakhayo indlu yakhe
kungengabulungisa, namagumbi akhe aphezulu kungengokusesikweni;
komkhonzisayo ummelwane wakhe ngelize, angamniki umvuzo wakhe;

<span id="an_22:14">22:14</span> othi, Ndiya kuzakhela indlu ebanzi,
namagumbi aphezulu anombilini; ayigqobhoze iifestile ezininzi, ayifulele
ngemisedare, ayiqabe ngembola!

<span id="an_22:15">22:15</span> Unobukumkani na, xa ushiyisela
ngokwakha ngemisedare? Uyihlo ubengadli, asele, enze okusesikweni
nobulungisa, yini na, kwaza kwalunga kuye?

<span id="an_22:16">22:16</span> Ubeligweba ityala losizana nolihlwempu;
kwaza kwalunga. Asikuko na oko ukundazi? utsho uYehova.

<span id="an_22:17">22:17</span> Ngokuba akabheke ntweni amehlo akho
nentliziyo yakho, kuphela akwinzuzo yakho nakwigazi labamsulwa, ukuze
liphalazwe; asekucudiseni nasekuvikiveni, ukuba wenze oko.

<span id="an_22:18">22:18</span> Ngako oko utsho uYehova ngoYehoyakim
unyana kaYosiya, ukumkani wakwaYuda, ukuthi, Abayi kummbambazelela,
besithi, Yoo, mnakwethu! yoo, dade wethu! Abayi kummbambazelela,
besithi, Yoo, nkosi! Yoo, ndili yakhe!

<span id="an_22:19">22:19</span> Uya kungcwatywa ngokungcwatywa
kwe-esile, akrwiqilizwe, alahlwe kude namasango aseYerusalem.

<span id="an_22:20">22:20</span> Nyuka eLebhanon, ukhale; naseBhashan
khupha izwi lakho, ukhale eHabharim; ngokuba zaphukile zonke izithandane
zakho.

<span id="an_22:21">22:21</span> Ndathetha nawe uchulumachile; wathi
wena, Andiyi kuva. Yindlela yakho leyo kwasebuncinaneni bakho, ukuba
ungaliphulaphuli ilizwi lam.

<span id="an_22:22">22:22</span> Umoya uya kubadla bonke abalusi bakho,
zithinjwe izithandane zakho; wandule ukudana, inene, uve ihlazo, ngenxa
yezinto zakho ezimbi zonke.

<span id="an_22:23">22:23</span> Wena uhleliyo eLebhanon, uyakhelayo
emisedareni indlu yakho, hayi ukugcuma kwakho ekufikelweni kwakho
yinimba, kukuzibhijabhija, njengozalayo.

<span id="an_22:24">22:24</span> Ndihleli nje, utsho uYehova, ukuba
uKoniyahu unyana kaYehoyakim, ukumkani wakwaYuda, ebengumsesane,
wokutywina esandleni sam, sokunene, bendiya kumncothula nakhona;

<span id="an_22:25">22:25</span> ndikunikele esandleni sabawufunayo
umphefumlo wakho, nasesandleni sabo uboyikayo, nasesandleni
sikaNebhukadenetsare, ukumkani waseBhabheli, nasesandleni samaKaledi.

<span id="an_22:26">22:26</span> Ndonijulela kwelinye ilizwe, wena
nonyoko owakuzalayo, apho naningazalelwanga khona; nifele khona.

<span id="an_22:27">22:27</span> Ke lona ilizwe, abaya kuphakamisela
umphefumlo wabo kulo, ukuba babuyele kulo, abasayi kubuyela kulo.

<span id="an_22:28">22:28</span> Lo mfo uKoniyahu ngumphanda
odelekileyo, oza kuhlekezwa na? Uyimpahla engananziweyo na? Kungandawoni
na ukuba bajulelwe, yena nembewu yakhe, baphoswe ezweni abangalaziyo?

<span id="an_22:29">22:29</span> Lizwe, lizwe, lizwe, live ilizwi
likaYehova!

<span id="an_22:30">22:30</span> Utsho uYehova ukuthi, Lo mfo mbaleleni
ekuthini akanabantwana, yindoda engenampumelelo emihleni yayo: ngokuba
akayi kuba nampumelelo umntu wasembewini yakhe, ohlala etroneni
kaDavide, esalawula kwaYuda.

<span id="an_23:1">23:1</span> Yeha ke, abalusi abatshabalalisa
bachithachithe umhlambi wedlelo lam! utsho uYehova.

<span id="an_23:2">23:2</span> Ngako oko utsho uYehova, uThixo
kaSirayeli, ngabalusi abo balusa abantu bam, ukuthi, Niwuchithachithile
umhlambi wam, nawubhebhetha, anawuvelela; yabonani, ndiya kunivelela
ngenxa yobubi beentlondi zenu; utsho uYehova.

<span id="an_23:3">23:3</span> Ndiya kuwabutha mna amasalela omhlambi
wam emazweni onke endawagxothela kuwo, ndiwabuyisele emakriweni awo,
aqhame, ande;

<span id="an_23:4">23:4</span> ndiwamisele abalusi bawaluse, angabi
soyika, angaqhiphuki umbilini, kungabikho ulahlekayo; utsho uYehova.

<span id="an_23:5">23:5</span> Yabonani, iyeza imihla, utsho uYehova,
endiya kummisela uDavide iHlumelo elililungisa, libe nguKumkani
ongukumkani, enze yena ngengqiqo, enze okusesikweni nobulungisa
ehlabathini.

<span id="an_23:6">23:6</span> Ngemihla yakhe uya kusindiswa uYuda,
uSirayeli ahlale ekholosile; negama lakhe, aya kubizwa ngalo, leli
lokuba, UYehova-ububulungisa-bethu.

<span id="an_23:7">23:7</span> Ngako oko, yabonani, iyeza imihla, utsho
uYehova, abangasayi kuba sathi, Ehleli nje uYehova, owanyusa oonyana
bakaSirayeli ezweni lamaYiputa;

<span id="an_23:8">23:8</span> baya kuthi, Ehleli nje uYehova,
owayinyusayo, owayizisayo imbewu yendlu yakwaSirayeli, ivela ezweni
lasentla, nasemazweni onke endabagxothela kuwo; bahlale emhlabeni wabo.

<span id="an_23:9">23:9</span> Ngokusingisele kubaprofeti: Yaphukile
intliziyo yam phakathi kwam, athe fehlefehle onke amathambo am. Ndisuke
ndaba njengendoda enxilayo, njengomfo oweyiswe yiwayini; ngenxa
kaYehova, nangenxa yamazwi akhe angcwele.

<span id="an_23:10">23:10</span> Ngokuba ilizwe lizele ngabakrexezi,
ngokuba ngenxa yentshwabulo ilizwe lenza isijwili; omile amakriwa
entlango; usuke wambi umkhondo wabo, ubugorha babo abulunganga.

<span id="an_23:11">23:11</span> Ngokuba umprofeti kwanombingeleli
ngabenzi bobubi; ndizifumene nasendlwini yam izinto zabo ezimbi; utsho
uYehova.

<span id="an_23:12">23:12</span> Ngako oko indlela yabo kubo iya kuba
njengeendawo ezibuthelezi esithokothokweni; baya kuqhutywa, bawe khona;
ngokuba ndibazisela ububi, umnyaka wokuvelelwa kwabo; utsho uYehova.

<span id="an_23:13">23:13</span> Kubaprofeti bakwaSamari ndibone
ubufedelele; baprofeta ngoBhahali, belahlekisa abantu bam amaSirayeli.

<span id="an_23:14">23:14</span> Ke kubaprofeti baseYerusalem ndibone
into ebanga amanwele: ukukrexeza, nokuhamba ebuxokini, bomeleze izandla
zabenzi bobubi, kungabuyi mntu ebubini bakhe. Bonke bephela
banjengeSodom kum, nabemi bakhona banjengeGomora.

<span id="an_23:15">23:15</span> Ngako oko utsho uYehova wemikhosi,
ngokusingisele kubaprofeti, ukuthi, Yabonani, ndobadlisa umhlonyane,
ndibaseze inyongo; ngokuba kubaprofeti baseYerusalem kuphuma
okungendawo, kuye kulo lonke ilizwe.

<span id="an_23:16">23:16</span> Utsho uYehova wemikhosi ukuthi, Musani
ukuwaphulaphula amazwi abaprofeti abaniprofetelayo; banenzela into
engento, bathetha umbono wentliziyo yabo, ongaphumiyo emlonyeni
kaYehova.

<span id="an_23:17">23:17</span> Bamana ukuthi kwabandigibayo, UYehova
uthethile, niya kuba noxolo; nakubo bonke abahambayo ngobungqola
beentliziyo zabo bathi, Aniyi kuhlelwa bubi.

<span id="an_23:18">23:18</span> Ewe, ngubani na kubo ome elucweyweni
lukaYehova, walibona waliva ilizwi lakhe? Ngubani na olibazele indlebe
ilizwi lam, waliva?

<span id="an_23:19">23:19</span> Yabonani, umoya ovuthuzayo kaYehova,
uphume ubushushu, umoya ovuthuzayo osisaqhwithi, uya kuqhwithela
entlokweni yabangendawo.

<span id="an_23:20">23:20</span> Awuyi kubuya umsindo kaYehova, ade
awenze, ade ayimise iminkqangiyelo yentliziyo yakhe; ekupheleni kwemihla
nokugqala nikuqonde oko.

<span id="an_23:21">23:21</span> Andibathumanga abaprofeti abo, kugidime
bona; andithethanga kubo, kanti kuprofete bona.

<span id="an_23:22">23:22</span> Ukuba bebemi elucweyweni lwam, bange
bevakalise amazwi am kubantu bam, bababuyisa endleleni yabo embi,
nasebubini beentlondi zabo.

<span id="an_23:23">23:23</span> NdinguThixo wakufuphi na? utsho
uYehova, ndingabi nguThixo wakude na?

<span id="an_23:24">23:24</span> Wosithela na umntu ezintsithelweni,
ndingamboni na? utsho uYehova. Andizalise amazulu nehlabathi na mna?
utsho uYehova.

<span id="an_23:25">23:25</span> Ndikuvile abakuthethayo abaprofeti,
abaprofeta ubuxoki egameni lam, besithi, Ndiphuphile, ndiphuphile.

<span id="an_23:26">23:26</span> Koda kube nini na kuyile nto
entliziyweni yabaprofeti abaprofeta ubuxoki, abaprofeti benkohliso
yentliziyo yabo?

<span id="an_23:27">23:27</span> Bacinga ngokubalibazisa na abantu bam,
balilibale igama lam ngamaphupha abo, abawalawulayo elowo kummelwane
wakhe, njengoko ooyise balilibalayo igama lam ngoBhahali?

<span id="an_23:28">23:28</span> Umprofeti onephupha makalawule iphupha;
onelizwi lam makathethe ilizwi lam enyanisile. Yintoni na enomququ
nengqolowa? utsho uYehova.

<span id="an_23:29">23:29</span> Alinjengomlilo na ilizwi lam? utsho
uYehova; nanjengesando esihlekeza ingxondorha?

<span id="an_23:30">23:30</span> Ngako oko yabonani, ndichasene
nabaprofeti, utsho uYehova, abawebayo amazwi am elowo kummelwane wakhe.

<span id="an_23:31">23:31</span> Yabonani, ndichasene nabaprofeti, utsho
uYehova, abathabatha ulwimi lwabo, bathi, Utsho.

<span id="an_23:32">23:32</span> Yabonani, ndichasene nabaprofeti
abaprofeta amaphupha abuxoki, utsho uYehova, bawalawule, babalahlekise
abantu bam ngobuxoki babo, nangokugasa kwabo, endingabawiselanga
methetho, abangabancediyo nokubanceda aba bantu: utsho uYehova.

<span id="an_23:33">23:33</span> Ke kaloku, xa bathe bakubuza aba bantu,
nokuba ngumprofeti, nokuba ngumbingeleli, besithi, Siyintoni na isihlabo
sikaYehova? wobaxelela into esiyiyo isihlabo, sithi, Ndiya kunilahla,
utsho uYehova.

<span id="an_23:34">23:34</span> Umprofeti, nombingeleli, nabantu, abaya
kuthi, Isihlabo sikaYehova: ndiya kumvelela loo mntu nendlu yakhe.

<span id="an_23:35">23:35</span> Yitshoni elowo kummelwane wakhe, elowo
kumzalwana wakhe, ukuthi, Utheni na ukuphendula uYehova? utheni na
ukuthetha uYehova?

<span id="an_23:36">23:36</span> Ke sona isihlabo sikaYehova ze ningabi
sasikhankanya; ngokuba liya kuba sisihlabo kwindoda ilizwi layo,
niwajikile nje amazwi kaThixo ophilileyo, uYehova wemikhosi, uThixo
wethu.

<span id="an_23:37">23:37</span> Wotsho kumprofeti ukuthi, Utheni na
uYehova ukukuphendula? utheni na uYehova ukuthetha?

<span id="an_23:38">23:38</span> Ke ukuba nithi, Isihlabo sikaYehova:
ngako oko utsho uYehova ukuthi, Ngenxa yokuthetha kwenu elo lizwi
lokuthi, Isihlabo sikaYehova, kanti ndithumele kuni ukuthi, Ize
ningatsho ukuthi, Isihlabo sikaYehova:

<span id="an_23:39">23:39</span> ngako oko, yabonani, ndiya kunilibala
mpela, ndinilahle ebusweni bam nina, nalo mzi ndaninikayo, nina
nooyihlo;

<span id="an_23:40">23:40</span> ndibeke phezu kwenu isingcikivo
esingunaphakade, ihlazo elingunaphakade, elingenakulityalwa.

<span id="an_24:1">24:1</span> UYehova wandibonisa, nanzo iingobozi
ezimbini zamakhiwane, zibekiwe phambi kwetempile kaYehova; emveni kokuba
uNebhukadenetsare ukumkani waseBhabheli ebebathimbile ooYekoniya unyana
kaYehoyakim, ukumkani wakwaYuda, nabathetheli bakwaYuda, nengcibi,
nabakhandi, ebasusa eYerusalem, ebasa eBhabheli.

<span id="an_24:2">24:2</span> Enye ingobozi ibinamakhiwane alungileyo
kakhulu, enjengamakhiwane aziintlahlela ekuvuthweni; enye ingobozi
ibinamakhiwane amabi kunene, angenakudliwa ngobubi bawo.

<span id="an_24:3">24:3</span> Wathi ke uYehova kum, Ubona ntoni na,
Yeremiya? Ndathi, Amakhiwane; amakhiwane alungileyo, elunge kunene;
amabi emabi kunene, engenakudliwa ngobubi bawo.

<span id="an_24:4">24:4</span> Kwafika kum ilizwi likaYehova, lisithi,

<span id="an_24:5">24:5</span> Utsho uYehova, uThixo kaSirayeli, ukuthi,
Njengaloo makhiwane alungileyo, ndiya kwenjenjalo ukubakhangelela
okulungileyo abathinjiweyo bakwaYuda endibagxothileyo kule ndawo, baya
ezweni lamaKaledi.

<span id="an_24:6">24:6</span> Ndiya kulimisela okulungileyo iliso lam
kubo, ndibabuyisele kweli lizwe, ndibakhe, ndingabagungxuli; ndibatyale,
ndingabanyothuli.

<span id="an_24:7">24:7</span> Ndobanika intliziyo yokundazi, ukuba
ndinguYehova, babe ngabantu bam, ndibe nguThixo wabo; ngokuba baya
kubuyela kum nentliziyo yabo yonke.

<span id="an_24:8">24:8</span> Ke, njengamakhiwane amabi angenakudliwa
ngobubi, inene, utsho uYehova ukuthi, Ndiya kumenza abe njalo uZedekiya
ukumkani wamaYuda, nabathetheli bakhe, namasalela aseYerusalem aseleyo
kweli lizwe, nahleliyo ezweni lamaYiputa.

<span id="an_24:9">24:9</span> Ndiya kubanikela kwizikumkani zonke
zehlabathi, ukuba babe yinto yokunqakulisa, babe nobubi, babe
sisingcikivo, nomzekeliso, nento yentsini neyokutshabhiswa ezindaweni
zonke endibagxothela khona.

<span id="an_24:10">24:10</span> Ndolithuma phakathi kwabo ikrele,
nendlala, nendyikitya yokufa, bade bagqitywe, baphele emhlabeni
endawunika bona nooyise.

<span id="an_25:1">25:1</span> Ilizwi elafikayo kuYeremiya
ngokusingisele ebantwini bonke bakwaYuda, ngomnyaka wesine kaYehoyakim
unyana kaYosiya, ukumkani wakwaYuda, ongumnyaka wokuqala
kaNebhukadenetsare ukumkani waseBhabheli;

<span id="an_25:2">25:2</span> awalithethayo uYeremiya umprofeti kubantu
bonke bakwaYuda, nakubemi bonke baseYerusalem, esithi,

<span id="an_25:3">25:3</span> Kuthabathela kumnyaka weshumi
elinesithathu kaYosiya unyana ka-Amon, ukumkani wakwaYuda, kuzise kule
mini, le minyaka imashumi mabini anamithathu, bekufika ilizwi likaYehova
kum; bendithetha kuni, ndivuka kwakusasa ndithethe; anivanga noko.

<span id="an_25:4">25:4</span> UYehova wathumela kuni bonke abakhonzi
bakhe abaprofeti, ebathuma evuka kwakusasa; aniphulaphulanga noko,
anizithobanga iindlebe zenu ukuba nive.

<span id="an_25:5">25:5</span> Baye besithi, Khanibuye elowo endleleni
yakhe embi, nasebubini beentlondi zenu; nohlala emhlabeni awaninikayo
uYehova, nina nooyihlo, ngonaphakade kanaphakade;

<span id="an_25:6">25:6</span> ningalandeli thixo bambi, ningabakhonzi,
ningaqubudi kubo, ningandiqumbisi ngezenzo zezandla zenu, ukuze
ndingenzi nto imbi kuni.

<span id="an_25:7">25:7</span> Aniphulaphulanga kum, utsho uYehova;
ukuze nindiqumbise ngezenzo zezandla zenu, kuze kube kubi kuni.

<span id="an_25:8">25:8</span> Ngako oko utsho uYehova wemikhosi ukuthi,
Ngenxa enokuba ningawevanga amazwi am,

<span id="an_25:9">25:9</span> yabonani, ndithumela ukuba ndiyithabathe
yonke imizalwane yelasentla, utsho uYehova; ndithumela
kuNebhukadenetsare ukumkani waseBhabheli, umkhonzi wam, ndiyizisele
phezu kweli lizwe, naphezu kwabemi balo, naphezu kwezi ntlanga zonke,
ngeenxa zonke; ndizisingele phantsi, ndizenze ummangaliso nomsondlo,
neempanza ezingunaphakade;

<span id="an_25:10">25:10</span> ndoliphelisa phakathi kwazo izwi
lemihlali nezwi lemivuyo, izwi lomyeni nezwi lomtshakazi, izwi lokusila
nokukhanya kwesibane.

<span id="an_25:11">25:11</span> Eli lizwe lonke liya kubharha, kube
senkangala; ezi ntlanga zimkhonze ukumkani waseBhabheli iminyaka
emashumi asixhenxe.

<span id="an_25:12">25:12</span> Kuya kuthi ke, xa izalisekileyo
iminyaka emashumi asixhenxe, ndimvelele ukumkani waseBhabheli nolo
luhlanga, ngenxa yobugwenxa babo; utsho uYehova. Nelizwe lamaKaledi
ndolenza kube senkangala ngonaphakade,

<span id="an_25:13">25:13</span> ndilizisele elo lizwe onke amazwi am
endawathetha ngalo: into yonke ebhaliweyo kule ncwadi, ayiprofetileyo
uYeremiya ngeentlanga zonke.

<span id="an_25:14">25:14</span> Ngokuba ziya kuwakhonzisa nawo
iintlanga ezininzi nookumkani abakhulu, ndiwavuze ngokwemisebenzi yawo,
nangokwezenzo zezandla zawo.

<span id="an_25:15">25:15</span> Ngokuba utshilo kum uYehova, uThixo
kaSirayeli, ukuthi, Thabatha le ndebe yewayini yobushushu esandleni sam,
useze ngayo iintlanga zonke, endikuthumela kuzo;

<span id="an_25:16">25:16</span> zisele, zihexe, zigeze, ngenxa yekrele
endilithumela phakathi kwazo.

<span id="an_25:17">25:17</span> Ndayithabatha ke indebe esandleni
sikaYehova, ndaziseza zonke iintlanga, awandithumela kuzo uYehova:

<span id="an_25:18">25:18</span> iYerusalem, nemizi yakwaYuda,
nookumkani bayo, nabathetheli bayo, ukuba benziwe iimpanza,
nommangaliso, nomsondlo, nentshabhiso, njengoko kunjalo namhla;

<span id="an_25:19">25:19</span> uFaro ukumkani waseYiputa, nabakhonzi
bakhe, nabathetheli bakhe, nabantu bakhe bonke;

<span id="an_25:20">25:20</span> nomxukuxela wonke, nookumkani bonke
belizwe lakwaUtse, nookumkani bonke belizwe lamaFilisti, neAshkelon,
neGaza, ne-Ekron, namasalela aseAshdode;

<span id="an_25:21">25:21</span> uEdom, noMowabhi, noonyana baka-Amon;

<span id="an_25:22">25:22</span> nookumkani bonke baseTire, nookumkani
bonke baseTsidon, nookumkani bonke besiqhithi esiphesheya kolwandle;

<span id="an_25:23">25:23</span> uDedan, noTema, noBhizi,
noonquthula-iinwele bonke;

<span id="an_25:24">25:24</span> nookumkani bonke bama-Arabhi,
nookumkani bonke bomxukuxela omiyo entlango;

<span id="an_25:25">25:25</span> nookumkani bonke bamaZimri, nookumkani
bonke bamaElam, nookumkani bonke bamaMedi;

<span id="an_25:26">25:26</span> nookumkani bonke belasentla, abakufuphi
nabakude, elowo nomzalwana wakhe, nezikumkani zonke zehlabathi eziphezu
komhlaba; asele emva kwabo ukumkani waseSheshaki.

<span id="an_25:27">25:27</span> Ngoko ke wothi kubo, Utsho uYehova
wemikhosi, uThixo kaSirayeli, ukuthi, Selani ninxile, nihlanze, niwe,
ningavuki, ngenxa yekrele endilithumela phakathi kwenu.

<span id="an_25:28">25:28</span> Kothi, xa bathe abavuma ukuyithabatha
indebe esandleni sakho ukuba basele, uthi kubo, Utsho uYehova wemikhosi
ukuthi, Niya kusela ngenene.

<span id="an_25:29">25:29</span> Ngokuba, yabonani, ndiqalela emzini
obizwa ngegama lam, ukuhlisa ububi; ningaba msulwa nide nibe msulwa na
ke nina? Aniyi kuba msulwa; ngokuba ikrele ndilibizela bonke abemi
behlabathi; utsho uYehova wemikhosi.

<span id="an_25:30">25:30</span> Ke wena uze ubaprofetele loo mazwi
onke, uthi kubo, UYehova uya kubharhula phezulu, alikhuphe ilizwi lakhe
ekhayeni lakhe eliyingcwele; uya kubharhula alibharhulele ikriwa lakhe;
uya kubahlabela amayeyeye, njengabaxovuli beediliya, bonke abemi
behlabathi.

<span id="an_25:31">25:31</span> Ingxolo iya kufika esiphelweni
sehlabathi, ngokuba uYehova ubambene neentlanga; uya kugweba phakathi
kwenyama yonke; abangendawo ubanikela ekreleni; utsho uYehova.

<span id="an_25:32">25:32</span> Utsho uYehova wemikhosi ukuthi,
Yabonani, ububi buya kuphuma eluhlangeni, buye eluhlangeni, umoya
omkhulu ovuthuzayo uvuke esinqeni sehlabathi.

<span id="an_25:33">25:33</span> Ababuleweyo nguYehova ngaloo mini,
bathabathele ekupheleni kwehlabathi, bese ekupheleni kwehlabathi,
bangambanjazelelwa, bangahlanganiswa, bangangcwatywa; baya kuba
ngumgquba phezu komhlaba.

<span id="an_25:34">25:34</span> Bhombolozani, balusi, nikhale;
nizigalele ngothuthu, zingangamsha zomhlambi; ngokuba izalisekile imihla
yenu yokuba nisikwe. Ndiya kuniphangalalisa, niwe njengesitya
esinqwenelekayo;

<span id="an_25:35">25:35</span> iphele intsabo kubalusi, nokusinda
kwiingangamsha zomhlambi.

<span id="an_25:36">25:36</span> Yivani ukukhala kwabalusi,
nokubhomboloza kweengangamsha zomhlambi; ngokuba uYehova uyalibhuqa
idlelo labo.

<span id="an_25:37">25:37</span> Athe shwaka amakriwa oxolo, ngenxa
yokuvutha komsindo kaYehova.

<span id="an_25:38">25:38</span> Ulushiyile njengengonyama entsha udada
lwakhe; ngokuba kuthe kwaba senkangala kulo ilizwe labo ngenxa yekrele
elidlavulayo, nangenxa yokuvutha komsindo wakhe.

<span id="an_26:1">26:1</span> Ekuqalekeni kobukumkani bukaYehoyakim
unyana kaYosiya, ukumkani wakwaYuda, kwafika eli lizwi, liphuma
kuYehova, lisithi,

<span id="an_26:2">26:2</span> Utsho uYehova ukuthi, Yima entendelezweni
yendlu kaYehova, uthethe kuyo yonke imizi yakwaYuda, eza kuqubuda
endlwini kaYehova, onke amazwi endikuwisela umthetho wokuba uwathethe
kubo; ungaphunguli zwi kuwo.

<span id="an_26:3">26:3</span> Mhlawumbi baya kuva, babuye elowo
endleleni yakhe embi, ndizohlwaye ngenxa yobubi endicinga ukubenza kubo,
ngenxa yobubi beentlondi zabo.

<span id="an_26:4">26:4</span> Uze uthi kubo, Utsho uYehova ukuthi,
Ukuba nithe anandiphulaphula, nihambe ngomyalelo wam, endiwubeke phambi
kwenu,

<span id="an_26:5">26:5</span> anawaphulaphula amazwi abakhonzi bam
abaprofeti, endibathumela kuni, ndibathuma ndivuka kusasa, anaweva:

<span id="an_26:6">26:6</span> ndoyenza le ndlu ibe njengeShilo,
ndiwenze lo mzi ube yinto yokutshabhiswa ezintlangeni zonke zehlabathi.

<span id="an_26:7">26:7</span> Babemva ke uYeremiya ababingeleli,
nabaprofeti, nabantu bonke, ethetha la mazwi endlwini kaYehova.

<span id="an_26:8">26:8</span> Ke kaloku, ekugqibeni kukaYeremiya konke
abewiselwe umthetho nguYehova ukuba akuthethe kubantu bonke, bambamba
ababingeleli, nabaprofeti, nabantu bonke, bathi, Inene, uya kufa.

<span id="an_26:9">26:9</span> Yini na ukuba uprofete egameni
likaYehova, usithi, Le ndlu iya kuba njengeShilo, lo mzi ube linxuwa,
ungabi nabemi? Babizelwa ndawonye bonke abantu kuYeremiya endlwini
kaYehova.

<span id="an_26:10">26:10</span> Baweva abathetheli bakwaYuda la mazwi,
benyuka bemka endlwini yokumkani, baya endlwini kaYehova, bahlala
phantsi ekungeneni kwesango elitsha likaYehova,

<span id="an_26:11">26:11</span> Ababingeleli nabaprofeti bathetha
kubathetheli nakubantu bonke, besithi, Le ndoda ifanelwe sisigwebo
sokufa, ngokuba iprofete ngalo mzi, njengoko nikuvileyo ngeendlebe zenu.

<span id="an_26:12">26:12</span> Wathetha uYeremiya kubathetheli bonke
nakubantu bonke, esithi, UYehova undithume ukuba ndiprofete ngale ndlu
nangalo mzi onke amazwi eniwavileyo.

<span id="an_26:13">26:13</span> Kaloku ke, lungisani iindlela zenu
neentlondi zenu, niliphulaphule ilizwi likaYehova uThixo wenu;
wozohlwaya uYehova ngenxa yobubi abuthethileyo ngani.

<span id="an_26:14">26:14</span> Ke mna, yabonani, ndisesandleni senu;
yenzani kum njengoko kulungileyo, kuthe tye, emehlweni enu.

<span id="an_26:15">26:15</span> Kodwa ke yazini nazi oku: ukuba nithe
nandibulala, inene, nobeka igazi elimsulwa phezu kwenu, naphezu kwalo
mzi, naphezu kwabemi bawo; ngokuba, inyaniso, uYehova undithumele kuni,
ukuba ndiwathethe la mazwi onke ezindlebeni zenu.

<span id="an_26:16">26:16</span> Bathi ke abathetheli nabantu bonke
kubabingeleli nakubaprofeti, Le ndoda ayifanelwe sisigwebo sokufa,
ngokuba ithethe kuthi egameni likaYehova uThixo wethu.

<span id="an_26:17">26:17</span> Kwesuka kwema amadoda kumadoda amakhulu
elo zwe, athetha kulo lonke ibandla labantu, athi,

<span id="an_26:18">26:18</span> UMika waseMoreshete waprofeta ngemihla
kaHezekiya ukumkani wakwaYuda, wathetha kubantu bonke bakwaYuda, esithi,
Utsho uYehova wemikhosi ukuthi, IZiyon iya kulinywa ibe yintsimi,
neYerusalem ibe yimiwewe, nentaba yendlu le ibe yimimango enehlathi.

<span id="an_26:19">26:19</span> Bambulala na ke uHezekiya ukumkani
wakwaYuda namaYuda onke? Akoyikanga uYehova na, wambongoza uYehova, waza
uYehova wazohlwaya ngenxa yobubi abebuthethile ngabo? Thina ke, senze na
ububi obukhulu kwimiphefumlo yethu?

<span id="an_26:20">26:20</span> Kwaye kananjalo kuprofeta egameni
likaYehova indoda engu-Uriya unyana kaShemaya, waseKiriyati-yeharim;
waprofeta ngalo mzi nangeli lizwe, ngokwamazwi onke kaYeremiya.

<span id="an_26:21">26:21</span> Waweva ke ukumkani uYehoyakim,
namagorha akhe onke, nabathetheli bonke, amazwi akhe; ukumkani wafuna
ukumbulala. Weva u-Uriya, woyika, wasaba waya eYiputa.

<span id="an_26:22">26:22</span> Ukumkani uYehoyakim wathumela amadoda
eYiputa, uElinatan unyana ka-Akebhore, enamadoda athile, baya eYiputa.

<span id="an_26:23">26:23</span> Bamrhola u-Uriya eYiputa, bamzisa
kukumkani uYehoyakim; wambulala ngekrele, wasiphosa isidumbu sakhe
emangcwabeni oluntu.

<span id="an_26:24">26:24</span> Kodwa isandla sika-Ahikam unyana
kaShafan besinoYeremiya, ukuba anganikelwa esandleni sabantu ukuba
abulawe.

<span id="an_27:1">27:1</span> Ekuqalekeni kobukumkani bukaZedekiya
unyana kaYosiya, ukumkani wakwaYuda, kwafika eli lizwi kuYeremiya,
liphuma kuYehova, lisithi:

<span id="an_27:2">27:2</span> Utshilo uYehova kum ukuthi, Zenzele
izitropu needyokhwe, uzifake entanyeni yakho.

<span id="an_27:3">27:3</span> Wozithumela kukumkani wakwaEdom,
nakukumkani wakwaMowabhi, nakukumkani woonyana baka-Amon, nakukumkani
waseTire, nakukumkani waseTsidon, ngesandla sabathunywa abeze eYerusalem
kuZedekiya ukumkani wakwaYuda;

<span id="an_27:4">27:4</span> ubawisele umthetho wokuba bathi
ezinkosini zabo, Utsho uYehova wemikhosi, uThixo kaSirayeli, ukuthi,
Yitshoni ezinkosini zenu ukuthi,

<span id="an_27:5">27:5</span> Mna ndilenzile ihlabathi, umntu lo,
neenkomo eziphezu kwehlabathi, ngamandla am amakhulu, nangengalo yam
eyolukileyo; ndalinika lowo kuthe tye emehlweni am ukuba ndilinike yena.

<span id="an_27:6">27:6</span> Kaloku ke mna ndiwanikele onke la mazwe
esandleni sikaNebhukadenetsare ukumkani waseBhabheli, umkhonzi wam,
kwanamarhamncwa asendle ndiwanikele kuye ukuba amkhonze.

<span id="an_27:7">27:7</span> Ziya kumkhonza zonke iintlanga, yena,
nonyana wakhe, nonyana wonyana wakhe, kude kufike ixesha lelakhe ilizwe;
zimkhonze ke naye iintlanga ezininzi nookumkani abakhulu.

<span id="an_27:8">27:8</span> Kuya kuthi, uhlanga nobukumkani obungayi
kumhonza uNebhukadenetsare ukumkani waseBhabheli, obungayifakiyo intamo
yabo edyokhweni yokumkani waseBhabheli, ndiluvelele olo luhlanga
ngekrele, nangendlala, nangendyikitya yokufa, utsho uYehova, ndide
ndibagqibe ngesandla sakhe.

<span id="an_27:9">27:9</span> Musani ke nina ukubaphulaphula abaprofeti
benu, nabavumisi benu, namaphupha enu, namatola enu, nabakhafuli benu;
bona abo bathi kuni, Aniyi kumkhonza ukumkani waseBhabheli.

<span id="an_27:10">27:10</span> Ngokuba baniprofetela ubuxoki, ukuze
ndinikhwelelise kude nomhlaba wenu, ndinigxothe, nitshabalale.

<span id="an_27:11">27:11</span> Ke lona uhlanga oluya kuyingenisa
intamo yalo edyokhweni yokumkani waseBhabheli, lumkhonze, ndoluyeka
emhlabeni walo, luwusebenze, luhlale kuwo; utsho uYehova.

<span id="an_27:12">27:12</span> NakuZedekiya ukumkani wakwaYuda
ndathetha ngokwaloo mazwi onke, ndathi, Zingeniseni iintamo zenu
edyokhweni yokumkani waseBhabheli, nikhonze yena nabantu bakhe, niphile.

<span id="an_27:13">27:13</span> Yini na ukuba ufe, wena nabantu bakho,
likrele, nayindlala, nayindyikitya yokufa, njengoko akuthethileyo
uYehova ngohlanga olungayi kumkhonza ukumkani waseBhabheli?

<span id="an_27:14">27:14</span> Musani ukuwaphulaphula amazwi
abaprofeti abathetha kuni, besithi, Aniyi kumkhonza ukumkani
waseBhabheli; ngokuba baniprofetela ubuxoki.

<span id="an_27:15">27:15</span> Ngokuba andibathumanga, utsho uYehova;
bona baprofeta ubuxoki egameni lam, ukuze ndinigxothe, nitshabalale,
ninanabaprofeti abo baniprofetelayo.

<span id="an_27:16">27:16</span> Ndathetha kubabingeleli nakwaba bantu
bonke, ndisithi, Utshilo uYehova ukuthi, Musani ukuwaphulaphula amazwi
abaprofeti benu abaniprofetelayo, besithi, Yabona, impahla yendlu
kaYehova iya kubehle ibuyiswe eBhabheli; ngokuba baniprofetela ubuxoki.

<span id="an_27:17">27:17</span> Musani ukubaphulaphula; mkhonzeni
ukumkani waseBhabheli, niphile; yini na ukuba ube linxuwa lo mzi?

<span id="an_27:18">27:18</span> Ke ukuba bangabaprofeti, ke ukuba likho
ilizwi likaYehova kubo, mabambongoze uYehova wemikhosi, ukuze impahla
eseleyo endlwini kaYehova, nasendlwini yokumkani wakwaYuda,
naseYerusalem, ingayi eBhabheli.

<span id="an_27:19">27:19</span> Ngokuba utsho uYehova wemikhosi,
ngokusingisele kuzo iintsika, nangalo ulwandle, nangazo iinqwelwana,
nangawo amasalela empahla eseleyo kulo mzi,

<span id="an_27:20">27:20</span> engathatyathwanga nguNebhukadenetsare
ukumkani waseBhabheli, ekumfuduseni kwakhe uYekoniya, unyana
kaYehoyakim, ukumkani wakwaYuda, eYerusalem, ukumsa eBhabheli,
enabanumzana bonke bakwaYuda neYerusalem;

<span id="an_27:21">27:21</span> ewe, utsho uYehova wemikhosi, uThixo
wamaSirayeli, ngempahla eseleyo endlwini kaYehova, nasendlwini yokumkani
wakwaYuda, naseYerusalem, ukuthi,

<span id="an_27:22">27:22</span> Iya kusiwa eBhabheli ibe khona, ide ibe
yimini yokuyivelela kwam, utsho uYehova; ndiyinyuse, ndiyibuyisele kule
ndawo.

<span id="an_28:1">28:1</span> Ke kaloku, kwathi ngaloo mnyaka,
ekuqalekeni kobukumkani bukaZedekiya, ukumkani wakwaYuda, ngomnyaka
wesine, ngenyanga yesihlanu, wathetha kum uHananiya unyana ka-Azure,
umprofeti waseGibheyon, endlwini kaYehova, emehlweni ababingeleli
nabantu bonke, esithi,

<span id="an_28:2">28:2</span> Utshilo uYehova wemikhosi, uThixo
kaSirayeli, ukuthi, Ndiyayaphula idyokhwe yokumkani waseBhabheli.

<span id="an_28:3">28:3</span> Kwangale minyaka mibini izalisekileyo,
ndiya kuyibuyisela kule ndawo yonke impahla yendlu kaYehova,
awayithabathayo kuloo ndawo uNebhukadenetsare ukumkani waseBhabheli,
wayisa eBhabheli.

<span id="an_28:4">28:4</span> Ndiya kubabuyisela kule ndawo oYekoniya
unyana kaYehoyakim, ukumkani wakwaYuda, nabafudusiweyo bonke bakwaYuda,
abaye eBhabheli, utsho uYehova; ngokuba ndiya kuyaphula idyokhwe
yokumkani waseBhabheli.

<span id="an_28:5">28:5</span> Wathi uYeremiya umprofeti kuHananiya
umprofeti, emehlweni ababingeleli, nasemehlweni abantu bonke abemiyo
endlwini kaYehova:

<span id="an_28:6">28:6</span> wathi uYeremiya umprofeti, Amen,
makenjenjalo uYehova. Makawamise uYehova amazwi akho owaprofetele ukuba
ayibuyise impahla yendlu kaYehova, nabafudusiweyo bonke eBhabheli, beze
kule ndawo.

<span id="an_28:7">28:7</span> Khawuve eli lizwi ndilithethayo
ezindlebeni zakho, nasezindlebeni zabantu bonke.

<span id="an_28:8">28:8</span> Abaprofeti ababengaphambili kum
nangaphambili kwakho kwasephakadeni, baprofeta imfazwe, nobubi,
nendyikitya yokufa, besingisele kumazwe amaninzi nangezikumkani
ezikhulu.

<span id="an_28:9">28:9</span> Umprofeti lowo uprofeta uxolo, uya
kwaziwa ukuba ungumprofeti othunyiweyo nguYehova okunene, ekwenzekeni
kwelo lizwi lomprofeti lowo.

<span id="an_28:10">28:10</span> Ke kaloku uHananiya umprofeti
wayithabatha idyokhwe entanyeni kaYeremiya umprofeti, wayaphula.

<span id="an_28:11">28:11</span> Wathetha uHananiya emehlweni abantu
bonke, esithi, Utsho uYehova ukuthi, Ndiya kwenjenje ukuyaphula idyokhwe
kaNebhukadenetsare ukumkani waseBhabheli, ngale minyaka mibini iza
kuzaliseka, ezintanyeni zeentlanga zonke. Wemka ke uYeremiya umprofeti,
wahamba indlela yakhe.

<span id="an_28:12">28:12</span> Kwafika ilizwi likaYehova kuYeremiya
emva kokuyaphula kukaHananiya umprofeti idyokhwe entanyeni kaYeremiya
umprofeti, lisithi,

<span id="an_28:13">28:13</span> Yiya uthethe kuHananiya, uthi, Utsho
uYehova ukuthi, Uzaphule iidyokhwe zomthi, ke yenza iidyokhwe zesinyithi
esikhundleni sazo.

<span id="an_28:14">28:14</span> Ngokuba utsho uYehova wemikhosi, uThixo
kaSirayeli, ukuthi, Ndibeke idyokhwe yesinyithi ezintanyeni zezo ntlanga
zonke, ukuze zimkhonze uNebhukadenetsare ukumkani waseBhabheli; ziya
kumkhonza ke; kwanamaramncwa asendle ndiwanikele kuye.

<span id="an_28:15">28:15</span> Wathi uYeremiya umprofeti kuHananiya
umprofeti, Khawuve, Hananiya; uYehova akakuthumanga; wena aba bantu
ubakholosisa ngobuxoki.

<span id="an_28:16">28:16</span> Ngako oko, utsho uYehova ukuthi,
Yabona, ndiva kukugxotha ebusweni bomhlaba; uya kufa nonyakanje, ngokuba
uthethe elokukreqa kuYehova.

<span id="an_28:17">28:17</span> Wafa ke uHananiya umprofeti ngaloo
mnyaka, ngenyanga yesixhenxe.

<span id="an_29:1">29:1</span> Ngawo la amazwi encwadi awayithumelayo
uYeremiya umprofeti, eseYerusalem, kumasalela amadoda amakhulu
afudusiweyo, nakubabingeleli, nakubaprofeti, nakubantu bonke,
awayebafudusile eYerusalem uNebhukadenetsare, wabasa eBhabheli

<span id="an_29:2">29:2</span> (emva kokuphuma kukaYekoniya ukumkani,
nenkosikazi, namagosa, nabathetheli bakwaYuda neYerusalem, neengcibi,
nabakhandi eYerusalem);

<span id="an_29:3">29:3</span> awayithumelayo ngesandla sikaElasa unyana
kaShafan, noGemariya unyana kaHilekiya (awabathumelayo uZedekiya
ukumkani wakwaYuda kuNebhukadenetsare ukumkani waseBhabheli eBhabheli),
isithi:

<span id="an_29:4">29:4</span> Utsho uYehova wemikhosi, uThixo
kaSirayeli, kwabafudusiweyo bonke, endibafuduse eYerusalem, ukuba basiwe
eBhabheli, ukuthi,

<span id="an_29:5">29:5</span> Yakhani izindlu, nihlale kuzo; tyalani
imiyezo, nidle iziqhamo zayo.

<span id="an_29:6">29:6</span> Zekani abafazi, nizale oonyana neentombi,
nibazekele abafazi oonyana benu, iintombi zenu nizendisele kumadoda,
zizale oonyana neentombi, nande khona, ninganciphi.

<span id="an_29:7">29:7</span> Nize nizamele uxolo lomzi endinifudusele
kuwo, niwuthandazele kuYehova; ngokuba niya kuba noxolo ngoxolo lwawo.

<span id="an_29:8">29:8</span> Ngokuba utsho uYehova wemikhosi, uThixo
kaSirayeli, ukuthi, Mabanganilukuhli abaprofeti benu abaphakathi kwenu,
kwanabavumisi benu, ningawaphulaphuli amaphupha enu eniwaphuphayo.

<span id="an_29:9">29:9</span> Ngokuba baniprofetela ubuxoki egameni
lam; andibathumanga; utsho uYehova.

<span id="an_29:10">29:10</span> Ngokuba utsho uYehova ukuthi, Xenikweni
iBhabheli izaliselwe iminyaka emashumi asixhenxe, ndiya kunivelela,
ndilimise kuni ilizwi lam elilungileyo, lokunibuyisela kule ndawo.

<span id="an_29:11">29:11</span> Ngokuba ndiyazazi iingcinga
endizicingayo ngani, utsho uYehova: iingcinga zoxolo, ezingezizo
ezobubi; ukuba ndininike ikamva nethemba.

<span id="an_29:12">29:12</span> Niya kundinqula, nize nithandaze kum,
ndiniphulaphule.

<span id="an_29:13">29:13</span> Niya kundifuna, nindifumane, xa nithe
nandifuna ngentliziyo yenu yonke;

<span id="an_29:14">29:14</span> ndifumaneke kuni; utsho uYehova. Ndiya
kukubuyisa ukuthinjwa kwenu, ndinibuthe ezintlangeni zonke,
nasezindaweni zonke endanigxothela kuzo, utsho uYehova;

<span id="an_29:15">29:15</span> ndinibuyisele endaweni endanifudusa
kuyo, xa nithi, UYehova usivelisele abaprofeti eBhabheli.

<span id="an_29:16">29:16</span> Inene, utsho uYehova ngokusingisele
kukumkani ohleli etroneni kaDavide, nakubantu bonke abahleli kulo mzi,
abazalwana benu, abangaphumanga baye nani ekufudusweni:

<span id="an_29:17">29:17</span> utsho uYehova wemikhosi ukuthi,
Yabonani, ndithuma phakathi kwabo ikrele, nendlala, nendyikitya yokufa,
ndibenze babe njengamakhiwane akruqulayo, angenakudliwa ngokuba mabi
kwawo.

<span id="an_29:18">29:18</span> Ndiya kubasukela ngekrele nangendlala
nangendyikitya yokufa, ndibanikele ukuba babe yinto yokunqakulisa
kwizikumkani zonke zehlabathi, babe yintshwabulo, nommangaliso,
nomsondlo, nesingcikivo, ezintlangeni zonke endabagxothela kuzo;

<span id="an_29:19">29:19</span> ngethuba lokuba bengawaphulaphulanga
amazwi am, utsho uYehova, endawathumela kuni ngabakhonzi bam abaprofeti,
ndibathuma ndivuka kusasa; anivanga noko; utsho uYehova.

<span id="an_29:20">29:20</span> Liveni ke ilizwi likaYehova, nina nonke
bafudusiweyo, ndabasusayo eYerusalem, baya eBhabheli.

<span id="an_29:21">29:21</span> Utsho uYehova wemikhosi, uThixo
kaSirayeli, ngokusingisele kuAhabhi unyana kaKolaya, nakuZedekiya unyana
kaMahaseya, abaniprofetela ubuxoki egameni lam, ukuthi, Yabonani,
ndibanikela esandleni sikaNebhukadenetsare ukumkani waseBhabheli,
ababulale emehlweni enu;

<span id="an_29:22">29:22</span> kuzekelwe kubo ukutshabhisa
ngabafudusiweyo bonke bakwaYuda abaseBhabheli, kuthiwe, UYehova
makakwenze ube njengoZedekiya, nanjengoAhabhi, awabachanabayo emlilweni
ukumkani waseBhabheli;

<span id="an_29:23">29:23</span> ngenxa yokuba benze ubudenge
kwaSirayeli, babakrexeza abafazi babamelwane babo, bathetha amazwi
obuxoki egameni lam, endingabawiselanga methetho ngawo. Ndiyazi mna,
ndilingqina, utsho uYehova.

<span id="an_29:24">29:24</span> Ngokusingisele kuShemaya waseNehelam
wothetha, uthi,

<span id="an_29:25">29:25</span> Utsho uYehova wemikhosi, uThixo
kaSirayeli, ukuthi, Ngenxa enokuba wena uthumele incwadi egameni lakho
kubantu bonke abaseYerusalem, nakuZefaniya unyana kaMahaseya,
umbingeleli, nakubabingeleli bonke, usithi,

<span id="an_29:26">29:26</span> UYehova ukwenze umbingeleli
esikhundleni sikaYoyada umbingeleli, ukuze kubekho abaveleli endlwini
kaYehova ngenxa kabani wonke obhudayo, ozenza umprofeti, ukuba umfake
esitokisini nasentanjeni.

<span id="an_29:27">29:27</span> Yini na ngoku, ukuba ungamkhalimeli
uYeremiya waseAnatoti, ozenza umprofeti kuni?

<span id="an_29:28">29:28</span> Ngokuba ngenxa yoko uthumele kuthi
eBhabheli, esithi, Inde le nto; yakhani izindlu, nihlale kuzo; tyalani
imiyezo, nidle iziqhamo zayo.

<span id="an_29:29">29:29</span> UZefaniya umbingeleli wayilesa loo
ncwadi ezindlebeni zikaYeremiya umprofeti.

<span id="an_29:30">29:30</span> Kwafika ke ilizwi likaYehova
kuYeremiya, lisithi.

<span id="an_29:31">29:31</span> Thumela kubo bonke abafudusiweyo, uthi,
Utsho uYehova ngokusingisele kuShemaya waseNehelam, ukuthi, Ngenxa
enokuba uShemaya eniprofetele, ndingamthumanga mna, wanikholosisa
ngobuxoki:

<span id="an_29:32">29:32</span> ngako oko utsho uYehova ukuthi,
Yabonani, ndiyamvelela uShemaya waseNehelam nembewu yakhe; akayi kuba
namntu uhleliyo phakathi kwaba bantu; angayi kubona okulungileyo
endikwenzela abantu bam, utsho uYehova; ngokuba ethethe elokukreqa
kuYehova.

<span id="an_30:1">30:1</span> Ilizwi elafikayo kuYeremiya, livela
kuYehova, lalisithi,

<span id="an_30:2">30:2</span> Utsho uYehova, uThixo wakwaSirayeli,
ukuthi, Wabhale encwadini onke amazwi endiwathethileyo kuwe;

<span id="an_30:3">30:3</span> ngokuba, uyabona, kuza imihla, utsho
uYehova, endiya kukubuyisa ukuthinjwa kwabantu bam amaSirayeli namaYuda,
utsho uYehova; ndibabuyisele ezweni endalinika ooyise, ukuba balime.

<span id="an_30:4">30:4</span> Ngawo la ke amazwi, awawathethayo uYehova
ngokusingisele kumaSirayeli, nakumaYuda.

<span id="an_30:5">30:5</span> Utshilo ke uYehova ukuthi, Sive izwi
eligubhisayo; lelinkwantyisayo, asililo eloxolo.

<span id="an_30:6">30:6</span> Khanibuzise nikhangele, ukuba indoda
yakha yamitha na? Yini na ukuba ndibone abafo bonke, izandla zabo
zisemanqeni abo njengomfazi ozalayo, ubuso bonke busuke baluthuthu?

<span id="an_30:7">30:7</span> Athi ke ukuba mkhulu loo mhla! Akukho
unjengawo; lixesha lembandezelo kuYakobi; ke uya kusindiswa kuyo.

<span id="an_30:8">30:8</span> Kothi ke ngaloo mhla, utsho uYehova
wemikhosi, ndiyaphule idyokhwe yakhe entanyeni yakho, ndiziqhawule
izitropu zakho, bangabi samkhonzisa abasemzini;

<span id="an_30:9">30:9</span> bakhonze uYehova uThixo wabo, noDavide
ukumkani wabo, endiya kubavelisela yena.

<span id="an_30:10">30:10</span> Ke wena musa ukoyika, mkhonzi wam
Yakobi, utsho uYehova, ungaqhiphuki umbilini, Sirayeli; ngokuba,
uyabona, ndiya kukusindisa usekude, nembewu yakho ezweni ethinjelwe
kulo, abuye uYakobi, azole, onwabe, angagubhi.

<span id="an_30:11">30:11</span> Ngokuba ndinawe, utsho uYehova, ukuze
ndikusindise; ngokuba ndiya kuzigqibela kuphele iintlanga zonke
endakuphangalalisela kuzo; kodwa andiyi kukugqibela kuphele;
ndokuthethisa ngokusesikweni, ndingathi umsulwa kwakanye.

<span id="an_30:12">30:12</span> Ngokuba utsho uYehova ukuthi, Ukwaphuka
kwakho asikuko nokuba kuyabulala, libuhlungu inxeba lakho.

<span id="an_30:13">30:13</span> Akukho ugweba ityala lakho, upholisa
inxeba; akunaye okubophayo.

<span id="an_30:14">30:14</span> Zonke izithandane zakho zikulibele,
azikukhathalele; ngokuba ndikubethile ngobetho lotshaba, ngentethiso
enobujorha, ngenxa yobuninzi bobugwenxa bakho, ngenxa yokuba zininzi
izono zakho.

<span id="an_30:15">30:15</span> Ukhalelani na ngenxa yokwaphuka kwakho?
Asikuko nokuba uyabulala umvandedwa wakho! Ndizenzile ezo nto kuwe
ngenxa yobuninzi bobugwenxa bakho, nangenxa yokuba zininzi izono zakho.

<span id="an_30:16">30:16</span> Ngako oko bonke abakudlayo baya
kudliwa, nababandezeli bakho bonke bephela baya kuthinjwa, nabadywidi
bakho badywidwe nabaphangi bakho bonke ndibanikele ekuphangweni.

<span id="an_30:17">30:17</span> Ngokuba ndiya kukubopha, ndiyipholise
imivumbo yakho, utsho uYehova; ngokokuba bathi unguGxothiwe, uyiZiyon
engakhathalelwe bani.

<span id="an_30:18">30:18</span> Utsho uYehova ukuthi, Yabona ndiya
kukubuyisa ukuthinjwa kweentente zikaYakobi, ndibe nemfesane ngenxa
yeminquba yakhe; umzi wakhelwe emmangweni wawo, luhlalwe uxande olude
ngokwesiko lalo.

<span id="an_30:19">30:19</span> Wophuma kuzo umbulelo nezwi
labaqambayo; ndibandise, bangabi mbalwa; ndibazukise, banganciphi.

<span id="an_30:20">30:20</span> Oonyana babo boba njengokwamandulo,
lizimaseke phambi kwam ibandla labo, ndibavelele bonke abaxini babo.

<span id="an_30:21">30:21</span> Ingangamsha yabo iya kuvela kubo,
umlawuli wabo aphume kwaphakathi kwabo; ndimsondeze, afike kum, ngokuba
ngubani na omele intliziyo yakhe, ukuba afike kum? utsho uYehova.

<span id="an_30:22">30:22</span> Niya kuba ngabantu bam, mna ndibe
nguThixo wenu.

<span id="an_30:23">30:23</span> Nango umoya kaYehova ovuthuzayo; nabo
buphuma ubushushu; umoya ovuthuzayo, okhukulisayo, uya kuqhwithela
entlokweni yabangendawo.

<span id="an_30:24">30:24</span> Akuyi kubuya ukuvutha komsindo
kaYehova, ade ayenze, ade ayimise iminkqangiyelo yentliziyo yakhe;
ekupheleni kwemihla niya kukuqonda oko.

<span id="an_31:1">31:1</span> Ngelo xesha, utsho uYehova, ndiya kuba
nguThixo kwimizalwane yonke yakwaSirayeli, yona ibe ngabantu bam.

<span id="an_31:2">31:2</span> Utsho uYehova ukuthi, Bababalwa entlango
abantu abasindileyo ekreleni; ndoya ndiwaphumze amaSirayeli.

<span id="an_31:3">31:3</span> UYehova ubonakele kum kwakude, wathi,
Ndikuthandile ngothando olungunaphakade; ngenxa yoko ndikolulele inceba.

<span id="an_31:4">31:4</span> Ndiya kubuya ndikwakhe, wakheke, ntombi
inguSirayeli; uya kubuya uzihombise, uphathe iingqongqo zakho, uphume
uye ekungqungqeni kwabangqungqayo.

<span id="an_31:5">31:5</span> Uya kubuya utyale izidiliya ezintabeni
zakwaSamari, batyale abatyali, bazidle ngokwabo.

<span id="an_31:6">31:6</span> Ngokuba kuya kubakho umhla, abaya
kumemeza ngawo abalindi ezintabeni zakwaEfrayim, besithi, Sukani nime,
sinyuke siye eZiyon kuYehova, uThixo wethu.

<span id="an_31:7">31:7</span> Ngokuba utsho uYehova ukuthi, Memelelani
ngoYakobi, nivuye, nitsholoze ngentloko yeentlanga; vakalisani,
dumisani, yithini, Basindise, Yehova, abantu bakho, amasalela
akwaSirayeli.

<span id="an_31:8">31:8</span> Yabona, ndiyabazisa bevela ezweni
lasentla, ndibabuthe eziphelweni zehlabathi; beneemfama neziqhwala,
abamithiyo nabazalayo kunye; besisikhungu esikhulu, bebuyela apha.

<span id="an_31:9">31:9</span> Baya kuza belila, ndibakhokele
betarhuzisa; ndibase emilanjeni yamanzi ngendlela ethe tye, bengakhubeki
kuyo; kuba ndinguyise kuSirayeli, uEfrayim ngowamazibulo am.

<span id="an_31:10">31:10</span> Liveni ilizwi likaYehova, zintlanga,
nilixele eziqithini ezikude, nithi, Umchithachithi kaSirayeli uya
kumbutha, amgcine njengomalusi egcina umhlambi wakhe.

<span id="an_31:11">31:11</span> Ngokuba uYehova ummisele wamkhulula
uYakobi; umhlawulele wamkhulula esandleni sowomeleleyo kunaye.

<span id="an_31:12">31:12</span> Baya kuza bamemelele ezindulini
zaseZiyon, basinge kwizinto ezilungileyo zikaYehova, engqoloweni,
nasewayinini entsha, naseolini, nasemgqekwini weegusha neenkomo;
imiphefumlo yabo ibe njengomyezo onyelwa ngamanzi, uvunde; bangabi
saphinda bathe amandla.

<span id="an_31:13">31:13</span> Iya kwandula intombi ivuye
ekungqungqeni, namadodana namadoda amakhulu kunye; ndisenze isijwili
sabo sibe yimihlali, ndibathuthuzele, ndibavuyise, bangabi nasingqala.

<span id="an_31:14">31:14</span> Ndowuseza uhluthe umphefumlo
wababingeleli ngamafutha, bahluthe abantu bam zizinto zam ezilungileyo;
utsho uYehova.

<span id="an_31:15">31:15</span> Utsho uYehova ukuthi, Kuvakele izwi
eRama, isimema, isililo esikrakra: uRakeli elilela abantwana bakhe,
engavumi ukuthuthuzeleka, ngenxa yabantwana bakhe, ngokuba bengasekho.

<span id="an_31:16">31:16</span> Utsho uYehova ukuthi, Lithintele ilizwi
lakho, lingalili, namehlo akho angabi nanyembezi; ngokuba unomvuzo
umsebenzi wakho, utsho uYehova; baya kubuya ezweni lotshaba.

<span id="an_31:17">31:17</span> Linethemba ikamva lakho, utsho uYehova;
oonyana bakho baya kubuyela emdeni wabo.

<span id="an_31:18">31:18</span> Ndimvile ngenene uEfrayim, ehlunguzela
intloko, esithi, Undiqeqeshile ndaqeqesheka njengethole elingekathambi;
ndibuyise, ndibuye; ngokuba wena, Yehova, unguThixo wam.

<span id="an_31:19">31:19</span> Ngokuba emva kokukutshikilela kwam
ndazohlwaya, emva kokwaziswa kwam ndabetha ethangeni lam; ndadana, ndeva
ihlazo, ngokuba ndithwele isingcikivo sobuncinane bam.

<span id="an_31:20">31:20</span> Ngunyana onqabileyo na kum uEfrayim?
Ngumntwana wokuteketiswa na, le nto ndithi, ndakuthetha ngaye
ndimchasile, ndisuke ndimkhumbule ngakumbi? Ngenxa yoko izibilini zam
ziyasika ngaye; inene, ndiya kuba nemfesane kuye, utsho uYehova.

<span id="an_31:21">31:21</span> Zimiseleni izalathiso, zigxumekeleni
izibonda; yibhekise intliziyo yakho emendweni, endleleni owahamba ngayo.
Buya, ntombi inguSirayeli, buyela emizini yakowenu.

<span id="an_31:22">31:22</span> Kunini na unxaxhanxaxha, ntombi
iphambayo? ngokuba uYehova udala into entsha ehlabathini: inkazana iya
kuphahla indoda.

<span id="an_31:23">31:23</span> Utsho uYehova wemikhosi, uThixo
kaSirayeli, ukuthi, Basaya kulithetha eli lizwi ezweni lakwaYuda
nasemizini yakhona, ekukubuyiseni kwam ukuthinjwa kwabo, lokuthi,
UYehova makakusikelele, khaya lobulungisa, ntaba yobungcwele.

<span id="an_31:24">31:24</span> Aya kuma khona amaYuda nemizi yawo
yonke kunye; abalimi, nabahamba emathanga benemihlambi yabo.

<span id="an_31:25">31:25</span> Ngokuba ndiyawuseza uhluthe umphefumlo
otyhafileyo; ndowanelisa umphefumlo wonke othe amandla.

<span id="an_31:26">31:26</span> Kwakubanjalo, ndavuka, ndakhangela;
ubuthongo bam bebumnandi kum.

<span id="an_31:27">31:27</span> Yabona, kuza imihla, utsho uYehova,
endiya kuyihlwayela indlu kaSirayeli nendlu kaYuda ngembewu yomntu,
nangembewu yenkomo.

<span id="an_31:28">31:28</span> Kuya kuthi njengoko ndabaphaphelayo
ukuba ndinyothule, ukuba ndidilize, ukuba ndigungxule, ukuba
nditshabalalise, ukuba ndenze kube kubi: ngokunjalo ndibaphaphele ukuba
ndakhe, ukuba ndityale; utsho uYehova.

<span id="an_31:29">31:29</span> Ngaloo mihla abasayi kuba sathi, Ooyise
badle iidiliya ezimuncu, amazinyo oonyana aba buthelezi;

<span id="an_31:30">31:30</span> ke elowo uya kufa ngenxa yobakhe
ubugwenxa; umntu wonke odla iidiliya ezimuncu, nguye omazinyo aya kuba
buthelezi.

<span id="an_31:31">31:31</span> Yabona, kuza imihla, utsho uYehova,
endiya kwenza umnqophiso omtsha nendlu kaSirayeli nendlu kaYuda;

<span id="an_31:32">31:32</span> ungabi njengomnqophiso endawenza noyise
ngomhla endababambayo ngesandla, ukuba ndibakhuphe ezweni leYiputa;
umnqophiso wam abasuka bawaphula bona, nangani bendiyindoda yabo; utsho
uYehova.

<span id="an_31:33">31:33</span> Nguwo ke lo umnqophiso, endiya kuwenza
nendlu kaSirayeli emva kwaloo mihla, utsho uYehova: ndiya kuwubeka
umyalelo wam embilinini yabo, ndiwubhale ezintliziyweni zabo, ndibe
nguThixo wabo, babe ngabantu bam;

<span id="an_31:34">31:34</span> bangabi safundisa elowo ummelwane
wakhe, elowo umzalwana wakhe, besithi, Mazini uYehova; ngokuba bonke
bephela baya kundazi, kuthabathela kwabancinane kuse kwabakhulu, utsho
uYehova; ngokuba ndiya kubuxolela ubugwenxa babo, ndingabi sasikhumbula
isono sabo.

<span id="an_31:35">31:35</span> Utsho uYehova, uMniki welanga, ukuba
libe sisikhanyiso emini; uMniki wemimiselo yenyanga neenkwenkwezi, ukuba
zibe sisikhanyiso ebusuku; uMlatyuzisi wolwandle, ukuba agqume amaza
alo; ugama lakhe linguYehova wemikhosi:

<span id="an_31:36">31:36</span> ukuthi, Ukuba ithe yasuka loo mimiselo
phambi kwam, utsho uYehova, yophela nayo ke imbewu kaSirayeli ingabi
luhlanga phambi kwam ngamaxa onke.

<span id="an_31:37">31:37</span> Utsho uYehova ukuthi, Ukuba lingaba
nokulinganiswa izulu phezulu, zibe nokugocwagocwa iziseko zehlabathi
phantsi, nam ke ndoba ndiya kuyicekisa yonke imbewu kaSirayeli, ngenxa
yento yonke abayenzileyo; utsho uYehova.

<span id="an_31:38">31:38</span> Yabona, kuza imihla, utsho uYehova, oya
kuthi umzi lowo wakhelwe uYehova, kuthabathele enqabeni ende kaHananeli,
kuse esangweni lembombo;

<span id="an_31:39">31:39</span> lubuye luphume ulutya lokulinganisela,
luthi gca phezu kwenduli kaGarebhe, lujikele eGoha.

<span id="an_31:40">31:40</span> Yonke intili yezidumbu neyothuthu,
namasimi onke asa esihlanjeni seKidron, asa embombeni yesango lamahashe
ngasempumalanga, ibe ngcwele kuYehova, ingabi sanyothulwa, ingabi
sagungxulwa naphakade.

<span id="an_32:1">32:1</span> Ilizwi elafikayo kuYeremiya, livela
kuYehova, ngomnyaka weshumi kaZedekiya ukumkani wakwaYuda; loo mnyaka ke
ngumnyaka weshumi elinesibhozo kaNebhukadenetsare.

<span id="an_32:2">32:2</span> Oko ke impi yokumkani waseBhabheli
ibiyingqingile iYerusalem, uYeremiya umprofeti evalelwe entendelezweni
yentolongo, yendlu yokumkani wakwaYuda.

<span id="an_32:3">32:3</span> Kuba ebevalelwe kuyo nguZedekiya ukumkani
wakwaYuda, esithi, Yini na ukuba uthi ukuprofeta kwakho, Utsho uYehova
ukuthi, Yabona, ndiyawunikela lo mzi esandleni sokumkani waseBhabheli,
ukuba awuthimbe;

<span id="an_32:4">32:4</span> angasindi esandleni samaKaledi uZedekiya
ukumkani wakwaYuda; uya kunikelwa okunene esandleni sokumkani
waseBhabheli; umlomo wakhe uthethe nomlomo wakhe, amehlo akhe abone
amehlo akhe;

<span id="an_32:5">32:5</span> amse uZedekiya eBhabheli, abe khona ndide
ndimvelele, utsho uYehova; xa nithe nalwa namaKaledi, aniyi kuba
nampumelelo.

<span id="an_32:6">32:6</span> Wathi uYeremiya, Kwafika ilizwi
likaYehova kum, lisithi,

<span id="an_32:7">32:7</span> Yabona, uHanameli, unyana kaShalum
uyihlokazi, uza kuwe, esithi, Yithenge intsimi yam eseAnatoti; ngokuba
kulunge nawe ukuyithenga uyikhulule ngentlawulelo.

<span id="an_32:8">32:8</span> Weza ke kum entendelezweni yentolongo
uHanameli, unyana kabawokazi, ngokwelizwi likaYehova, wathi kum,
Khawuyithenge intsimi yam eseAnatoti, esezweni lakwaBhenjamin; ngokuba
lilunge nawe ilifa, kokwakho ukuyikhulula ngokumisela; zithengele. Ndazi
ke ukuba lilizwi likaYehova elo.

<span id="an_32:9">32:9</span> Ndayithenga ke intsimi kuHanameli, unyana
kabawokazi, eseAnatoti, ndamlinganisela imali leyo, iishekele ezilishumi
zesilivere ezineeshekele ezisixhenxe.

<span id="an_32:10">32:10</span> Ndakubhala ke encwadini, ndayitywina,
ndangqinisa amangqina, ndayilinganisela imali ngesikali.

<span id="an_32:11">32:11</span> Ndayithabatha ke incwadi yentengo, leyo
itywiniweyo inomthetho nemimiselo, naleyo ivulekileyo;

<span id="an_32:12">32:12</span> ndayinikela incwadi yentengo kuBharuki
unyana kaNeriya, unyana kaMaseya, emehlweni kaHanameli okabawokazi,
nasemehlweni amangqina lawo abhalileyo encwadini yentengo, nasemehlweni
amaYuda onke abehleli entendelezweni yentolongo.

<span id="an_32:13">32:13</span> Ndamwisela uBharuki umthetho emehlweni
abo, ndisithi,

<span id="an_32:14">32:14</span> Utsho uYehova wemikhosi, uThixo
kaSirayeli, ukuthi, Thabatha ezi ncwadi, incwadi yentengo le
itywiniweyo, nencwadi le ivulekileyo, uzibeke esityeni somdongwe, ukuze
zihlale imihla emininzi.

<span id="an_32:15">32:15</span> Ngokuba utsho uYehova wemikhosi, uThixo
kaSirayeli, ukuthi, Kuya kubuya kuthengwe izindlu, namasimi, nezidiliya,
kweli lizwe.

<span id="an_32:16">32:16</span> Ndathandaza kuYehova emveni
kokuyinikela kwam incwadi yentengo kuBharuki unyana kaNeriya, ndathi,

<span id="an_32:17">32:17</span> Awu, Nkosi yam Yehova, yabona, walenza
izulu nehlabathi ngamandla akho amakhulu, nangengalo yakho eyolukileyo;
akukho nto ikunqabeleyo.

<span id="an_32:18">32:18</span> Unguwenza inceba kumawaka, uphindezela
ubugwenxa booyise esondweni loonyana babo emva kwabo; uloThixo mkhulu,
uligorha, ugama lakhe linguYehova wemikhosi;

<span id="an_32:19">32:19</span> ucebo likhulu, uzenzo zincamisileyo
ngamandla; umehlo avulekileyo phezu kweendlela zonke zoonyana babantu,
ukuba umnike ulowo ngokweendlela zakhe, nangokweziqhamo zezenzo zakhe;

<span id="an_32:20">32:20</span> wamisayo imiqondiso nezimanga ezweni
laseYiputa, unanamhla, nakumaSirayeli nakwabanye abantu, wazenzela
igama, njengoko kunjalo namhla.

<span id="an_32:21">32:21</span> Wabakhupha abantu bakho amaSirayeli
ezweni leYiputa ngemiqondiso, nangezimanga, nangesandla esithe nkqi,
nangengalo eyolukileyo, nangoloyikiso olukhulu.

<span id="an_32:22">32:22</span> Wabanika eli lizwe wabafungelayo
ooyise, ukuba ubanike ilizwe elibaleka amasi nobusi.

<span id="an_32:23">32:23</span> Beza ke balihlala; kodwa
abaliphulaphula izwi lakho, abahamba ngomyalelo wakho; konke
owabawiselayo umthetho ngako ukuba bakwenze, abakwenza; wabahlisela ke
bonke obu bubi.

<span id="an_32:24">32:24</span> Yabona, iindonga zokungqinga zifikile
kulo mzi, ukuba ziwuthimbe; umzi ke unikelwe esandleni samaKaledi alwayo
nawo ngekrele, nangendlala, nangendyikitya yokufa. Ilizwi owalithethayo
lenzekile; nali ulibona.

<span id="an_32:25">32:25</span> Ke wena, Nkosi yam Yehova, uthe kum,
Zithengele intsimi ngemali, ungqinise amangqina; wakubona ukuba umzi lo
unikelwe esandleni samaKaledi.

<span id="an_32:26">32:26</span> Kwafika ilizwi likaYehova kuYeremiya,
lisithi,

<span id="an_32:27">32:27</span> Yabona, ndinguYehova, uThixo wenyama
yonke; kukho nto indinqabeleyo na?

<span id="an_32:28">32:28</span> Ngako oko utsho uYehova ukuthi, Yabona,
ndiyawunikela lo mzi esandleni samaKaledi, nasesandleni
sikaNebhukadenetsare, ukumkani waseBhabheli, ukuba awuthimbe;

<span id="an_32:29">32:29</span> eze amaKaledi alwayo nalo mzi, awufake
isikhuni, awutshise nezindlu abeqhumisela kuBhahali phezu kophahla
lwazo, bathululela thixweni bambi iminikelo ethululwayo, ukuze
bandiqumbise.

<span id="an_32:30">32:30</span> Ngokuba oonyana bakaSirayeli noonyana
bakaYuda baye besenza ububi bodwa emehlweni am kwasebuncinaneni babo;
ngokuba oonyana bakaSirayeli ngabaqumbisi bodwa kum, ngezenzo zezandla
zabo; utsho uYehova.

<span id="an_32:31">32:31</span> Ngokuba lo mzi waba sisisulu somsindo
wam nobushushu bam, kususela kwimini owakhiwa ngayo, kude kube yile
mini; ukuze ndiwususe ebusweni bam,

<span id="an_32:32">32:32</span> ngenxa yobubi bonke boonyana
bakaSirayeli noonyana bakaYuda, ababenzileyo ukuba bandiqumbise, bona,
nookumkani babo, nabathetheli babo, nababingeleli babo, nabaprofeti
babo, namadoda akwaYuda, nabemi baseYerusalem.

<span id="an_32:33">32:33</span> Bandinikela ikhosi, abandinikela ubuso;
bafundiswa, befundiswa kwakusasa, abaphulaphula ububa bakuvume
ukuqeqeshwa.

<span id="an_32:34">32:34</span> Babeka izinto zabo ezinezothe endlwini
ebizwa ngegama lam, ukuze bayenze inqambi;

<span id="an_32:35">32:35</span> bamakhela uBhahali iziganga
ezisemfuleni wakwaBhen-hinom, ukuze babacandisele uMoleki oonyana babo
neentombi zabo, into endingabawiselanga mthetho ngayo, engathanga qatha
entliziyweni yam, ukuba bawenze loo masikizi, ukuze bawenze one amaYuda.

<span id="an_32:36">32:36</span> Kukaloku ke, ngako oko utsho uYehova,
uThixo kaSirayeli, ngokusingisele kulo mzi, enithi, Unikelwe esandleni
sokumkani waseBhabheli ngekrele, nangendlala, nangendyikitya yokufa:
ukuthi,

<span id="an_32:37">32:37</span> Yabona, ndiyababutha emazweni onke,
endabagxothela kuwo ngomsindo wam, nangobushushu bam, nangoburhalarhume
obukhulu; ndobabuyisela kule ndawo, ndibahlalise bekholosile.

<span id="an_32:38">32:38</span> Baya kuba ngabantu bam, mna ndibe
nguThixo wabo;

<span id="an_32:39">32:39</span> ndibanike intliziyo enye, nendlela
enye, ukuze bandoyike imihla yonke, kulunge kubo, nakoonyana babo emva
kwabo.

<span id="an_32:40">32:40</span> Ndiya kubenzela umnqophiso
ongunaphakade, ukuba ndingabuyi ekubalandeleni, ukuba ndibenzele
okulungileyo, ndibeke ukundoyika entliziyweni yabo, ukuze bangandishiyi.

<span id="an_32:41">32:41</span> Ndoba nemihlali ngabo, ndibenzele
okulungileyo, ndibatyale kweli lizwe ndinyanisile, ngentliziyo yam yonke
nangomphefumlo wam wonke.

<span id="an_32:42">32:42</span> Ngokuba utsho uYehova ukuthi, Njengoko
ndabaziselayo aba bantu bonke obu bubi bukhulu kangaka, ndiya
kwenjenjalo ukubazisela konke okulungileyo endikuthethayo ngabo.

<span id="an_32:43">32:43</span> Kuya kuthengwa amasimi kweli lizwe
nithi, Kusenkangala, alinabantu nankomo, linikelwe esandleni samaKaledi.

<span id="an_32:44">32:44</span> Baya kuthenga amasimi ngemali,
bawabhale encwadini, itywinwe; bathabathe amangqina ezweni
lakwaBhenjamin, nangeenxa zonke kwiYerusalem, nasemizini yakwaYuda,
nasemizini yasezintabeni, nasemizini yasezithabazini, nasemizini
yelasezantsi; ngokuba ndiya kukubuyisa ukuthinjwa kwabo; utsho uYehova.

<span id="an_33:1">33:1</span> Kwafika ilizwi likaYehova kuYeremiya
okwesibini, esavalelwe entendelezweni yentolongo, lisithi,

<span id="an_33:2">33:2</span> Utsho uYehova, uMenzi woku; uYehova,
uMyili woku, ukuba akuzimase; ugama lakhe linguYehova, ukuthi,

<span id="an_33:3">33:3</span> Ndinqule, ndikuphendule, ndikuxelele
izinto ezinkulu ezinqabileyo, ongazaziyo.

<span id="an_33:4">33:4</span> Ngokuba utsho uYehova, uThixo kaSirayeli,
ngazo izindlu zalo mzi, nangezindlu zokumkani bakwaYuda ezidiliziweyo
ngenxa yeendonga zokungqinga, nangenxa yekrele;

<span id="an_33:5">33:5</span> bakubona ukuba baza kulwa namaKaledi,
bazizalisa ngezidumbu zabantu, endibabulalayo ngomsindo wam
nangobushushu bam, ekungenxa yezinto zabo zonke ezimbi, ukuba
ndibusithelise ubuso bam kulo mzi:

<span id="an_33:6">33:6</span> ukuthi, Yabona, ndiwubopha ngezinto
ezibotshwayo, eziphilisayo, ndibaphilise, ndibatyhilele ukuphuphuma
koxolo nenyaniso.

<span id="an_33:7">33:7</span> Ndiya kukubuyisa ukuthinjwa kukaYuda
nokuthinjwa kukaSirayeli, ndibakhe njengokwasekuqaleni.

<span id="an_33:8">33:8</span> Ndobahlambulula ebugwenxeni babo bonke,
abone ngabo kum; ndibuxolele ubugwenxa babo bonke, bone ngabo kum,
bakreqa ngabo kum.

<span id="an_33:9">33:9</span> Lo mzi uya kuba ligama lemihlali kum,
indumiso nesihombo kwiintlanga zonke zehlabathi, eziya kukuva konke
okulungileyo endikwenzayo kuwo, zinkwantye, zigungqe ngenxa yokulunga
konke, nangenxa yoxolo lonke, endiwenzela lona.

<span id="an_33:10">33:10</span> Utsho uYehova ukuthi, Kuya kubuva
kuviwe kule ndawo, nitshoyo ukuthi, Ilinxuwa, ayinabantu, ayinankomo,
emizini yakwaYuda, nasezitratweni zaseYerusalem, ekusenkangala kuzo,
ezingenabantu, ezingenabemi, ezingenankomo:

<span id="an_33:11">33:11</span> kuviwe izwi lemihlali nezwi lemivuyo;
izwi lomyeni nezwi lomtshakazi; izwi labathi, Bulelani kuYehova
wemikhosi, ngokuba elungile uYehova, ngokuba ingunaphakade inceba yakhe;
abazisa imibulelo endlwini kaYehova. Ngokuba ndiya kukubuyisa ukuthinjwa
kwelizwe, limiwe njengokwasekuqaleni; utshilo uYehova.

<span id="an_33:12">33:12</span> Utsho uYehova wemikhosi ukuthi, Kule
ndawo ilinxuwa, ingenamntu, ingenankomo, nasemizini yayo yonke, kuya
kubuya kubekho ikriwa labalusi, ababuthela imihlambi yabo kulo.

<span id="an_33:13">33:13</span> Emizini yasezintabeni, nasemizini
yasezithabazini, nasemizini yelasezantsi, nasezweni lakwaBhenjamin,
nangeenxa zonke eYerusalem, nasemizini yakwaYuda, iya kubuya igqithe
imihlambi phantsi kwezandla zoyibalayo; utsho uYehova.

<span id="an_33:14">33:14</span> Yabona, kuza imihla, utsho uYehova,
endiya kulimisa ilizwi elilungileyo, endalithethayo kwindlu kaSirayeli
nakwindlu kaYuda.

<span id="an_33:15">33:15</span> Ngaloo mihla nangelo xesha, ndiya
kumhlumisela uDavide iHlumelo loBulungisa, eliya kwenza ngokwesiko
nobulungisa ezweni.

<span id="an_33:16">33:16</span> Ngaloo mihla lona liya kusindiswa
elakwaYuda, ihlale ikholosile iYerusalem, ukubizwa kwayo kuthiwe,
UYehova-ububulungisa-bethu.

<span id="an_33:17">33:17</span> Ngokuba utsho uYehova ukuthi, UDavide
akayi kunqunyukelwa ndoda yakuhlala etroneni yendlu kaSirayeli;

<span id="an_33:18">33:18</span> banganqunyukelwa ndoda ababingeleli
abangabaLevi, yakunyusa amadini anyukayo ebusweni bam, iqhumisele
ngeminikelo yokudla, yenze imibingelelo imihla yonke.

<span id="an_33:19">33:19</span> Kwafika ilizwi likaYehova kuYeremiya,
lisithi,

<span id="an_33:20">33:20</span> Utsho uYehova ukuthi, Ukuba nithe
nawaphula umnqophiso wam wemini, nomnqophiso wam wobusuku, ukuze
kungabikho mini nabusuku ngexesha elililo:

<span id="an_33:21">33:21</span> woba uya kwaphulwa nawo umnqophiso wam
noDavide umkhonzi wam, ukuba angabi nanyana ungukumkani etroneni yakhe;
kwanabaLevi ababingeleli, abalungiselela mna.

<span id="an_33:22">33:22</span> Njengokuba ungenakubalwa umkhosi
wezulu, ingenakulinganiselwa intlabathi yolwandle, ndiya kwenjenjalo
ukuyandisa imbewu yomkhonzi wam uDavide, nabaLevi abalungiselela mna.

<span id="an_33:23">33:23</span> Kwafika ilizwi likaYehova kuYeremiya,
lisithi,

<span id="an_33:24">33:24</span> Akukuboni na abakuthethayo aba bantu,
besithi, Imizalwane yomibini, awayinyulayo uYehova, uyicekisile yona?
Babagiba ke abam abantu, ngokokude bangabi saba luhlanga phambi kwabo.

<span id="an_33:25">33:25</span> Utsho uYehova ukuthi, Ukuba awumi
umnqophiso wam wemini nowobusuku, ukuba imimiselo yezulu neyehlabathi
andiyimisanga,

<span id="an_33:26">33:26</span> ndoba ndiya kuyicekisa nembewu kaYakobi
noDavide umkhonzi wam; ukuba embewini yakhe ndingabi sathabatha
abayilawulayo imbewu ka-Abraham noIsake noYakobi, ngokuba ndiya
kukubuyisa ukuthinjwa kwabo, ndibe nemfesane kubo.

<span id="an_34:1">34:1</span> Ilizwi elafikayo kuYeremiya, livela
kuYehova, akubon’ ukuba uNebhukadenetsare ukumkani waseBhabheli, enempi
yakhe yonke, nezikumkani zonke zelizwe eliselulawulweni lwesandla sakhe,
nezizwe zonke, uyalwa neYerusalem nemizi yayo yonke: lalisithi,

<span id="an_34:2">34:2</span> Utsho uYehova, uThixo kaSirayeli, ukuthi,
Yiya, uthethe kuZedekiya ukumkani wakwaYuda, uthi kuye, Utsho uYehova
ukuthi, Yabona, ndiyawunikela lo mzi esandleni sokumkani waseBhabheli,
ukuba awutshise ngomlilo.

<span id="an_34:3">34:3</span> Ke wena akuyi kusinda esandleni sakhe;
inene, uya kubanjwa, unikelwe esandleni sakhe, amehlo akho awabone
amehlo okumkani waseBhabheli, umlomo wakhe uthethe nomlomo wakho, uve
nawe eBhabheli.

<span id="an_34:4">34:4</span> Kodwa live ilizwi likaYehova, Zedekiya
kumkani wakwaYuda; utsho uYehova ngawe, ukuthi, Akuyi kufa likrele,

<span id="an_34:5">34:5</span> Uya kufa unoxolo; ngokutshiselwa
kooyihlo, ookumkani bamandulo ababekho ngaphambi kwakho, baya
kwenjenjalo ukukutshisela; bakumbambazelele, besithi, Athi ke mna,
nkosi! Ngokuba mna ndilithethile ilizwi; utsho uYehova.

<span id="an_34:6">34:6</span> Wawathetha ke uYeremiya umprofeti loo
mazwi onke kuZedekiya ukumkani wakwaYuda, eYerusalem,

<span id="an_34:7">34:7</span> yakubon’ ukuba impi yokumkani
waseBhabheli iyalwa neYerusalem, nemizi yonke yakwaYuda eseleyo,
neLakishe, neAzeka; ngokuba kwakusele yona emizini yakwaYuda, iyimizi
enqatyisiweyo.

<span id="an_34:8">34:8</span> Ilizwi elafikayo kuYeremiya, livela
kuYehova, emveni kokwenza kokumkani uZedekiya umnqophiso nabantu bonke
baseYerusalem, wokuvakalisa kubo inkululeko:

<span id="an_34:9">34:9</span> owokuba elowo andulule ikhoboka lakhe,
elowo ikhobokazana lakhe elingumHebhere, elingumHebherekazi, elikhulule,
kungabikho umkhonzisayo umYuda umzalwana wakhe.

<span id="an_34:10">34:10</span> Baphulaphula ke abathetheli bonke
nabantu bonke, abangenayo emnqophisweni wokuba elowo andulule ikhoboka
lakhe, elowo ikhobokazana lakhe, elikhulule, angabi sabakhonzisa;
baphulaphula ke, babandulula.

<span id="an_34:11">34:11</span> Emveni koko bajika, bawabuyisa
amakhoboka namakhobokazana ababewandulule bewakhulule, bawaxinzelela
ekubeni ngamakhoboka namakhobokazana.

<span id="an_34:12">34:12</span> Kwafika ke ilizwi likaYehova
kuYeremiya, livela kuYehova, lisithi,

<span id="an_34:13">34:13</span> Utsho uYehova, uThixo kaSirayeli,
ukuthi, Mna ndenza umnqophiso nooyihlo, mini ndabakhupha ezweni
laseYiputa, endlwini yobukhoboka;

<span id="an_34:14">34:14</span> ndathi, Ekupheleni kweminyaka
esixhenxe, ize nindulule elowo umzalwana wakhe ongumHebhere,
owazithengisayo kuwe; wokukhonza iminyaka emithandathu, umndulule kuwe,
umkhulule; ke ooyihlo abandiphulaphulanga, abandithobelanga ndlebe.

<span id="an_34:15">34:15</span> Nina ke nibuyile namhla, nenza okuthe
tye emehlweni am ngokuvakalisa inkululeko, elowo kummelwane wakhe, nenza
umnqophiso phambi kwam endlwini ebizwe ngegama lam;

<span id="an_34:16">34:16</span> nasuka najika, nalihlambela igama lam,
nabuyisa elowo ikhoboka lakhe, elowo ikhobokazana lakhe, enaniwandulule,
niwakhulule ngokuthanda kwawo; nawaxinzelela ekubeni ngamakhoboka
namakhobokazana kuni.

<span id="an_34:17">34:17</span> Ngako oko, utsho uYehova ukuthi,
Anindiphulaphulanga ngokuvakalisa inkululeko, elowo kumzalwana wakhe,
elowo kummelwane wakhe; yabonani, ndivakalisa kuni inkululeko, utsho
uYehova, yokuya ekreleni, nasendlaleni, nasendyikityeni yokufa,
ndininikele kwizikumkani zonke zehlabathi, ukuze nibe yinto
yokunqakulisa.

<span id="an_34:18">34:18</span> Ndiya kuwenza amadoda awugqithileyo
umnqophiso wam, angawagcinanga amazwi omnqophiso awawenzayo phambi kwam,
abe lelo thole alicanda kubini, acanda phakathi kwezahlulo zenyama yalo.

<span id="an_34:19">34:19</span> Abathetheli bakwaYuda, nabathetheli
baseYerusalem, namagosa, nababingeleli, nabantu bonke belizwe abacandayo
phakathi kwezahlulo zethole,

<span id="an_34:20">34:20</span> ndiya kubanikela ezandleni zeentshaba
zabo, nasezandleni zabafuna umphefumlo wabo, zidliwe izidumbu zabo
ziintaka zezulu nangamarhamncwa omhlaba.

<span id="an_34:21">34:21</span> UZedekiya ke ukumkani wakwaYuda,
nabathetheli bakhe, ndiya kubanikela esandleni sabafuna umphefumlo wabo,
nasesandleni sempi yokumkani waseBhabheli, yona leyo yemkayo kuni.

<span id="an_34:22">34:22</span> Yabona, ndiwisa umthetho, utsho
uYehova, wokuba ndibabuyisele kulo mzi, balwe nawo, bawuthimbe,
bawutshise ngomlilo, ndiyenze amanxuwa imizi yakwaYuda, ingemiwa.

<span id="an_35:1">35:1</span> Ilizwi elafikayo kuYeremiya, livela
kuYehova, ngemihla kaYehoyakim unyana kaYosiya, ukumkani wakwaYuda,
lalisithi,

<span id="an_35:2">35:2</span> Yiya endlwini yamaRekabhi, uthethe nawo,
uwangenise endlwini kaYehova, kwelinye igumbi, uwaseze iwayini.

<span id="an_35:3">35:3</span> Ndamthabatha ke uYazaniya unyana
kaYeremiya, unyana kaHabhatsiniya, nabazalwana bakhe, noonyana bakhe
bonke, nendlu yonke yamaRekabhi;

<span id="an_35:4">35:4</span> ndabangenisa endlwini kaYehova, egumbini
koonyana bakaHanan unyana kaIgedaliya, umfo wakwaThixo, elisecaleni
kwegumbi labathetheli, eliphezu kwegumbi likaMahaseya unyana kaShalum,
umgcini-mnyango.

<span id="an_35:5">35:5</span> Ndabeka phambi koonyana bendlu
yamaRekabhi iindebe ezizele yiwayini, neebhekile, ndathi kubo, Selani
iwayini.

<span id="an_35:6">35:6</span> Bathi bona, Asiyiseli iwayini: ngokuba
uYonadabhi unyana kaRekabhi, ubawo, wasiwisela umthetho wokuthi, Ze
ningaseli wayini, nina, noonyana benu, naphakade;

<span id="an_35:7">35:7</span> ningakhi zindlu, ningahlwayeli mbewu,
ningatyali sidiliya, ningabi nazo ezo zinto; ke nohlala ezintenteni
yonke imihla yenu, ukuze niphile imihla emininzi phezu komhlaba,
eningabaphambukeli kuwo.

<span id="an_35:8">35:8</span> Siliphulaphule ke izwi likaYonadabhi
unyana kaRekabhi, ubawo, kuko konke awasiwisela umthetho ngako, ukuba
singaseli wayini yonke imihla yethu, thina, nabafazi bethu, noonyana
bethu, neentombi zethu;

<span id="an_35:9">35:9</span> wokuba singakhi nazindlu zokuba sihlale
kuzo, singabi nazidiliya, nantsimi, nambewu.

<span id="an_35:10">35:10</span> Sihleli ezintenteni, seva, senza ngako
konke awasiwisela umthetho ngako uYonadabhi ubawo.

<span id="an_35:11">35:11</span> Ke kaloku kwathi, ekunyukeni
kukaNebhukadenetsare, ukumkani waseBhabheli, esiza kweli lizwe, sathi,
Yizani singene eYerusalem ngenxa yempi yamaKaledi, nangenxa yempi
yama-Aram; sahlala ke eYerusalem apha.

<span id="an_35:12">35:12</span> Kwafika ilizwi likaYehova kuYeremiya,
lisithi,

<span id="an_35:13">35:13</span> Utsho uYehova wemikhosi, uThixo
kaSirayeli, ukuthi, Yiya, uthi kumadoda akwaYuda nakubemi baseYerusalem,
Anikuvumi na ukuqeqeshwa, ukuba niwaphulaphule amazwi am? utsho uYehova.

<span id="an_35:14">35:14</span> Agciniwe amazwi kaYonadabhi, unyana
kaRekabhi, awabawisela oonyana bakhe ukuba bangaseli wayini; abaseli
unanamhla, bawuphulaphula ke umthetho kayise. Ke mna ndathetha kuni,
ndithetha, ndivuka kusasa; anindiphulaphulanga.

<span id="an_35:15">35:15</span> Ndabathumela kuni bonke abakhonzi bam,
abaprofeti, ndibathuma, ndivuka kusasa, ndisithi, Khanibuye, elowo
endleleni yakhe embi, nilungise iintlondi zenu, ningalandeli thixo
bambi, ukuze nibakhonze; nohlala ke emhlabeni endawunika nina nooyihlo.
Ke anizithobanga iindlebe zenu, anindiphulaphulanga.

<span id="an_35:16">35:16</span> Inene, oonyana bakaYonadabhi unyana
kaRekabhi bawugcinile umthetho kayise, awabawiselayo; ke bona aba bantu
abandiphulaphuli.

<span id="an_35:17">35:17</span> Ngako oko utsho uYehova, uThixo
wemikhosi, uThixo kaSirayeli, ukuthi, Yabonani, ndiwazisela amaYuda
nabemi bonke baseYerusalem bonke obu bubi ndathethayo ngabo; ngenxa
yokuba ndathetha kubo, abeva; ndababiza, abasabela.

<span id="an_35:18">35:18</span> UYeremiya wathi kwindlu yamaRekabhi,
Utsho uYehova wemikhosi, uThixo kaSirayeli, ukuthi, Ngenxa enokuba
niwuphulaphule umthetho kaYonadabhi uyihlo, nayigcina yonke imithetho
yakhe, nenza ngako konke awaniwisela umthetho ngako;

<span id="an_35:19">35:19</span> ngako oko utsho uYehova wemikhosi,
uThixo kaSirayeli, ukuthi, UYonadabhi, unyana kaRekabhi, akayi
kunqunyukelwa ndoda yakuma phambi kwam yonke imihla.

<span id="an_36:1">36:1</span> Kwathi, ngomnyaka wesine kaYehoyakim
unyana kaYosiya, ukumkani wakwaYuda, lafika eli lizwi kuYeremiya, livela
kuYehova, lisithi,

<span id="an_36:2">36:2</span> Thabathela kuwe incwadi esongwayo,
uwabhale kuyo onke amazwi endawathetha kuwe ngamaSirayeli, nangamaYuda,
nangeentlanga zonke, kususela kwimini endathethayo kuwe, uthabathele
emihleni kaYosiya, ude uze kule mini.

<span id="an_36:3">36:3</span> Mhlawumbi indlu kaYuda ingabuphulaphula
bonke ububi endicinga ukubenza kubo, ukuze babuye elowo endleleni yakhe
embi, ndibuxolele ubugwenxa babo nesono sabo.

<span id="an_36:4">36:4</span> UYeremiya wabiza uBharuki unyana
kaNeriya, wawabhala encwadini esongwayo uBharuki, ephuma emlonyeni
kaYeremiya, onke amazwi kaYehova, awawathethayo kuye.

<span id="an_36:5">36:5</span> UYeremiya wamwisela uBharuki umthetho,
esithi, Mna ndivalelwe, andinako ukuya endlwini kaYehova.

<span id="an_36:6">36:6</span> Yiya wena, uwalese encwadini esongwayo,
leyo uyibhalileyo, ephuma emlonyeni wam, amazwi kaYehova, ezindlebeni
zabantu endlwini kaYehova ngomhla wokuzila ukudla; uwalese
nasezindlebeni zamaYuda onke, avela emizini yawo.

<span id="an_36:7">36:7</span> Mhlawumbi ukutarhuzisa kwabo kungawa
phambi koYehova, babuye elowo endleleni yakhe embi; ngokuba mkhulu
umsindo nobushushu, abuthethileyo uYehova ngaba bantu.

<span id="an_36:8">36:8</span> Wenza ke uBharuki unyana kaNeriya
njengako konke abemwisele umthetho uYeremiya umprofeti, wokuba awalese
encwadini amazwi kaYehova endlwini kaYehova.

<span id="an_36:9">36:9</span> Kwathi ngomnyaka weshumi kaYehoyakim
unyana kaYosiya, ukumkani wakwaYuda, ngenyanga yesithoba, bamema uzilo
lokudla phambi koYehova kubantu bonke baseYerusalem, nakubantu bonke
ababevele emizini yakwaYuda, beza eYerusalem.

<span id="an_36:10">36:10</span> UBharuki wawalesa encwadini amazwi
kaYeremiya endlwini kaYehova, egumbini likaGemariya unyana kaShafan,
umbhali, entendelezweni ephezulu, ekungeneni kwesango elitsha lendlu
kaYehova, ezindlebeni zabantu bonke.

<span id="an_36:11">36:11</span> Waweva uMikaya unyana kaGemariya,
unyana kaShafan, onke amazwi kaYehova encwadini,

<span id="an_36:12">36:12</span> wehla waya endlwini yokumkani, egumbini
lombhali. Nabo, behleli khona abathetheli bonke: ooElishama umbhali,
noDelaya unyana kaShemaya, noElinatan unyana ka-Akebhore, noGemariya
unyana kaShafan, noZedekiya unyana kaHananiya, nabathetheli bonke.

<span id="an_36:13">36:13</span> UMikaya wabaxelela onke amazwi
abewavile ekuleseni kukaBharuki encwadini, ezindlebeni zabantu.

<span id="an_36:14">36:14</span> Bonke abathetheli bathumela kuBharuki
uYehudi unyana kaNetaniya, unyana kaShelemiya, unyana kaKushi, besithi,
Incwadi esongwayo leyo ulese kuyo ezindlebeni zabantu, yiphathe
ngesandla sakho, uze. UBharuki unyana kaNeriya wayiphatha ke incwadi
esongwayo ngesandla sakhe, weza kubo.

<span id="an_36:15">36:15</span> Bathi kuye, Khawuhlale phantsi, uyilese
ezindlebeni zethu. Wayilesa ke uBharuki ezindlebeni zabo.

<span id="an_36:16">36:16</span> Kwathi, bakuweva onke loo mazwi,
bankwantya, elowo ebheka kowabo; bathi kuBharuki, Simelwe kukumxelela
ukumkani onke la mazwi.

<span id="an_36:17">36:17</span> Bambuza uBharuki, besithi,
Khawusixelele, utheni na ukuwabhala onke la mazwi ephuma emlonyeni
wakhe?

<span id="an_36:18">36:18</span> Wathi uBharuki kubo, Wawathetha kum
onke la mazwi aphuma emlonyeni wakhe, ndawabhala encwadini le ngeinki.

<span id="an_36:19">36:19</span> Bathi abathetheli kuBharuki, Hamba uye
kuzimela, wena noYeremiya, kungazi mntu apho nikhona.

<span id="an_36:20">36:20</span> Bangena ke kukumkani entendelezweni,
beyibeke incwadi esongwayo egumbini likaElishama umbhali, bawaxela
ezindlebeni zokumkani onke amazwi lawo.

<span id="an_36:21">36:21</span> Ukumkani wathuma uYehudi, ukuba
ayithabathe incwadi esongwayo; wayithabatha ke egumbini likaElishama
umbhali. UYehudi wayilesa ezindlebeni zokumkani, nasezindlebeni
zabathetheli bonke abamele ngakukumkani.

<span id="an_36:22">36:22</span> Ke kaloku ukumkani wayehleli endlwini
yasebusika ngenyanga yesithoba, kubasiwe elukhambeni phambi kwakhe.

<span id="an_36:23">36:23</span> Kwathi, xa uYehudi abelese imiqolo
emithathu nokuba mine, wayiqwenga ukumkani ngesitshetshe sombhali,
wayiphosa emlilweni obuselukhambeni, yada yatsha yagqibela yonke incwadi
esongwayo, emlilweni obuselukhambeni.

<span id="an_36:24">36:24</span> Abankwantyanga, abazikrazulanga iingubo
zabo ukumkani nabakhonzi bakhe, ababeweva loo mazwi onke.

<span id="an_36:25">36:25</span> Noko ke bambongozayo ukumkani
ooElinatan noDelaya noGemariya, ukuba angayitshisi incwadi esongwayo,
akabaphulaphula.

<span id="an_36:26">36:26</span> Ukumkani wabawisela umthetho ooYerameli
unyana kakumkani, noSeraya unyana ka-Azeriyeli, noShelemiya unyana
ka-Abhedeli, ukuba bambambe uBharuki umbhali noYeremiya umprofeti;
uYehova wabazimeza.

<span id="an_36:27">36:27</span> Kwafika ilizwi likaYehova kuYeremiya,
emveni kokuba ukumkani abeyitshisile incwadi esongwayo, namazwi
abewabhalile uBharuki, ephuma emlonyeni kaYeremiya, lisithi,

<span id="an_36:28">36:28</span> Buya, uthabathe enye incwadi esongwayo,
ubhale kuyo onke amazwi okuqala, abesencwadini esongwayo yokuqala,
awayitshisayo uYehoyakim ukumkani wakwaYuda.

<span id="an_36:29">36:29</span> Uze uthi kuYehoyakim ukumkani
wakwaYuda, Utsho uYehova ukuthi, Wena uyitshisile le ncwadi isongwayo,
usithi, Yini na ukuba ubhale kuyo ukuthi, Ukumkani waseBhabheli uya kuza
eze, alonakalise eli lizwe, aphelise umntu nenkomo kulo?

<span id="an_36:30">36:30</span> Ngako oko, utsho uYehova ngokusingisele
kuYehoyakim ukumkani wakwaYuda, ukuthi, Akuyi kubakho bani wakwakhe
kuye, uhlalayo etroneni kaDavide; isidumbu sakhe siya kulahlelwa
ebushushwini belanga emini, naseqabakeni ebusuku.

<span id="an_36:31">36:31</span> Ndiya kumvelela yena, nembewu yakhe,
nabakhonzi bakhe, ngobugwenxa babo; ndibuzisele bona, nabemi
baseYerusalem, namadoda akwaYuda, bonke ububi endabuthethayo kubo; ke
abaphulaphula.

<span id="an_36:32">36:32</span> UYeremiya wathabatha enye incwadi
esongwayo, wayinika uBharuki unyana kaNeriya, umbhali; wawabhala kuyo,
ephuma emlonyeni kaYeremiya, onke amazwi encwadi awayitshisayo
uYehoyakim ukumkani wakwaYuda ngomlilo. Kongezelelwa kuwo amazwi
amaninzi, anjengawo.

<span id="an_37:1">37:1</span> Ke kaloku ukumkani uZedekiya unyana
kaYosiya waba ngukumkani esikhundleni sikaKoniyahu unyana kaYehoyakim,
owenziwa ukumkani ezweni lakwaYuda nguNebhukadenetsare ukumkani
waseBhabheli.

<span id="an_37:2">37:2</span> Akawaphulaphula naye, nabakhonzi bakhe,
nabantu belizwe, amazwi kaYehova awawathethayo ngoYeremiya umprofeti.

<span id="an_37:3">37:3</span> Ukumkani uZedekiya wathuma ooYehukali
unyana kaShelemiya, noZefaniya unyana kaMahaseya, umbingeleli,
kuYeremiya umprofeti, esithi, Khawusithandazele kuYehova uThixo wethu.

<span id="an_37:4">37:4</span> UYeremiya ke ubengena ephuma phakathi
kwabantu, bengekamfaki entolongweni.

<span id="an_37:5">37:5</span> Ke kaloku impi kaFaro ibiphume eYiputa;
aziva iindaba zayo amaKaledi abeyingqinga iYerusalem, esuka emka
eYerusalem.

<span id="an_37:6">37:6</span> Kwafika ilizwi likaYehova kuYeremiya
umprofeti, lisithi,

<span id="an_37:7">37:7</span> Utsho uYehova, uThixo kaSirayeli, ukuthi,
Yitshoni kukumkani wakwaYuda, onithume ukuza kubuzisa kum, ukuthi,
Yabonani, impi kaFaro ephume isiza ukuninceda, iya kubuyela ezweni layo
eYiputa;

<span id="an_37:8">37:8</span> abuye ke amaKaledi, alwe nalo mzi,
awuthimbe, awutshise ngomlilo.

<span id="an_37:9">37:9</span> Utsho uYehova ukuthi, Musani
ukuzikhohlisa ngokwenu, nisithi, Aya kumka kanye kuthi amaKaledi;
ngokuba akayi kumka.

<span id="an_37:10">37:10</span> Inene, nibe ningafanelana niyixabele
impi yonke yamaKaledi alwayo nani, kwasala kuyo amadoda aziingxwelera;
abeya kuvuka elowo ententeni yakhe, awutshise lo mzi ngomlilo.

<span id="an_37:11">37:11</span> Kwathi, ekumkeni kwempi yamaKaledi
eYerusalem ngenxa yempi kaFaro,

<span id="an_37:12">37:12</span> waphuma uYeremiya eYerusalem, esiya
ezweni lakwaBhenjamin, ukuba athabathe khona isahlulelo sakhe phakathi
kwabantu.

<span id="an_37:13">37:13</span> Kwathi, esesangweni lakwaBhenjamin,
ekhona nomphathi-balindi, ogama linguIriya unyana kaShelemiya, unyana
kaHananiya, wambamba uYeremiya umprofeti, esithi, Uphambela kumaKaledi.

<span id="an_37:14">37:14</span> Wathi uYeremiya, Uyaxoka; andiphambeli
kumaKaledi. Ke akamphulaphula; uIriya wambamba uYeremiya, wamsa
kubathetheli.

<span id="an_37:15">37:15</span> Abathetheli bamqumbela uYeremiya,
bambetha, bamfaka endlwini yababanjwa, endlwini yombhali uYonatan;
ngokuba babeyenze intolongo.

<span id="an_37:16">37:16</span> Xa uYeremiya ebengenile endlwini
engumhadi, ezingontsini, wahlala khona uYeremiya imihla emininzi.

<span id="an_37:17">37:17</span> Uthe ke ukumkani uZedekiya wathumela,
wamthabatha; ukumkani wambuza endlwini yakhe ngasese, wathi, Kukho lizwi
na liphuma kuYehova? Wathi uYeremiya, Likho; wathi, Uya kunikelwa
esandleni sokumkani waseBhabheli.

<span id="an_37:18">37:18</span> Wathi uYeremiya kukumkani uZedekiya,
Ndone ngantoni na kuwe, nakubakhonzi bakho, nakwaba bantu, ukuba
nindifake entolongweni nje?

<span id="an_37:19">37:19</span> Baphi na ke abaprofeti benu
ababeprofeta kuni, besithi, Ukumkani waseBhabheli akayi kunifikela nina,
nalo eli lizwe?

<span id="an_37:20">37:20</span> Kaloku ke khawuphulaphule, nkosi yam
kumkani, makuwe phambi kwakho ukutarhuzisa kwam; musa ukundibuyisela
endlwini kaYonatan umbhali, hleze ndifele khona.

<span id="an_37:21">37:21</span> Ukumkani uZedekiya wawisa umthetho;
bambeka uYeremiya entendelezweni yabalindi, bamnika intenda yesonka
imihla ngemihla esitratweni saboji, sada saphela sonke isonka phakathi
komzi. UYeremiya wahlala ke entendelezweni yabalindi.

<span id="an_38:1">38:1</span> Ke kaloku uShefatiya unyana kaMatan,
noGedaliya unyana kaPashure, noYukali unyana kaShelemiya, noPashure
unyana kaMalekiya, baweva amazwi abewathetha uYeremiya kubantu bonke,
esithi,

<span id="an_38:2">38:2</span> Utsho uYehova ukuthi, Ohlala kulo mzi
wofa likrele, nayindlala, nayindyikitya yokufa; ophuma aye kumaKaledi
wophila, ube lixhoba kuye umphefumlo wakhe, aphile.

<span id="an_38:3">38:3</span> Utsho uYehova ukuthi, Lo mzi uya
kunikelwa esandleni sempi yokumkani waseBhabheli, awuthimbe.

<span id="an_38:4">38:4</span> Bathi ke abathetheli kukumkani,
Mayibulawe le ndoda, ngokuba ngokwenjenje iwisa izandla zamadoda okulwa,
aseleyo kulo mzi, nezandla zabantu bonke, ngokuthetha kubo amazwi anje;
ngokuba le ndoda ayilungxamele uxolo lwaba bantu, ingxamele ububi babo.

<span id="an_38:5">38:5</span> Wathi ukumkani uZedekiya, Yabonani,
usezandleni zenu; ngokuba ukumkani engenakuthini engenani.

<span id="an_38:6">38:6</span> Bamthabatha uYeremiya, bamphosa emhadini
kaMalekiya unyana wokumkani, obusentendelezweni yabalindi; bamhlisa
uYeremiya ngezintya emhadini, lowo ungenamanzi, unodaka; watshona
eludakeni uYeremiya.

<span id="an_38:7">38:7</span> Weva uEbhedi-meleki umKushi, indoda
elithenwa, ebisendlwini yokumkani, ukuba bamfake emhadini uYeremiya;
ukumkani ke ubehleli esangweni lakwaBhenjamin.

<span id="an_38:8">38:8</span> Waphuma uEbhedi-meleki endlwini
yokumkani, wathetha kukumkani, esithi,

<span id="an_38:9">38:9</span> Nkosi yam, kumkani, la madoda enze into
embi ngako konke akwenzileyo kuYeremiya umprofeti lo, amphosa emhadini;
uya kufa yindlala kuloo ndawo akuyo, ngokuba akusekho sonka kulo mzi.

<span id="an_38:10">38:10</span> Ukumkani wamwisela umthetho
uEbhedi-meleki umKushi, esithi, Thabatha apha amadoda angamashumi
amathathu asesandleni sakho umrhole uYeremiya umprofeti emhadini,
engekafi.

<span id="an_38:11">38:11</span> UEbhedi-meleki wathabatha amadoda lawo
asesandleni sakhe, waya endlwini yokumkani ngaphantsi kwendlu
yobuncwane, wathabatha khona amadlavu eengubo ezikrazukileyo
nawezonakeleyo, wawathobela kuYeremiya emhadini ngezintya.

<span id="an_38:12">38:12</span> Wathi uEbhedi-meleki umKushi
kuYeremiya, Khawubeke la madlavu eengubo ezikrazukileyo nawezonakeleyo
phantsi kwamakhwapha akho ngaphantsi kwezintya. Wenjenjalo uYeremiya.

<span id="an_38:13">38:13</span> Bamrhola uYeremiya ngezintya, bamnyusa
emhadini; uYeremiya wahlala entendelezweni yabalindi.

<span id="an_38:14">38:14</span> Wathuma ukumkani uZedekiya,
wamthabathela kuye uYeremiya umprofeti, ekungeneni emnyango wesithathu
osendlwini kaYehova. Wathi ukumkani kuYeremiya, Ndiya kukubuza indawo;
uze ungafihli nto kum.

<span id="an_38:15">38:15</span> Wathi uYeremiya kuZedekiya, Ukuba
ndithe ndakuxelela, akuyi kundibulala undibulale na? Nokuba ndithe
ndakucebisa, akuyi kundiphulaphula.

<span id="an_38:16">38:16</span> Ukumkani uZedekiya wamfungela uYeremiya
ngasese, esithi, Ehleli nje uYehova, owasenzela lo mphefumlo, inene,
andiyi kukubulala, andiyi kukunikela ezandleni zaloo madoda awufunayo
umphefumlo wakho.

<span id="an_38:17">38:17</span> Wathi uYeremiya kuZedekiya, Utsho
uYehova, uThixo wemikhosi, uThixo kaSirayeli, ukuthi, Ukuba uthe waphuma
ukuphuma oku, waya kubathetheli bokumkani waseBhabheli, wophila
umphefumlo wakho, nalo mzi ungatshiswa ngomlilo; uphile wena nendlu
yakho;

<span id="an_38:18">38:18</span> ke ukuba uthe akwaphuma uye
kubathetheli bokumkani waseBhabheli, lo mzi wonikelwa esandleni
samaKaledi, awutshise ngomlilo, wena ke ungasindi esandleni sawo.

<span id="an_38:19">38:19</span> Ukumkani uZedekiya wathi kuYeremiya,
Ndinesithukuthezi ngamaYuda aphambele kumaKaledi, hleze andinikele
esandleni sawo, afekethe ngam.

<span id="an_38:20">38:20</span> Wathi uYeremiya, Akayi kukunikela.
Khawuliphulaphule izwi likaYehova, ngokoko ndilithethileyo kuwe; kolunga
kuwe, uphile umphefumlo wakho.

<span id="an_38:21">38:21</span> Ke ukuba uthe akwavuma ukuphuma, nali
ilizwi andibonise lona uYehova, lokuthi,

<span id="an_38:22">38:22</span> Yabona, bonke abafazi abaseleyo
endlwini yokumkani wakwaYuda, baya kukhutshwa basiwe kubathetheli
bokumkani waseBhabheli, bathi abafazi abo, Amadoda axolelene nawe
akuxhokonxile, akweyisile; zitshonile nje emgxobhozweni iinyawo zakho,
wona abuya umva.

<span id="an_38:23">38:23</span> Ke bonke abafazi bakho noonyana bakho
baya kukhutshwa, basiwe kumaKaledi, ungasindi wena esandleni sawo; ke
wena uya kubanjwa sisandla sokumkani waseBhabheli, utshisise lo mzi
ngomlilo.

<span id="an_38:24">38:24</span> UZedekiya wathi kuYeremiya, La mazwi
makangaziwa mntu, ukuze ungafi.

<span id="an_38:25">38:25</span> Xa ke bathe beva abathetheli ukuba
ndithethe nawe, beza kuwe, bathi kuwe, Khawusixelele oko ukuthethileyo
kukumkani; musa ukukufihla kuthi, asiyi kukubulala; kwanakuthethileyo
ukumkani kuwe:

<span id="an_38:26">38:26</span> wothi kubo, Ndiwise utarhuziso lwam
phambi kokumkani, ukuba angandibuyiseli endlwini kaYonatan, ndifele
khona.

<span id="an_38:27">38:27</span> Beza kuYeremiya bonke abathetheli,
bambuza; wabaxelela ngokwaloo mazwi onke abewise umthetho ngawo
ukumkani. Bathi tu, bemka kuye; ngokuba ayivakalanga le nto.

<span id="an_38:28">38:28</span> Wahlala uYeremiya entendelezweni
yabalindi, kwada kwangumhla eyathinjwa ngawo iYerusalem.

<span id="an_39:1">39:1</span> Kwathi, xenikweni iYerusalem ibithinjiwe
(ngomnyaka wesithoba kaZedekiya ukumkani wakwaYuda, ngenyanga yeshumi,
akubon’ ukuba ufikile eYerusalem uNebhukadenetsare nempi yakhe yonke,
bayingqinga;

<span id="an_39:2">39:2</span> ngomnyaka weshumi elinamnye kaZedekiya,
ngenyanga yesine, ngolwesithoba enyangeni leyo, wagqojozwa umzi),

<span id="an_39:3">39:3</span> bafika bonke abathetheli bokumkani
waseBhabheli, bahlala esangweni laphakathi: ooNergale-sharetsere,
noSamgare-nebho, noSarsekim umthetheli wamathenwa, noNergale-sharetsere
umthetheli wezazi, nabanye abathetheli bonke bokumkani waseBhabheli.

<span id="an_39:4">39:4</span> Kwathi, akubabona uZedekiya ukumkani
wakwaYuda namadoda onke okulwa, babaleka, baphuma ngobusuku phakathi
komzi ngendlela yomyezo wokumkani, ngesango eliphakathi kweendonga,
baphuma ngendlela yeArabha.

<span id="an_39:5">39:5</span> Impi yamaKaledi yabasukela, yamfikela
uZedekiya ezinkqantosini zaseYeriko; yamthabatha, yenyuka naye, yamsa
kuNebhukadenetsare ukumkani waseBhabheli, eRibhela ezweni laseHamati;
athethwa khona amatyala akhe.

<span id="an_39:6">39:6</span> Ukumkani waseBhabheli wababulala oonyana
bakaZedekiya eRibhela emehlweni akhe; nabanumzana bonke bakwaYuda
wababulala ukumkani waseBhabheli.

<span id="an_39:7">39:7</span> Wamtyhaphaza amehlo uZedekiya, wamkhonkxa
ngamakhamandela obhedu, ukuba asiwe eBhabheli.

<span id="an_39:8">39:8</span> AmaKaledi ayitshisa ngomlilo indlu
yokumkani nezindlu zabantu, azidiliza neendonga zaseYerusalem.

<span id="an_39:9">39:9</span> Amasalela abantu abaseleyo phakathi
komzi, amaphamba aphambelayo kuye, kwanamasalela abantu abaseleyo,
wabafudusela eBhabheli uNebhuzaradan umthetheli wabasiki;

<span id="an_39:10">39:10</span> ke inxenye yabantu abazizisweli,
abangenanto iyinto, uNebhuzaradan, inkulu yabasiki, wayishiya ezweni
lakwaYuda, wayinika izidiliya namasimi ngaloo mhla.

<span id="an_39:11">39:11</span> Ke kaloku, uNebhukadenetsare ukumkani
waseBhabheli wawisa umthetho ngoYeremiya ngesandla sikaNebhuzaradan,
umthetheli wabasiki, esithi,

<span id="an_39:12">39:12</span> Mthabathe, umise amehlo akho kuye,
ungenzi nto imbi kuye; wothi, njengoko akuthethayo kuwe, wenjenjalo
kuye.

<span id="an_39:13">39:13</span> Ke bathuma ooNebhuzaradan umthetheli
wabasiki, noNebhushazebhan umthetheli wamathenwa, noNergale-sharetsere
umthetheli wezazi, nabathetheli bonke bokumkani waseBhabheli;

<span id="an_39:14">39:14</span> bathuma bamthabatha uYeremiya
entendelezweni yabalindi, bamnikela kuGedaliya unyana ka-Ahikam, unyana
kaShafan, ukuba amkhuphe amse ekhaya. Wahlala ke phakathi kwabantu.

<span id="an_39:15">39:15</span> Ke kaloku, kwaye kufike ilizwi
likaYehova kuYeremiya, akuba evalelwe entendelezweni yabalindi, lisithi,

<span id="an_39:16">39:16</span> Yiya uthi kuEbhedi-meleki umKushi,
Utsho uYehova wemikhosi, uThixo kaSirayeli, ukuthi, Yabona, amazwi am
ndiwazisela ububi kulo mzi, andiwaziseli okulungileyo; aya kwenzeka
phambi kwakho ngaloo mhla.

<span id="an_39:17">39:17</span> Ke ndokuhlangula ngaloo mhla, utsho
uYehova, unganikelwa esandleni samadoda onxungupheleyo ngawo.

<span id="an_39:18">39:18</span> Ngokuba, inene, ndiya kukusiza, ungawi
likrele; uya kuba lixhoba kuwe umphefumlo wakho, ngokuba ukholose ngam;
utsho uYehova.

<span id="an_40:1">40:1</span> Ilizwi elafikayo kuYeremiya, livela
kuYehova, emveni kokuba ebendululwe eRama nguNebhuzaradan, umthetheli
wabasiki, ekumthabatheni kwakhe ekhonkxiwe ngemixokelelwane phakathi
kwabafudusiweyo bonke baseYerusalem nabakwaYuda, ababefuduselwa
eBhabheli.

<span id="an_40:2">40:2</span> Umthetheli wabasiki wamthabatha ke
uYeremiya, wathi kuye, UYehova uThixo wakho wathetha obu bubi ngale
ndawo;

<span id="an_40:3">40:3</span> uYehova wabufikisa, wenza njengoko
wakuthethayo; ngokuba nonayo kuYehova, analiphulaphula izwi lakhe,
yabakho ke le nto kuni.

<span id="an_40:4">40:4</span> Kaloku ke yabona, ndiyayicombulula namhla
imixokelelwane esezandleni zakho. Ukuba kuthe kwalunga emehlweni akho
ukuya nam eBhabheli, yiza, ndolimisa iliso lam kuwe; ukuba kuthe kwakubi
emehlweni akho ukuya nam eBhabheli, yeka ke. Uyabona, ilizwe lonke
liphambi kwakho; ukuya apho kuthe kwalunga kwathi tye emehlweni akho,
oko kokwakho, yiya khona.

<span id="an_40:5">40:5</span> Uthe ke engekabuyi, wathi, Buyela
kuGedaliya unyana ka-Ahikam, unyana kaShafan, owenziwa umveleli
ngukumkani waseBhabheli emizini yakwaYuda, uhlale naye phakathi
kwabantu; okanye uye apho kuthe tye emehlweni akho ukuya khona.
Umthetheli wabasiki wamnika umxhesho nesipho, wamndulula.

<span id="an_40:6">40:6</span> UYeremiya waya kuGedaliya unyana
ka-Ahikam eMizpa, wahlala naye phakathi kwabantu ababesele elizweni.

<span id="an_40:7">40:7</span> Ke kaloku beva bonke abathetheli bezimpi
ezisendle, bona namadoda abo, ukuba ukumkani waseBhabheli umenze
umveleli welizwe uGedaliya unyana ka-Ahikam, nokuba umenze umveleli
wamadoda, nabafazi, nabantwana, nezisweli zelizwe,
kwababengafuduselwanga eBhabheli.

<span id="an_40:8">40:8</span> Beza ke kuGedaliya eMizpa, inguIshmayeli
unyana kaNetaniya, noYohanan noYonatan oonyana bakaKareba, noSeraya
unyana kaTanumete, noonyana bakaEfayi waseNetofa, noYezaniya umntu
waseMahaka, bona namadoda abo.

<span id="an_40:9">40:9</span> UGedaliya unyana ka-Ahikam, unyana
kaShafan, wabafungela namadoda abo, esithi, Musani ukoyika ukuwakhonza
amaKaledi; hlalani kweli lizwe, nimkhonze ukumkani waseBhabheli, kulunge
kuni.

<span id="an_40:10">40:10</span> Yabonani, ndihleli eMizpa, ukuze ndime
phambi kwamaKaledi, aya kuza kuthi; ke nina hlanganisani iwayini,
neziqhamo zasehlotyeni, neoli, nibeke ezityeni zenu, nihlale emizini
yenu, enithe nayithimba.

<span id="an_40:11">40:11</span> NamaYuda onke abe ekwelakwaMowabhi,
nakoonyana baka-Amon, nakwelakwaEdom, nabasemazweni onke, eva ukuba
ukumkani waseBhabheli umise amasalela kwaYuda, nokuba umenze umveleli
wawo uGedaliya unyana ka-Ahikam, unyana kaShafan.

<span id="an_40:12">40:12</span> Abuya ke onke amaYuda, ezindaweni zonke
abegxothelwe kuzo, eza elizweni lakwaYuda kuGedaliya eMizpa, abutha
iwayini neziqhamo zasehlotyeni, zazininzi kakhulu.

<span id="an_40:13">40:13</span> Ke kaloku uYohanan unyana kaKareha,
nabathetheli bonke bezimpi ababesemaphandleni, beza kuGedaliya eMizpa.

<span id="an_40:14">40:14</span> Bathi kuye, Uhleli usazi na ukuba
uBhahalisi, ukumkani woonyana baka-Amon, uthume uIshmayeli unyana
kaNetaniya, ukuba akubulale? Ke uGedaliya unyana ka-Ahikam ubengakholwa
ngabo.

<span id="an_40:15">40:15</span> UYohanan unyana kaKareha wathetha
kuGedaliya ngasese eMizpa, wathi, Makhe ndiye ndimbulale uIshmayeli
unyana kaNetaniya, kungazi mntu; yini na ukuba ade abulale wena,
achithwachithwe amaYuda onke ahlanganisene kuwe, atshabalale amasalela
akwaYuda?

<span id="an_40:16">40:16</span> UGedaliya unyana ka-Ahikam wathi
kuYohanan unyana kaKareha, Musa ukuyenza loo nto; ngokuba uthetha
ubuxoki ngoIshmayeli.

<span id="an_41:1">41:1</span> Kwathi ngenyanga yesixhenxe, weza
uIshmayeli unyana kaNetaniya, unyana kaElishama, wasembewini yokumkani,
wakubathetheli bokumkani, enamadoda alishumi, kuGedaliya unyana
ka-Ahikam eMizpa; badla isonka ndawonye eMizpa apho.

<span id="an_41:2">41:2</span> Wesuka uIshmayeli unyana kaNetaniya,
namadoda alishumi abenaye, wamxabela uGedaliya unyana ka-Ahikam, unyana
kaShafan, ngekrele; wambulala ke obenziwe umveleli ngukumkani
waseBhabheli ezweni eli;

<span id="an_41:3">41:3</span> namaYuda onke abenaye, abenoGedaliya
eMizpa, namaKaledi awafunyanwayo khona, angamadoda okulwa, wawabulala
uIshmayeli.

<span id="an_41:4">41:4</span> Kwathi ke ngomhla wesibini emva
kokubulawa kukaGedaliya, kungazi mntu,

<span id="an_41:5">41:5</span> kwafika amadoda evela kwaShekem naseShilo
nakwaSamari, amadoda angamashumi asibhozo, eguye iindevu, ezikrazule
iingubo, ezicentile, eneminikelo yokudla nentlaka emhlophe ezandleni
zawo, eyizisa endlwini kaYehova.

<span id="an_41:6">41:6</span> Waphuma eMizpa uIshmayeli unyana
kaNetaniya, waya kuwakhawulela, emana ehamba elila. Kwathi, akufika
kuwo, wathi kuwo, Yizani kuGedaliya unyana ka-Ahikam.

<span id="an_41:7">41:7</span> Kwathi, akufika phakathi komzi,
wawabulala uIshmayeli unyana kaNetaniya, wawalahlela emhadini phakathi,
yena namadoda lawo abenaye.

<span id="an_41:8">41:8</span> Ke kwafumaneka kuwo amadoda alishumi,
awathi kuIshmayeli, Musa ukusibulala, ngokuba sinezisele endle
ezinengqolowa, nerhasi, neoli, nobusi. Wawayeka ke, akawabulala phakathi
kwabazalwana bawo.

<span id="an_41:9">41:9</span> Ke kaloku umhadi, apho uIshmayeli
wazilahlela kuwo ngakuGedaliya zonke izidumbu zamadoda abewabulele (lowo
wawenzayo ukumkani uAsa ngenxa kaBhahesha ukumkani wakwaSirayeli),
uIshmayeli unyana kaNetaniya wawuzalisa ngababuleweyo.

<span id="an_41:10">41:10</span> UIshmayeli wawathimba onke amasalela
abantu abaseMizpa, iintombi zokumkani, nabantu bonke ababesele eMizpa,
abenziwe umveleli wabo uGedaliya unyana ka-Ahikam nguNebhuzaradan,
umthetheli wabasiki; wabathimba ke uIshmayeli unyana kaNetaniya,
wahamba, wawelela koonyana baka-Amon.

<span id="an_41:11">41:11</span> Weva uYohanan unyana kaKareha,
nabathetheli bonke bezimpi ezibe zinaye, bonke ububi awabenzayo
uIshmayeli unyana kaNetaniya;

<span id="an_41:12">41:12</span> bawathabatha onke amadoda, baya kulwa
noIshmayeli unyana kaNetaniya, bamfumana ngasemanzini amakhulu
aseGibheyon.

<span id="an_41:13">41:13</span> Kwathi, bonke abantu abanoIshmayeli,
bakumbona uYohanan unyana kaKareha, nabathetheli bezimpi ezinaye,
bavuya;

<span id="an_41:14">41:14</span> bajika bonke abantu abebathimbe eMizpa
uIshmayeli, babuya baya kuYohanan unyana kaKareha.

<span id="an_41:15">41:15</span> Ke uIshmayeli unyana kaNetaniya
wasinda, enamadoda asibhozo, ebusweni bukaYohanan, waya koonyana
baka-Amon.

<span id="an_41:16">41:16</span> Wawathabatha uYohanan unyana kaKareha,
nabathetheli bonke bezimpi ababenaye, onke amasalela abantu,
awababuyisayo kuIshmayeli unyana kaNetaniya eMizpa, emveni kokuba
ebembulele uGedaliya unyana ka-Ahikam, amagorha, amadoda okulwa,
nabafazi, nabantwana, namathenwa, abewabuyisile eGibheyon.

<span id="an_41:17">41:17</span> Baya bahlala endlwini yabaphambukeli
kaKimham engaseBhetelehem, ukuba baye kungena eYiputa, ngenxa
yamaKaledi.

<span id="an_41:18">41:18</span> Ngokuba babewoyika, ngokuba uIshmayeli
unyana kaNetaniya ebembulele uGedaliya unyana ka-Ahikam, owayenziwe
umveleli welizwe ngukumkani waseBhabheli.

<span id="an_42:1">42:1</span> Basondela bonke abathetheli bezimpi:
ooYohanan unyana kaKareha, noYezaniya unyana kaHoshaya, nabantu bonke,
bethabathela komncinane base komkhulu.

<span id="an_42:2">42:2</span> Bathi kuYeremiya umprofeti, Ukutarhuzisa
kwethu makhe kuwe phambi kwakho, usithandazele kuYehova uThixo wakho,
uthandazele la masalela onke; ngokuba sisele sambalwa, besibaninzi,
njengoko asibonayo amehlo akho;

<span id="an_42:3">42:3</span> uYehova uThixo wakho asixelele indlela
esingahamba ngayo, nento esingayenzayo.

<span id="an_42:4">42:4</span> Wathi uYeremiya umprofeti kubo, Ndivile;
yabonani, ndiya kuthandaza kuYehova uThixo wenu ngokwamazwi enu; kuthi
onke amazwi aniphendule ngawo uYehova, ndinixelele; andiyi kunivimba
lizwi.

<span id="an_42:5">42:5</span> Bathi bona kuYeremiya, UYehova makabe
lingqina elinyanisileyo, elithembekayo, ngathi, ukuba asithanga senze
ngokwelizwi lonke, awokuthuma lona kuthi uYehova uThixo wakho.

<span id="an_42:6">42:6</span> Nokuba lilungile, nokuba libi, siya
kuliphulaphula ilizwi likaYehova uThixo wethu, esikuthumela kuye; ukuze
kulunge kuthi, xa siliphulaphulayo ilizwi likaYehova uThixo wethu.

<span id="an_42:7">42:7</span> Kwathi ekupheleni kwemihla elishumi,
kwafika ilizwi likaYehova kuYeremiya.

<span id="an_42:8">42:8</span> Wabiza uYohanan unyana kaKareha,
nabathetheli bonke bezimpi ababenaye, nabantu bonke, bathabathela
komncinane, besa komkhulu.

<span id="an_42:9">42:9</span> Wathi kubo, Utsho uYehova, uThixo
kaSirayeli, enindithumele kuye, ukuba ndiwise ukutarhuzisa kwenu phambi
kwakhe, ukuthi,

<span id="an_42:10">42:10</span> Ukuba nithe nahlala kweli lizwe,
ndonakha, ndinganigungxuli; ndonityala, ndinganinyothuli; ngokuba
ndiyazohlwaya ngenxa yobubi endibenzileyo kuni.

<span id="an_42:11">42:11</span> Musani ukumoyika ukumkani waseBhabheli,
lowo nimoyikayo; musani ukumoyika, utsho uYehova; ngokuba ndinani, ukuba
ndinisindise, ndinihlangule esandleni sakhe.

<span id="an_42:12">42:12</span> Ndiya kunenzela imfesane, abe nemfesane
kuni, anibuyisele emhlabeni wakowenu.

<span id="an_42:13">42:13</span> Ke ukuba nithe, Asisayi, kuhlala kweli
lizwe, analiphulaphula izwi likaYehova uThixo wenu, nathi,

<span id="an_42:14">42:14</span> Hayi, thina siya kuya ezweni leYiputa,
ukuze singabonani namfazwe, singaliva nezwi lesigodlo, singalambeli
sonka, sihlale khona ke:

<span id="an_42:15">42:15</span> ngako oko kaloku liveni ilizwi
likaYehova, masalela akwaYuda. Utsho uYehova wemikhosi, uThixo
kaSirayeli, ukuthi, Ukuba nithe nabubhekisa kwaphela ubuso benu eYiputa,
naya kuphambukela khona, ikrele,

<span id="an_42:16">42:16</span> eniloyikayo, lonifikela nakhona ezweni
leYiputa; nendlala leyo, ninesithukuthezi ngayo, yothi nama kuni
ukunilandela eYiputa, nifele khona.

<span id="an_42:17">42:17</span> Namadoda onke, abubhekise ubuso bawo
eYiputa, ukuba aphambukele khona, aya kufa likrele, nayindlala,
nayindyikitya yokufa, kungasali nanye kuwo, isindayo ebubini
endiwazisela bona.

<span id="an_42:18">42:18</span> Ngokuba utsho uYehova wemikhosi, uThixo
kaSirayeli, ukuthi, Njengoko waphalazekayo umsindo wam nobushushu bam
phezu kwabemi baseYerusalem, buya kwenjenjalo ukuphalazeka ubushushu bam
phezu kwenu ekuyeni kwenu eYiputa; nibe yintshwabulo, nesimanga,
nentshabhiso, nesingcikivo, ningabi sayibona le ndawo.

<span id="an_42:19">42:19</span> UYehova uthethile kuni, masalela
akwaYuda; musani ukuya eYiputa; yazini nazi, ukuba ndiqononondisile
ukuthetha kuni namhla.

<span id="an_42:20">42:20</span> Ngokuba niyikhohlisile imiphefumlo
yenu. Xa nindithumele kuYehova uThixo wenu, nisithi, Sithandazele
kuYehova uThixo wethu; njengoko konke awokuthetha kuthi uYehova uThixo
wethu, sixelele njengoko, sokwenza;

<span id="an_42:21">42:21</span> ndinixelele ke namhla. Ke
aniliphulaphulanga ilizwi likaYehova uThixo wenu ngako konke
awandithumelayo ngako kuni.

<span id="an_42:22">42:22</span> Kungokunje yazini ukuba niya kufa
likrele, nayindlala, nayindyikitya yokufa, kuloo ndawo ningxamele ukuya
kuyo, ukuba niphambukele kuyo.

<span id="an_43:1">43:1</span> Kwathi, akugqiba uYeremiya ukuwathetha
ebantwini bonke amazwi onke kaYehova uThixo wabo, awamthuma wona uYehova
uThixo wabo kubo, onke la mazwi,

<span id="an_43:2">43:2</span> batsho ooAzariya unyana kaHoshaya,
noYohanan unyana kaKareha, namadoda onke akhukhumeleyo, ukuthi
kuYeremiya, Uthetha ubuxoki; uYehova uThixo wethu akakuthumanga kuthi,
ukuba uthi, Ze ningayi eYiputa niphambukele khona;

<span id="an_43:3">43:3</span> uBharuki ke, unyana kaNeriya, uya
kuxhokonxa ngakuthi, kuba efuna ukuba sinikelwe esandleni samaKaledi,
ukuba asibulale, ukuba asifudusele eBhabheli.

<span id="an_43:4">43:4</span> UYohanan unyana kaKareha, nabo bonke
abathetheli bezimpi, nabantu bonke, abaliphulaphula ilizwi likaYehova
lokuba bahlale elizweni lakwaYuda.

<span id="an_43:5">43:5</span> UYohanan unyana kaKareha, nabo bonke
abathetheli bezimpi, bawathabatha onke amasalela akwaYuda, abebuye evela
ezintlangeni zonke abegxothelwe kuzo, ukuba aye kuphambukela ezweni
lakwaYuda:

<span id="an_43:6">43:6</span> amadoda, nabafazi, nabantwana, neentombi
zokumkani, nemiphefumlo yonke abeyishiye uNebhuzaradan, umthetheli
wabasiki, kuGedaliya unyana ka-Ahikam, unyana kaShafan, noYeremiya
umprofeti, noBharuki unyana kaNeriya.

<span id="an_43:7">43:7</span> Baya ke elizweni laseYiputa, ngokuba
babengaliphulaphulanga izwi likaYehova; baya bafika eTapanesi.

<span id="an_43:8">43:8</span> Kwafika ilizwi likaYehova kuYeremiya
eTapanesi, lisithi,

<span id="an_43:9">43:9</span> Thabatha ngesandla sakho amatye amakhulu,
uwaqhusheke eludakeni endaweni yokutshisa izitena, esemnyango wendlu
kaFaro eTapanesi, emehlweni amadoda akwaYuda.

<span id="an_43:10">43:10</span> Uze uthi kuwo, Utsho uYehova wemikhosi,
uThixo kaSirayeli, ukuthi, Yabonani, ndiya kuthumela ndithabathe
uNebhukadenetsare ukumkani waseBhabheli, umkhonzi wam, ndiyibeke itrone
yakhe ngaphezu kwala matye ndiwaqhushekileyo; aneke isivatho sakhe
esihle ngaphezu kwawo.

<span id="an_43:11">43:11</span> Uya kufika alibethe ilizwe leYiputa,
owokufa afe, owokuthinjwa athinjwe, owekrele abe ngowekrele.

<span id="an_43:12">43:12</span> Ndiya kufaka isikhuni ezindlwini
zoothixo baseYiputa, azitshise zona, abathimbe bona, azithi wambu
ngelizwe leYiputa, njengokuba umalusi ezithi wambu ngengubo yakhe;
aphume kulo enoxolo.

<span id="an_43:13">43:13</span> Uya kuwaqhekeza amatye amisiweyo
aseBhete-shemeshe, asezweni leYiputa, azitshise ngomlilo izindlu
zoothixo baseYiputa.

<span id="an_44:1">44:1</span> Ilizwi elafikayo kuYeremiya
ngokusingisele kumaYuda onke ahleliyo ezweni laseYiputa, ahleli
eMigidoli, naseTapanesi, naseNofu, nasezweni lasePatrosi, lalisithi:

<span id="an_44:2">44:2</span> Utsho uYehova wemikhosi, uThixo
kaSirayeli, ukuthi, Nibubonile ububi bonke endayizisela bona iYerusalem,
nemizi yonke yakwaYuda. Niyabona, ingamanxuwa ngayo le mini, akukho
umiyo kuyo;

<span id="an_44:3">44:3</span> ngenxa yobubi ababenzayo, ukuze
bandiqumbise ngokuya kuqhumisela nokukhonza thixo bambi, ababengabazi
bona, nani, nooyihlo.

<span id="an_44:4">44:4</span> Ndathumela kuni bonke abakhonzi bam
abaprofeti, ndibathuma ndivuka kusasa, ndisithi, Musani ukukha niyenze
le nto ingamasikizi, ndiyithiyileyo.

<span id="an_44:5">44:5</span> Noko ke abevanga, abayithobanga indlebe
yabo, ukuba babuye ebubini babo, bangaqhumiseli thixweni bambi.

<span id="an_44:6">44:6</span> Baphalazeka ke ubushushu bam nomsindo
wam, watshisa emizini yakwaYuda nasezitratweni zeYerusalem; yaba
linxuwa, yabharha, njengoku kunjalo namhla.

<span id="an_44:7">44:7</span> Kaloku utsho uYehova wemikhosi, uThixo
kaSirayeli, ukuthi, Yini na ukuba niyenzele ububi obukhulukangaka
imiphefumlo yenu, bokunqumla kuni indoda nomfazi, umntwana nosebeleni,
kwelakwaYuda, kungasali masalela kuni;

<span id="an_44:8">44:8</span> ngokundiqumbisa ngezenzo zezandla zenu,
ngokuqhumisela thixweni bambi ezweni laseYiputa, eneza kuphambukela
kulo; ukuze nizinqumle ngokwenu, nibe yintshabhiso nesingcikivo
ezintlangeni zonke zehlabathi?

<span id="an_44:9">44:9</span> Nizilibele na izinto ezimbi zooyihlo;
izinto ezimbi zookumkani bakwaYuda, nezinto ezimbi zabafazi babo,
nezinto ezimbi zenu ngokwenu, nezinto ezimbi zabafazi benu, abazenzayo
ezweni lakwaYuda nasezitratweni zeYerusalem?

<span id="an_44:10">44:10</span> Unanamhla abatyumkanga, aboyikanga,
abahambanga ngomyalelo wam nangemimiselo yam, endayibeka phambi kwenu
naphambi kooyihlo.

<span id="an_44:11">44:11</span> Ngako oko utsho uYehova wemikhosi,
uThixo kaSirayeli, ukuthi, Yabonani, ubuso bam ndiya kububhekisa kuni,
ukuba kube kubi, anqunyulwe onke amaYuda.

<span id="an_44:12">44:12</span> Ndiya kuwathabatha amasalela akwaYuda,
abubhekisileyo ubuso bawo ekuyeni ezweni laseYiputa ukuba aphambukele
khona, agqitywe onke; aya kuwa ezweni leYiputa; aya kugqityelwa likrele
nayindlala, kuthabathele kwabancinane kuse kwabakhulu; aya kufa likrele
nayindlala, abe yintshwabulo, nommangaliso, nentshabhiso, nesingcikivo.

<span id="an_44:13">44:13</span> Ndiya kubavelela abahleli ezweni
leYiputa, njengoko ndayivelelayo iYerusalem ngekrele, nangendlala,
nangendyikitya yokufa.

<span id="an_44:14">44:14</span> Akuyi kubakho usindayo, usalayo,
kumasalela akwaYuda, abeze kuphambukela khona ezweni leYiputa, ukuba
abuyele ezweni lakwaYuda, elo lizwe ayiphakamisele kulo imiphefumlo yawo
ukubuyela kulo, ukuba ahlale khona; ngokuba abayi kubuya, ingengabasinda
ngokubhungca.

<span id="an_44:15">44:15</span> Amphendula uYeremiya onke amadoda,
abesazi ukuba abafazi bawo baqhumisela thixweni bambi, nabafazi bonke
ababemi esikhungwini esikhulu, nabantu bonke ababehleli ezweni leYiputa,
ePatrosi, ngokuthi,

<span id="an_44:16">44:16</span> Ilizwi elo ulithethileyo kuthi egameni
likaYehova, asiyi kukuphulaphula ngalo.

<span id="an_44:17">44:17</span> Inene, siya kuwenza onke amazwi
aphumileyo emlonyeni wethu, okuqhumisela kukumkanikazi wezulu,
simthululele iminikelo ethululwayo, njengoko sakwenzayo, thina noobawo,
ookumkani bethu nabathetheli bethu, emizini yakwaYuda, nasezitratweni
zaseYerusalem; sahlutha ke sisonka, salunga, asabona bubi.

<span id="an_44:18">44:18</span> Kususela koko sayekayo ukuqhumisela
kukumkanikazi wezulu, nokumthululela iminikelo ethululwayo, saswela
iinto zonke, sagqityelwa likrele nayindlala.

<span id="an_44:19">44:19</span> Xa ke thina bafazi siqhumiselayo
kukumkanikazi wezulu, simthululelayo iminikelo ethululwayo, simenzela
izonkana zokuba eyilwa, simthululela iminikelo ethululwayo, amadoda ethu
akakho na kuthi?

<span id="an_44:20">44:20</span> Wathetha uYeremiya kubantu bonke,
kumadoda nakubafazi, kubantu bonke abamphendulayo ngelo lizwi, wathi,

<span id="an_44:21">44:21</span> Ukuqhumisela oko enaqhumisela ngako
emizini yakwaYuda nasezitratweni zaseYerusalem, nina nooyihlo, ookumkani
benu nabathetheli benu, nabantu belizwe, akakukhumbulanga na uYehova?
Akuthanga qatha na entliziyweni yakhe oko?

<span id="an_44:22">44:22</span> UYehova akaba saba nako ukuthwala,
ngenxa yeentlondi zenu ezimbi, ngenxa yamasikizi enawenzayo; lasuka
ilizwe lenu labharha, kwaba senkangala, langummangaliso nentshabhiso,
lingenammi, njengoko kunjalo namhla.

<span id="an_44:23">44:23</span> Ngenxa yokuqhumisela kwenu, nangenxa
yokona kwenu kuYehova, analiphulaphula izwi likaYehova, anahamba
ngomyalelo wakhe, nangemimiselo yakhe, nangezingqino zakhe: ngenxa yoko
bunihlele obo bubi, njengoko kunjalo namhla.

<span id="an_44:24">44:24</span> Wathi uYeremiya kubantu bonke,
nakubafazi bonke, Liveni ilizwi likaYehova, nonke maYuda asezweni
leYiputa;

<span id="an_44:25">44:25</span> utsho uYehova wemikhosi, uThixo
kaSirayeli, ukuthi, Nina nabafazi benu niyathetha ngomlomo wenu,
nangezandla zenu nikuzalise, nisithi, Masenze izibhambathiso zethu,
esabhambathisa ngazo, zokuqhumisela kukumkanikazi wezulu, simthululele
iminikelo ethululwayo:

<span id="an_44:26">44:26</span> zimiseni nizimise kambe izibhambathiso
zenu; zenzeni nizenze kambe izibhambathiso zenu. Ngako oko liveni ilizwi
likaYehova, nonke maYuda, ahleliyo ezweni leYiputa: Yabonani, ndifunge
igama lam elikhulu, utsho uYehova, inene, aliyi kuba sabizwa igama lam
ngumlomo kabani wakwaYuda ezweni lonke leYiputa, esithi, Ihleli nje
iNkosi.

<span id="an_44:27">44:27</span> Yabonani, ndiwaphaphela ukuba kube
kubi, kungalungi, agqityelwe onke amadoda akwaYuda ezweni laseYiputa,
likrele nayindlala, ade aphele.

<span id="an_44:28">44:28</span> Baya kubuya ezweni leYiputa abasinde
ekreleni, baye ezweni lakwaYuda bembalwa; alazi onke amasalela akwaYuda,
azileyo ezweni leYiputa ukuba aphambukele kulo, ukuba liliphi na ilizwi
eliya kuma khona: lelam, lelabo, kusini na.

<span id="an_44:29">44:29</span> Nangu ke umqondiso kuni, utsho uYehova,
wokuba ndiya kunivelela kule ndawo, ukuze nazi ukuba amazwi am aya kuma,
animele ububi.

<span id="an_44:30">44:30</span> Utsho uYehova ukuthi, Yabonani,
ndiyamnikela uFaro-hofra, ukumkani weYiputa, esandleni seentshaba zakhe,
esandleni sabafuna umphefumlo wakhe, njengoko ndamnikelayo uZedekiya
ukumkani wakwaYuda esandleni sikaNebhukadenetsare ukumkani waseBhabheli,
utshaba lwakhe, olube lufuna umphefumlo wakhe.

<span id="an_45:1">45:1</span> Ilizwi awalithethayo uYeremiya umprofeti
kuBharuki unyana kaNeriya, ekuwabhaleni kwakhe encwadini la mazwi,
ephuma emlonyeni kaYeremiya, ngomnyaka wesine kaYoyakim unyana kaYosiya,
ukumkani wakwaYuda, lalisithi,

<span id="an_45:2">45:2</span> Utsho uYehova, uThixo kaSirayeli, kuwe,
Bharuki, ukuthi, Wena uthi, Athi ke mna!

<span id="an_45:3">45:3</span> Ngokuba uYehova wongeza isingqala
kumvandedwa wam; ndidiniwe kukuncwina kwam, andifumani kuphumla.

<span id="an_45:4">45:4</span> Yithi ke kuye, Utsho uYehova ukuthi,
Yabona, into endiyakhileyo ndiyayigungxula, into endiyityeleyo
ndiyayinyothula; lihlabathi lonke ke elo.

<span id="an_45:5">45:5</span> Wena uzifunela izinto ezinkulu; musa
ukuzifuna. Ngokuba, uyabona, ndiyizisela ububi inyama yonke, utsho
uYehova; ke ndikunika umphefumlo wakho ube lixhoba lakho, ezindaweni
zonke oya kuya kuzo.

<span id="an_46:1">46:1</span> Into eyafikayo kuYeremiya umprofeti,
ililizwi likaYehova ngokusingisele kwiintlanga.

<span id="an_46:2">46:2</span> ElingeYiputa, ngokusingisele kwimpi
kaFaro-neko ukumkani weYiputa, ebisemlanjeni ongumEfrati, eKarkemishe,
awayixabelayo uNebhukadenetsare ukumkani waseBhabheli, ngomnyaka wesine
kaYehoyakim unyana kaYosiya, ukumkani wakwaYuda, lalisithi:

<span id="an_46:3">46:3</span> Lungisani ingweletshetshe nekhaka, yiyani
kulwa.

<span id="an_46:4">46:4</span> Bophani amahashe ezinqwelweni zokulwa,
khwelani nina bamahashe; zimiseni ninezigcina-ntloko, khazimlisani
izikhali, ninxibe iingubo zentsimbi.

<span id="an_46:5">46:5</span> Yini? ndibona ntoni? Baqhiphuka umbilini,
babuya umva; amagorha abo aqotyiwe; basaba intsabo kanye, bangabi
saphethula; kukunxunguphala ngeenxa zonke; utsho uYehova.

<span id="an_46:6">46:6</span> Makangasabi onamendu, lingasindi igorha;
ngasentla, ngasemlanjeni ongumEfrati, bakhubeke bawa.

<span id="an_46:7">46:7</span> Ngubani na lo unyuka njengoMnayile,
umanzi azamazama njengemilambo?

<span id="an_46:8">46:8</span> IYiputa iyenyuka njengoMnayile, amanzi
ayo ayazamazama njengemilambo. Ithi, Ndiya kunyuka, ndiya kuwugubungela
umhlaba; ndiya kuyitshabalalisa imizi nabemi bayo.

<span id="an_46:9">46:9</span> Qakathani, mahashe; nidlongozele,
zinqwelo zokulwa. Makaphume amagorha, amaKushi namaPuti aphethe
ingweletshetshe, namaLudi, aphethe atyede isaphetha.

<span id="an_46:10">46:10</span> Le mini yeyeNkosi, uYehova wemikhosi;
yimini yempindezelo, yokuphindezela kubabandezeli bakhe; lidle lihluthe
ikrele, lisele lidikwe ligazi labo; ngokuba inombingelelo iNkosi,
uYehova wemikhosi, ezweni lasentla, emlanjeni ongumEfrati.

<span id="an_46:11">46:11</span> Nyuka uye eGiliyadi, thabatha amafutha
aqholiweyo, nkazanandini, ntombi iyiYiputa; ufumana usandisa oomathunga;
akunakubotshwa.

<span id="an_46:12">46:12</span> Iintlanga zikuvile ukucukucezwa kwakho,
ukukhala kwakho kwazalisa ihlabathi; ngokuba igorha likhubeka egorheni,
omabini awa ndaweni-nye.

<span id="an_46:13">46:13</span> Ilizwi awalithethayo uYehova kuYeremiya
umprofeti, ngokuza kukaNebhukadenetsare ukumkani waseBhabheli, ukuba
alixabele ilizwe laseYiputa, lalisithi:

<span id="an_46:14">46:14</span> Xelani eYiputa, nivakalise eMigidoli,
nivakalise eNofu naseTapanesi; yithini, Misa, xhoba; ngokuba ikrele liya
kudla ngeenxa zonke kuwe.

<span id="an_46:15">46:15</span> Yini na ukuba ziqwelwe iimbalasane
zakho? Azimanga, ngokuba uYehova uzingqulile.

<span id="an_46:16">46:16</span> Ukhubekisa abaninzi, ewe, omnye uwela
omnye; bathi, Sukani, masibuyele ebantwini bakowethu, ezweni esazalelwa
kulo, ngenxa yekrele elidlavulayo.

<span id="an_46:17">46:17</span> Badanduluka khona, bathi, UFaro
ukumkani weYiputa utshabile; ulidlulisile ixesha elimisiweyo.

<span id="an_46:18">46:18</span> Ndihleli nje, utsho ukumkani, ogama
lakhe linguYehova wemikhosi, ukuthi, Inene, uya kuza enjengeTabhore
phakathi kweentaba, enjengeKarmele ngaselwandle.

<span id="an_46:19">46:19</span> Zenzele iimpahla zemfuduka, mmi, ntombi
iyiYiputa; ngokuba iNofu iya kuba linxuwa, itshiswe, ingabi nammi.

<span id="an_46:20">46:20</span> IYiputa lithokazi elihle kakhulu;
isibawu sasentla siyeza, siyeza.

<span id="an_46:21">46:21</span> Kanjalo imikhosi yayo eqeshiweyo
phakathi kwayo injengamathole asesitalini; inene, nayo leyo ijikile,
iyasaba kunye, ayimi; ngokuba uyifikele umhla wokusindeka kwayo, ixesha
lokuvelelwa kwayo.

<span id="an_46:22">46:22</span> Isandi sayo sinjengokuhamba kwenyoka;
ngokuba bahamba ngobukroti, bayifikele ngezixengxe njengabagawuli
bemithi.

<span id="an_46:23">46:23</span> Bagawula ihlathi layo, utsho uYehova,
nokuba lithe shinyi; ngokuba baninzi ngaphezu kweenkumbi, abanakubalwa.

<span id="an_46:24">46:24</span> Intombi eyiYiputa ihlazekile, inikelwe
esandleni sabantu belasentla.

<span id="an_46:25">46:25</span> Uthi uYehova wemikhosi, uThixo
kaSirayeli, Yabona, ndiyamvelela uAmon waseNo, noFaro, neYiputa,
noothixo bayo, nobukumkani bayo, kwauFaro nabakholose ngaye.

<span id="an_46:26">46:26</span> Ndobanikela esandleni sabafuna
umphefumlo wabo, esandleni sikaNebhukadenetsare ukumkani waseBhabheli,
nasesandleni sabakhonzi bakhe; emveni koko imiwe njengokwemihla
yamandulo; utsho uYehova.

<span id="an_46:27">46:27</span> Ke wena musa ukoyika, mkhonzi wam
Yakobi; ungaqhiphuki umbilini, Sirayeli; ngokuba, uyabona, ndiya
kukusindisa kwakude, nembewu yakho ezweni ethinjelwe kulo, abuye
uYakobi, azole, onwabe, angagubhi.

<span id="an_46:28">46:28</span> Musa ukoyika, wena mkhonzi wam Yakobi,
utsho uYehova; ngokuba ndinawe; ngokuba ndiya kuzigqibela kuphele
iintlanga zonke endikugxothele kuzo. Ke wena andiyi kukugqibela kuphele;
ndokuthethisa ngokusesikweni; andiyi kuthi umsulwa.

<span id="an_47:1">47:1</span> Into eyafikayo kuYeremiya umprofeti,
ililizwi likaYehova ngokusingisele kumaFilisti, uFaro engekayixabeli
iGaza, yaye iyile:

<span id="an_47:2">47:2</span> Utsho uYehova ukuthi, Yabona, kunyuka
entla amanzi angumlambo ongumkhukula, ontywilisela ilizwe nenzaliseko
yalo, imizi nabemi bayo; sikhale isintu, babhomboloze bonke abemi
belizwe.

<span id="an_47:3">47:3</span> Ngenxa yesingqi sokunyathela kwamanqina
eembalasane zamahashe akhe, ngenxa yokugoqoza kweenqwelo zakhe zokulwa,
ngokuxokozela kweevili zakhe, ooyise abasabheki koonyana ngokuwa
kwezandla;

<span id="an_47:4">47:4</span> ngenxa yemini eza kuwabhuqa onke
amaFilisti, eza kunqumla eTire neTsidon bonke abasale banceda; ngokuba
uYehova uyawabhuqa amaFilisti, amasalela onxweme lwaseKafetori.

<span id="an_47:5">47:5</span> Isezileni iGaza, itshabalele iAshkelon,
amasalela entili yabo.

<span id="an_47:6">47:6</span> Kunini na uzicenta? Awu! Krele
likaYehova, kunini na ungaphezi? Rhoxela esingxotyeni sakho; phumla,
uthi cwaka.

<span id="an_47:7">47:7</span> Ungathini na ukupheza, uYehova ekuwisele
umthetho nje? EAshkelon naselunxwemeni lolwandle, apho ukuyalele.

<span id="an_48:1">48:1</span> Ngokusingisele kwelakwaMowabhi, utsho
uYehova wemikhosi, uThixo kaSirayeli, ukuthi: Yeha iNebho, ngokuba
ibhuqiwe. Ihlazisiwe, ithinjiwe iKiriyatayim; ihlazekile, iqhiphuke
umbilini ingxonde leyo.

<span id="an_48:2">48:2</span> Iqhayiya lakwaMowabhi alisekho; eHeshbhon
bacebe ububi ngaye, bathi, Yizani simnqumle, angabi luhlanga. Nawe,
Mademena, uya kudaka; ikrele liya kukulandela.

<span id="an_48:3">48:3</span> Phulaphulani ukukhala eHoronayim! Yimbuqo
nokwaphuka okukhulu!

<span id="an_48:4">48:4</span> UMowabhi waphukile, iimbedlenge zakhe
zivakala zikhala.

<span id="an_48:5">48:5</span> Ngokuba ekunyukeni eqhineni laseLuhoti,
baya kulila, balile; ngokuba ekuhleni eHoronayim ababandezelwa baya
kuvakala bekhaliswa kukwaphulwa.

<span id="an_48:6">48:6</span> Sabani, sizani imiphefumlo yenu, yibani
njengoze entlango.

<span id="an_48:7">48:7</span> Ngenxa enokuba ukholose ngezenzo zakho
nangobuncwane bakho, nawe uya kuthinjwa, aphume afuduswe uKemoshe,
ababingeleli bakhe nabathetheli bakhe kunye.

<span id="an_48:8">48:8</span> Uya kufika umbhuqi emizini yonke,
kungasindi mzi, idake intili, litshabalale ihewu, njengoko watshoyo
uYehova.

<span id="an_48:9">48:9</span> Mnikeni amaphiko uMowabhi; ngokuba
wophuma ebaleka, imizi yakhe ibe ngamanxuwa, ingemiwa.

<span id="an_48:10">48:10</span> Makaqalekiswe owenza umsebenzi kaYehova
ngokudangala, aqalekiswe onqanda ikrele lakhe egazini.

<span id="an_48:11">48:11</span> Wonwaba uMowabhi kwasebuncinaneni
bakhe, wee tywa phezu kweentsipho zakhe; akakhutshelwanga kwesinye
isitya, akahambanga efuduswa; ngenxa yoko isongo sakhe sihleli kuye,
nevumba lakhe aliguqukanga.

<span id="an_48:12">48:12</span> Ngako oko, yabonani, kuza imihla, utsho
uYehova, endiya kuthumela abathululi kuye, bamthulule, bazikhuphele
izitya zakhe, bayiqhekeze imiphanda yakhe.

<span id="an_48:13">48:13</span> Uya kudana uMowabhi nguKemoshe,
njengoko yadanayo indlu kaSirayeli yiBheteli, inkoloseko yayo.

<span id="an_48:14">48:14</span> Ningathini na ukuthi, Singamagorha,
singamadoda anobukroti emfazweni?

<span id="an_48:15">48:15</span> Uyabhuqwa uMowabhi, imizi yakhe
iyenyukwa, amadodana akhe anyuliweyo athobela ekusikweni; utsho uKumkani
ogama lakhe linguYehova wemikhosi.

<span id="an_48:16">48:16</span> Kusondele, kuza kufika, ukusindeka
kukaMowabhi; ububi bakhe buyangxama kakhulu.

<span id="an_48:17">48:17</span> Hlunguzelani iintloko ngaye, nonke nina
ningeenxa zonke kuye, nonke nina nilaziyo igama lakhe. Yithini, Yoo!
Itheni na ukwaphuka intonga yonamandla, uluthi lokuhomba.

<span id="an_48:18">48:18</span> Yihla eluzukweni, uhlale phantsi
kwelinenxano, mmi, ntombi yaseDibhon; ngokuba umbhuqi kaMowabhi unyuke
weza kuwe, uzonakalisile iinqaba zakho.

<span id="an_48:19">48:19</span> Yima ngasendleleni, ubonisele, mmi
waseArohere; buza kwindoda esabileyo nakwintokazi esindileyo; yithi,
Kukho ntoni na?

<span id="an_48:20">48:20</span> UMowabhi uhlazekile, ngokuba uqhiphuke
umbilini; bhombolozani nikhale; xelani eArnon, nithi, Ubhuqiwe uMowabhi.

<span id="an_48:21">48:21</span> Umgwebo ulifikele ilizwe lehewu, iHolon
neYatsa neMefahati;

<span id="an_48:22">48:22</span> neDibhon, neNebho,
neBhete-dibhelatayim;

<span id="an_48:23">48:23</span> neKiriyatayim, neBhete-gamuli,
neBhete-mehon;

<span id="an_48:24">48:24</span> neKeriyoti, neBhotsera, nemizi yonke
yelizwe lakwaMowabhi, ekude kwanekufuphi.

<span id="an_48:25">48:25</span> Luxakaxiwe uphondo lukaMowabhi, ingalo
yakhe yaphulwe; utsho uYehova.

<span id="an_48:26">48:26</span> Mnxiliseni, ngokuba ezikhulisile
kuYehova; akhahleleke uMowabhi emhlanzweni wakhe, abe yintlekisa naye.

<span id="an_48:27">48:27</span> Wayengeyintlekisa na kuwe uSirayeli?
Wayefunyenwe phakathi kwamasela, kusini na, ukuba uhlunguzele intloko,
xa sukuba ubuthetha ngaye?

<span id="an_48:28">48:28</span> Shiyani imizi, nihlale ezingxondorheni,
bemi bakwaMowabhi, nibe njengevukuthu elakhela phesheya, eludinini
lomwonyo.

<span id="an_48:29">48:29</span> Silivile ikratshi likaMowabhi. Asikuko
nokuba likratshi: ukuzidla kwakhe, ikratshi lakhe, ukukratsha kwakhe,
nokuphakama kwentliziyo yakhe.

<span id="an_48:30">48:30</span> Mna ndiyakwazi ukuphuphuma komsindo
wakhe, nokuphololoza kwakhe into engeyiyo; utsho uYehova; benza into
engekhoyo.

<span id="an_48:31">48:31</span> Ngako oko ndiyabhomboloza ngenxa
kaMowabhi, ndikhale ngenxa kaMowabhi wonke ephela; bayancwina ngenxa
yamadoda aseKir-heres.

<span id="an_48:32">48:32</span> Ngaphezu kokulila kweYazere ndiya
kulilela wena, mdiliya waseSibhema, omasebe awela ulwandle, ada aya
kufika elwandle lwaseYazere; ekuvunweni kweziqhamo nasekuvunweni
kweediliya zakho kugaleleke umbhuqi.

<span id="an_48:33">48:33</span> Isukile imivuyo nemigcobo entsimini
echumayo, naselizweni lakwaMowabhi; ndiyiphelisile iwayini emkhombeni;
abayi kuxovula benamayeyeye; amayeyeye abo aya kuba ngamayeyeye
angelutho.

<span id="an_48:34">48:34</span> Ukukhala eHeshbhon kuse e-Elale, kuse
eYahazi; balikhuphile izwi labo, kuthabathele eTsohare kwesa eHoronayim,
nase-Egelati yesithathu; ngokuba kwanamanzi aseNimrim aya kuthi qoko.

<span id="an_48:35">48:35</span> Ndiya kumphelisa kwaMowabhi, utsho
uYehova, onyuka isiganga ukuba aqhumisele koothixo bakhe.

<span id="an_48:36">48:36</span> Ngako oko intliziyo yam iyalila
njengogwali ngenxa kaMowabhi; intliziyo yam iyalila njengogwali ngenxa
yamadoda aseKir-heres; ngako oko indyebo ababeyizuzile itshabalele.

<span id="an_48:37">48:37</span> Kuba zonke iintloko zigugulwe, zonke
iindevu zichetyiwe; ezandleni zonke ziintlanga, ezinqeni ziingubo
ezirhwexayo.

<span id="an_48:38">48:38</span> Phezu kwezindlu zonke zakwaMowabhi
nasezitratweni zakhe kukumbambazela kodwa; ngokuba ndimaphule uMowabhi
njengesitya esingananziweyo; utsho uYehova.

<span id="an_48:39">48:39</span> Bayabhomboloza; hayi, ukuqhiphuka
kwakhe umbilini! Hayi, ukunikela kukaMowabhi ikhosi kukudana!
Uyintlekisa, uyoyikwa ngabo bonke abangeenxa zonke kuye.

<span id="an_48:40">48:40</span> Ngokuba utsho uYehova ukuthi, Uyabona,
utshaba luyatshwebeleza njengexhalanga, lolule amaphiko alo phezu
koMowabhi.

<span id="an_48:41">48:41</span> Ithinjiwe iKeriyoti, zihluthiwe
iimboniselo. Ngaloo mini intliziyo yamagorha akwaMowabhi iya kuba
njengentliziyo yomfazi onenimba;

<span id="an_48:42">48:42</span> atshabalale uMowabhi, angabi ngaba ntu,
ngokuba ebezikhulisile kuYehova.

<span id="an_48:43">48:43</span> Ufikelwe lunkwantyo, nomgongxo,
nesibatha, mmi wakwaMowabhi; utsho uYehova.

<span id="an_48:44">48:44</span> Osaba unkwantyo uya kweyela
emgongxweni; ophuma emgongxweni uya kubanjiswa sisibatha; ngokuba ndiya
kumzisela yena uMowabhi umnyaka wokuvelelwa kwakhe; utsho uYehova.

<span id="an_48:45">48:45</span> Phantsi komthunzi weHeshbhon kuya kuma
abasabi abangenamandla; ngokuba kuya kuphuma umlilo eHeshbhon,
nelangatye phakathi kwaSihon, udle ummandla wakwaMowabhi nokakayi
lwabengxolo.

<span id="an_48:46">48:46</span> Yeha, wena Mowabhi! Batshabalele abantu
bakaKemoshe, ngokuba, oonyana bakho baya kuthatyathwa bethinjiwe,
neentombi zakho zisiwe ekuthinjweni.

<span id="an_48:47">48:47</span> Ke ndiya kukubuyisa ukuthinjwa
kukaMowabhi ekupheleni kwemihla; utsho uYehova. Uze wafika apha umgwebo
wakwaMowabhi.

<span id="an_49:1">49:1</span> Ngokusingisele koonyana baka-Amon, utsho
uYehova ukuthi: USirayeli akananyana na, akanandlalifa na? Yini na ukuba
ukumkani wabo amdle ilifa uGadi, abantu babo beme emizini yakhe?

<span id="an_49:2">49:2</span> Ngako oko, yabonani, kuza imihla, utsho
uYehova, endiya kuhlaba umkhosi wemfazwe kwiRabha yoonyana baka-Amon,
ibe ngumwewe wenxuwa, amagxamesi ayo atshiswe ngomlilo, uSirayeli abadle
ilifa ababemdle ilifa; utsho uYehova.

<span id="an_49:3">49:3</span> Bhomboloza, Heshbhon, ngokuba ibhuqiwe
iAyi; khalani, magxamesi aseRabha, bhinqani ezirhwexayo; mbambazelani
niququzele kunye ezintangweni; ngokuba ukumkani wayo uya kuthinjwa,
kunye nababingeleli bakhe nabathetheli bakhe.

<span id="an_49:4">49:4</span> Uqhayiselani na ngazo iintili? Intili
yakho ichumile, ntombi iliphamba, yakholosayo ngobuncwane bayo, isithi,
Ndiya kuzelwa ngubani na?

<span id="an_49:5">49:5</span> Yabona, ndiya kukuzisela unkwantyo, itsho
iNkosi, uYehova wemikhosi, luphuma kwabangeenxa zonke kuwe; nigxothwe,
elowo angabheki nokubheka, kungabikho ungababuthayo abaphalaphalayo.

<span id="an_49:6">49:6</span> Emveni koko ndiya kukubuyisa ukuthinjwa
koonyana baka-Amon; utsho uYehova.

<span id="an_49:7">49:7</span> Ngokusingisele kuEdom, utsho uYehova
wemikhosi ukuthi: Akusekho bulumko na kwaTeman? Liphelile na icebo
kwiingqondi? Buphalele na ubulumko bazo?

<span id="an_49:8">49:8</span> Sabani, jikani, hlalani enkolontyweni,
bemi bakwaDedan; ngokuba ukusindeka kwakhe uEsawu ndimzisele, ixesha
lokumvelela kwam.

<span id="an_49:9">49:9</span> Ukuba abavuni beediliya bakufikele, abayi
kushiya lubhikico; ukuba amasela eza ebusuku, aya konakalisa ade anele.

<span id="an_49:10">49:10</span> Ngokuba mna ndimhlubile uEsawu,
ndizityhilile iindawo zakhe ezisitheleyo, angabi nako ukuzimela. Imbewu
yakhe iya kubhuqwa, abazalwana bakhe nabamelwane bakhe abakho.

<span id="an_49:11">49:11</span> Shiya iinkedama zakho; ndiya
kuziphilisa, bakholose ngam abahlolokazi bakho.

<span id="an_49:12">49:12</span> Ngokuba utsho uYehova ukuthi, Yabona,
ababengenalungelo lakuyisela indebe, inene baya kuyisela; wena ke ungoya
kuba msulwa, ube msulwa na? Akuyi kuba msulwa, ngokuba inene uya kusela.

<span id="an_49:13">49:13</span> Ngokuba ndizifungile mna, utsho
uYehova, ndathi, IBhotsera iya kuba ngummangaliso, nesingcikivo,
nenxuwa, nentshabhiso; nemizi yayo yonke ibe ngamanxuwa angunaphakade.

<span id="an_49:14">49:14</span> Ndive udaba luphuma kuYehova, kuthunywe
isigidimi ezintlangeni sokuthi, Zihlanganiseni, nimfikele, nisuke nilwe.

<span id="an_49:15">49:15</span> Ngokuba, uyabona, ndikwenze wamncinane
ezintlangeni, wadeleka phakathi kwezizwe.

<span id="an_49:16">49:16</span> Ukududuzelisa kwakho kukulukuhlile,
ukukhukhumala kwentliziyo yakho, wena uhleli ezimfanteni zengxondorha,
wena ubambe intlomo yenduli. Ngokuba uthe wayakhela phezulu
njengexhalanga indlu yakho, ndokuthoba apho; utsho uYehova.

<span id="an_49:17">49:17</span> Uya kuba ngummangaliso uEdom; bonke
abadlula kuye baya kumangaliswa, benze umsondlo, ngenxa yokubethwa
kwakhe konke.

<span id="an_49:18">49:18</span> Njengoko kwabanjalo ekubhukuqekeni
kweSodom neGomora nemimelwane yayo, utsho uYehova, akuyi kuhlala mntu
khona, akuyi kuphambukela nyana womntu khona.

<span id="an_49:19">49:19</span> Yabona, utshaba luya kunyuka
njengengonyama ephuma ekweneni kweYordan, luye ekhayani eliyingxondorha;
ngokuba ndiya kumgxotha ngephanyazo kulo; osukuba enyuliwe, ndimenzele
umveleli; ngokuba ngubani na onjengam? ngubani na oya kundimema? ngubani
na loo malusi uya kuma phambi kwam?

<span id="an_49:20">49:20</span> Ngako oko yivani icebo likaYehova,
alicebileyo ngoEdom, neengcinga zakhe, azicingileyo ngabemi bakwaTeman;
inene, baya kuzikrwiqiliza ezincinane zomhlambi; inene, liya
kumangaliswa zizo ikriwa lazo.

<span id="an_49:21">49:21</span> Ihlabathi liyanyikima sisithonga sokuwa
kwabo; isandi sokukhala kwabo sivakala eLwandle oluBomvu.

<span id="an_49:22">49:22</span> Yabona, utshaba luyanyuka
njengexhalanga, lutshwebeleza, luwolule amaphiko alo phezu kweBhotsera;
intliziyo yamagorha ekwaEdom ngaloo mini iya kuba njengentliziyo yomfazi
onenimba.

<span id="an_49:23">49:23</span> Ngokusingisele kwiDamasko: Ihlazekile
iHamati neArpadi; ngokuba kuviwe iindaba ezimbi; bancamile;
njengaselwandle, banesithukuthezi, abanako ukuzola.

<span id="an_49:24">49:24</span> IDamasko ithe dakumba, ijikile yasaba;
ifikelwe kukothuka, ibanjwe yimbandezelo nayinimba njengozalayo.

<span id="an_49:25">49:25</span> Hayi, ukushiywa komzi wendumiso, umzi
wemihlali yam!

<span id="an_49:26">49:26</span> Ngako oko aya kuwa amadodana ayo
ezitratweni zawo, amadoda onke okulwa athi shwaka ngaloo mini; utsho
uYehova wemikhosi.

<span id="an_49:27">49:27</span> Ndiya kuphemba umlilo eludongeni
lweDamasko, udle iingxande ezinde zikaBhen-hadade.

<span id="an_49:28">49:28</span> Ngokusingisele kumaKedare,
nakwizikumkani zaseHatsore, awazibulalayo uNebhukadenetsare ukumkani
waseBhabheli, utsho uYehova ukuthi: Sukani nime, nyukani niye
kumaKedare, nibabhuqe abasempumalanga.

<span id="an_49:29">49:29</span> Iintente zabo nemihlambi yabo
boyithabatha; namalengalenga abo, neempahla zabo zonke, neenkamela zabo,
bozisusa zibe zezabo; bamemeze kubo, bathi, Kukunxunguphala ngeenxa
zonke.

<span id="an_49:30">49:30</span> Sabani, balekani kakhulu, hlalani
enkolontyweni, bemi baseHatsore, utsho uYehova; ngokuba
uNebhukadenetsare ukumkani waseBhabheli ecebe icebo ngani, wacinga
ingcinga ngani.

<span id="an_49:31">49:31</span> Sukani nime, nyukani niye kuhlanga
oluchulumachileyo, oluhleli lukholosile, utsho uYehova; uhlanga
olungenazingcango namivalo, oluhleli lodwa.

<span id="an_49:32">49:32</span> Iinkamela zabo maziphangwe, ingxokolo
yemfuyo yabo ibe ngamaxhoba, ndibachithachithe kwimimoya yonke
onquthula-iinwele, ndibazisele ukusindeka, kuphuma kumacala onke; utsho
uYehova.

<span id="an_49:33">49:33</span> IHatsore iya kuba sisikhundla
seempungutye, kube senkangala kude kuse ephakadeni. Akuyi kuhlala bani
khona, kungaphambukeli nyana womntu khona.

<span id="an_49:34">49:34</span> Into eyafikayo kuYeremiya umprofeti,
ililizwi likaYehova ngokusingisele kwelakwaElam ekuqaleni kobukumkani
bukaZedekiya ukumkani wakwaYuda, yayisithi:

<span id="an_49:35">49:35</span> Utsho uYehova wemikhosi ukuthi,
Yabonani, ndiyasaphula isaphetha sakwaElam, intlahlela yobugorha babo;

<span id="an_49:36">49:36</span> ndiya kulizisela elakwaElam imimoya
emine ephuma eziphelweni ezine zezulu, ndibachithachithe kuloo mimoya
yonke, kungabikho luhlanga bangayi kufika kulo abaziindlodlo zakwaElam.

<span id="an_49:37">49:37</span> Ndomqhiphukisa umbilini uElam phambi
kweentshaba zakhe, naphambi kwabafuna imiphefumlo yabo; ndibazisele
ububi, ukuvutha komsindo wam; utsho uYehova. Ndothuma emva kwabo ikrele,
ndide ndibagqibe,

<span id="an_49:38">49:38</span> Ndiya kumisa itrone yam kwaElam,
ndimtshabalalise khona ukumkani nabathetheli; utsho uYehova.

<span id="an_49:39">49:39</span> Kuya kuthi ke ekupheleni kwemihla,
ndikubuyise ukuthinjwa kukaElam; utsho uYehova.

<span id="an_50:1">50:1</span> Ilizwi awalithethayo uYehova
ngokusingisele kwiBhabheli, ngokusingisele kwilizwe lamaKaledi,
ngoYeremiya umprofeti, lalisithi:

<span id="an_50:2">50:2</span> Xelani ezintlangeni, nivakalise,
niphakamise ibhanile. Vakalisani, musani ukufihla; yithini, Ithinjiwe
iBhabheli, uhlazekile uBhele, uqhiphuke umbilini uMerodaki, zihlazekile
izithixo zabo, ziqhiphuke umbilini izigodo zabo.

<span id="an_50:3">50:3</span> Ngokuba kunyuke kweza kubo uhlanga
lwasentla, oluya kwenza ilizwe labo kube senkangala, lingabi nammi,
kuthabathele emntwini kuse ezinkomeni, kubalekwe kumkiwe.

<span id="an_50:4">50:4</span> Ngaloo mihla nangelo xesha, utsho
uYehova, baya kuza oonyana bakaSirayeli kunye noonyana bakaYuda, behamba
belila, baye bamquqele uYehova uThixo wabo.

<span id="an_50:5">50:5</span> Baya kubuza iZiyon, babheke khona,
besithi, Yizani, nithelele kuYehova ngomnqophiso ongunaphakade ongayi
kulityalwa.

<span id="an_50:6">50:6</span> Abantu bam baba ngumhlambi weegusha
ezilahlekileyo; abalusi babo babandwendwisela ezintabeni
eziphambanisayo, behamba besuka entabeni, baye endulini, bayilibale
indawo yabo yokubutha kwabo.

<span id="an_50:7">50:7</span> Bonke ababafumanayo babadla; ababandezeli
babo bathi, Asinatyala, ngethuba lokuba bonile kuYehova, ikriwa
lobulungisa, ithemba loyise, uYehova.

<span id="an_50:8">50:8</span> Balekani, niphume phakathi kweBhabheli;
mabaphume ezweni lamaKaledi, babe njengeenkunzi zeebhokhwe ezikhokela
umhlambi.

<span id="an_50:9">50:9</span> Ngokuba, yabonani, ndixhoxha, ndinyuse,
ndise eBhabheli isikhungu seentlanga ezinkulu, ziphuma ezweni lasentla,
ziyakhele uluhlu. Iya kuthinjwa apho, iintolo zaso zibe njengezegorha
eliligcisa, elingabuyi lilambatha.

<span id="an_50:10">50:10</span> Loba lixhoba elamaKaledi; bonke
abalithimbayo baya kuhlutha; utsho uYehova.

<span id="an_50:11">50:11</span> Nakuba nivuya njalo, nakuba nidlamkile,
baphangi belifa lam, nakuba nidloba njengethokazi elibhulayo, nilila
njengeembalasane zamahashe:

<span id="an_50:12">50:12</span> uya kudana kakhulu unyoko; uya kuba
neentloni onizalayo. Yabonani, olokugqibela ezintlangeni luya kuba
yintlango, umqwebedu, inkqantosi.

<span id="an_50:13">50:13</span> Ngenxa yoburhalarhume bukaYehova
ayisayi kumiwa; kuya kuba senkangala kuyo yonke iphela. Bonke abadlulayo
eBhabheli baya kumangaliswa, benze umsondlo ngenxa yokubethwa kwayo
konke.

<span id="an_50:14">50:14</span> Yakheleni uluhlu iBhabheli ngeenxa
zonke, nonke batyedi besaphetha; tolani kuyo, ningashiyi lutolo; ngokuba
yonile kuYehova.

<span id="an_50:15">50:15</span> Dumani ngayo ngeenxa zonke; izinikele;
ziwile iingqoqo zayo, zidilikile iindonga zayo; ngokuba yimpindezelo
kaYehova. Phindezelani kuyo; njengokwenza kwayo, yenzani kuyo.

<span id="an_50:16">50:16</span> Nqumlani umhlwayeli eBhabheli, nophethe
irhengqa ngexesha lokuvuna. Ngenxa yekrele elidlavulayo elowo ubheka
ebantwini bakowabo, elowo usabela ezweni lakowabo.

<span id="an_50:17">50:17</span> Uyigusha elusali uSirayeli; ubhejethwe
ziingonyama. Ngukumkani waseAsiriya owaqala wamdla; ngoku, owokugqibela
umqobi wamathambo akhe nguNebhukadenetsare ukumkani waseBhabheli.

<span id="an_50:18">50:18</span> Ngako oko, utsho uYehova wemikhosi,
uThixo kaSirayeli, ukuthi, Yabonani, ndiyamvelela ukumkani waseBhabheli
nelizwe lakhe, njengoko ndamvelelayo ukumkani waseAsiriya.

<span id="an_50:19">50:19</span> Ndiya kumbuyisela uSirayeli ekriweni
lakhe, adle eKarmele naseBhashan, uhluthe umphefumlo wakhe ezintabeni
zakwaEfrayim nezaseGiliyadi.

<span id="an_50:20">50:20</span> Ngaloo mihla nangelo xesha, utsho
uYehova, buya kufunwa ubugwenxa bukaSirayeli, bungabikho; nezono
zikaYuda zingafumaneki; ngokuba ndiya kubaxolela endibasalisileyo.

<span id="an_50:21">50:21</span> Ilizwe lakwaNkani-ziphindwe-kabini,
nyuka uye kulo kanye, kubemi belakwaKohlwaywa; bharhisa usingele phantsi
emva kwabo, utsho uYehova; wenze ngako konke endakuwisela umthetho
ngako.

<span id="an_50:22">50:22</span> Isithonga semfazwe siselizweni,
nokwaphuka okukhulu.

<span id="an_50:23">50:23</span> Hayi, ukuxakaxwa, ukwaphulwa kwesando
sehlabathi lonke! Hayi, ukwenziwa kweBhabheli ummangaliso phakathi
kweentlanga!

<span id="an_50:24">50:24</span> Ndikuthiyele, wabanjiswa nokubanjiswa,
Bhabheli, ungazi ke wena; ufunyenwe, wathinjwa nokuthinjwa, ngokuba ulwe
noYehova.

<span id="an_50:25">50:25</span> UYehova uyivulile indlu yezixhobo
zakhe, wazikhupha iimpahla zokubhavuma kwakhe; ngokuba inomsebenzi
iNkosi, uYehova wemikhosi, ezweni lamaKaledi.

<span id="an_50:26">50:26</span> Yizani kulo, nivale ngeenxa zonke;
vulani amaqonga alo; lifumbeni ngokwezidimbilili, nilisingele phantsi,
kungasali nento kulo.

<span id="an_50:27">50:27</span> Hlabani zonke iinkunzi zalo ezintsha
zeenkomo; mazithotyelwe ekuxhelweni, Yeha ke bona! Ngokuba iyeza imini
yabo, ixesha lokuvelelwa kwabo.

<span id="an_50:28">50:28</span> Phulaphulani! Nabo abasabayo,
abasindayo ezweni laseBhabheli, ukuba baxele eZiyon impindezelo kaYehova
uThixo wethu, impindezelo yetempile yakhe.

<span id="an_50:29">50:29</span> Bahlabeleni umkhosi abatoli, beze
eBhabheli, bonke abatyedi besaphetha; yingqingeni ngeenxa zonke.
Makungabikho usindayo; yivuzeni ngokomsebenzi wayo; ngako konke
eyakwenzayo, yenzani ngako kuyo; ngokuba ikhukhumele kuYehova,
koyiNgcwele kaSirayeli.

<span id="an_50:30">50:30</span> Ngako oko aya kuwa ezitratweni zayo
amadodana ayo, athi shwaka ngaloo mini onke amadoda ayo okulwa; utsho
uYehova.

<span id="an_50:31">50:31</span> Yabona, ndikuchasile, wena
ukhukhumeleyo, itsho iNkosi uYehova wemikhosi; ngokuba ifikile imini
yakho, ixesha lokukuvelela kwam.

<span id="an_50:32">50:32</span> Wokhubeka okhukhumeleyo, awe,
kungabikho umvusayo; ndiphembe umlilo emizini yakhe, utshe ngeenxa zonke
kuye.

<span id="an_50:33">50:33</span> Utsho uYehova wemikhosi ukuthi,
Babecudiswa oonyana bakaSirayeli noonyana bakaYuda kunye; bonke
ababathimbayo bayagcinisa ukubabamba, abavumi ukubandulula.

<span id="an_50:34">50:34</span> UMkhululi wabo obamiselayo womelele,
ugama lakhe linguYehova wemikhosi; uya kubambana abambane nobambana
nabo, ukuze aliphumze ihlabathi, agungqise abemi baseBhabheli.

<span id="an_50:35">50:35</span> Ikrele maliwafikele amaKaledi, nabemi
baseBhabheli, nabathetheli bayo, nezilumko zayo; utsho uYehova.

<span id="an_50:36">50:36</span> Ikrele malibafikele abaphololozi bento
engeyiyo, babe zizimathane; ikrele maliwafikele amagorha, aqhiphuke
umbilini.

<span id="an_50:37">50:37</span> Ikrele maliwafikele amahashe ayo,
neenqwelo zayo zokulwa, nomxukuxela wonke ophakathi kwayo, babe
ngabafazi; ikrele malibufikele ubuncwane bayo, ukuba buphangwe.

<span id="an_50:38">50:38</span> Ukubalela makuwafikele amanzi ayo,
ukuba atshe. Ngokuba lilizwe lemifanekiso eqingqiweyo; bazigezise
ngezinto ezothusayo.

<span id="an_50:39">50:39</span> Ngako oko kuya kuhlala khona
amarhamncwa omqwebedu neempungutye, kuhlale iinciniba khona, lingabi
samiwa naphakade, lingabi sahlalwa izizukulwana ngezizukulwana.

<span id="an_50:40">50:40</span> Njengoko wayibhukuqayo uThixo iSodom
neGomora, nemimelwane yayo, utsho uYehova, akuyi kuhlala bani khona,
akuyi kuphambukela nyana womntu khona.

<span id="an_50:41">50:41</span> Yabonani, kuza abantu, bevela entla,
uhlanga ke olukhulu; nookumkani abaninzi bayaxhoxhwa, bevela eziphelweni
zehlabathi.

<span id="an_50:42">50:42</span> Baphethe isaphetha nenkcula,
bazizijorha, abanamfesane; ilizwi labo liguguma njengolwandle, bakhwele
emahasheni, bekuxhobele njengendoda yokulwa, ntombi iyiBhabheli.

<span id="an_50:43">50:43</span> Uve iindaba zabo ukumkani waseBhabheli,
zasuka zawa izandla zakhe; imbandezelo imbambile, uyazibhijabhija
njengozalayo.

<span id="an_50:44">50:44</span> Yabonani, utshaba luya kunyuka
njengengonyama, luphume ekweneni kweYordan, luye ekhayeni
eliyingxondorha; ngokuba ndiya kumgxotha ngephanyazo kulo, osukuba
enyulwe, ndimenzele umveleli walo; ngokuba ngubani na onjengam? ngubani
na oya kundimema? ngubani na loo malusi uya kuma phambi kwam?

<span id="an_50:45">50:45</span> Ngako oko, liveni icebo likaYehova,
alicebileyo ngeBhabheli, neengcinga zakhe, azicingileyo ngelizwe
lamaKaledi; esithi, Inene, baya kuzikrwiqiliza ezincinane zomhlambi;
inene, liya kumangaliswa zizo ikriwa lazo.

<span id="an_50:46">50:46</span> Ngenxa yelizwi elithi, Ibanjiwe
iBhabheli, liyanyikima ihlabathi; kuvakala isikhalo ezintlangeni.

<span id="an_51:1">51:1</span> Utsho uYehova ukuthi, Yabonani,
ndixhoxhela iBhabheli, nabahleli ngaphakathi kwabasukela phezulu kum,
umoya womonakalisi.

<span id="an_51:2">51:2</span> Ndiya kuthumela eBhabheli abasemzini,
abaya kuyela; balithi qongqololo ilizwe layo; ngokuba boyifikela ngeenxa
zonke ngemini yobubi.

<span id="an_51:3">51:3</span> Umtyedi wesaphetha makagobele kogobayo,
nakozinyusayo, enengubo yentsimbi, ningawayeki amadodana ayo; singelani
phantsi wonke umkhosi wayo;

<span id="an_51:4">51:4</span> bawe ababuleweyo ezweni lamaKaledi,
nabahlatywe amahlanza ezitratweni zayo.

<span id="an_51:5">51:5</span> Ngokuba uSirayeli, kwanoYuda,
akashiywanga wangumhlolokazi nguThixo wakhe, nguYehova wemikhosi; kuba
ilizwe labo lizele lityala koyiNgcwele kaSirayeli.

<span id="an_51:6">51:6</span> Sabani niphume eBhabheli, nisize elowo
umphefumlo wakhe; maningadaki ngenxa yobugwenxa bayo; ngokuba eli
lixesha lempindezelo kuYehova; uya kubuyekeza kuyo kwaimpatho yayo.

<span id="an_51:7">51:7</span> IBhabheli ibe iyindebe yegolide esandleni
sikaYehova, ilinxilisa lonke ihlabathi; zasela iintlanga ewayinini yayo.
Ngako oko ziyageza iintlanga.

<span id="an_51:8">51:8</span> Iwile iBhabheli ngesiquphe, yaphuka;
bhombolozani ngenxa yayo; intlungu yayo yithabatheleni amafutha
aqholiweyo, mhlawumbi ingapholiswa.

<span id="an_51:9">51:9</span> Bathi, Siba ngayinyanga iBhabheli,
ayiphili; yishiyeni, sihambe siye elowo ezweni lakowabo; ngokuba ityala
layo lifike emazulwini, liphakamele esibhakabhakeni.

<span id="an_51:10">51:10</span> UYehova ubuvelisile ubulungisa bethu;
yizani sibalise eZiyon isenzo sikaYehova uThixo wethu.

<span id="an_51:11">51:11</span> Khazimlisani iintolo, qubulani
amakhaka; uYehova uxhoxhe umoya wokumkani bamaKaledi. Ngokuba
umnkqangiyelo wakhe ukwiBhabheli, ukuba ayonakalise: ngokuba
yimpindezelo kaYehova, yimpindezelo yetempile yakhe.

<span id="an_51:12">51:12</span> Ziphakamiseleni ibhanile iindonga
zaseBhabheli. Qinisani ukulinda, misani abalindi, lungisani imilalela;
ngokuba njengoko uYehova wankqangiyelayo, ukwenzile awakuthethayo
ngabemi baseBhabheli.

<span id="an_51:13">51:13</span> Wena uhleliyo phezu kwamanzi amaninzi,
ubuncwane bakho buninzi; kufikile ukuphela kwakho, isilinganiselo
senzuzo yakho embi.

<span id="an_51:14">51:14</span> UYehova wemikhosi ufunge umphefumlo
wakhe, esithi, Noko ndikuzalisileyo ngabantu, banga ziinkumbi
ezinqunquthayo, kuya kususelwa ngawe ukwenziwa amayeyeye.

<span id="an_51:15">51:15</span> Ngulowenza ihlabathi ngamandla akhe,
ngulozinzisa elimiweyo ngobulumko bakhe, waneka izulu ngengqondo yakhe.

<span id="an_51:16">51:16</span> Kwakubon’ ukuba kukho isithonga
sokwenza kwakhe ingxolo yamanzi ezulwini, unyusa amafu esiphelweni
sehlabathi; imvula uyenzela imibane, arhole umoya koovimba bakhe.

<span id="an_51:17">51:17</span> Uba sisityhakala wonke umntu
engenakwazi, udaniswa wonke umnyibilikisi wegolide, ngenxa yomfanekiso
oqingqiweyo; ngokuba umfanekiso wakhe otyhidiweyo bubuxoki, awunamoya.

<span id="an_51:18">51:18</span> Zingamampunge ezo zinto, sisenzo
sokugxekwa; ngexesha lokuvelelwa kwazo ziya kutshabalala.

<span id="an_51:19">51:19</span> Akanjalo yena uSahlulelo sikaYakobi;
ngokuba nguMbumbi wezinto zonke yena, nowesizwe selifa lakhe yena;
nguYehova wemikhosi, igama lakhe.

<span id="an_51:20">51:20</span> Wena usisixengxe sam, usisikrweqe sam
sokulwa. Ndiya kuzihlekeza ngawe iintlanga, ndizonakalise ngawe
izikumkani;

<span id="an_51:21">51:21</span> ndihlekeze ngawe ihashe nomkhweli walo;
ndihlekeze inqwelo yokulwa nomkhweli wayo;

<span id="an_51:22">51:22</span> ndihlekeze ngawe indoda nomfazi,
ndihlekeze ngawe indoda enkulu nomfana, ndihlekeze ngawe amadodana
nomthinjana;

<span id="an_51:23">51:23</span> ndihlekeze ngawe umalusi nomhlambi
wakhe; ndihlekeze ngawe umlimi nesipani sakhe; ndihlekeze ngawe amabamba
neerhuluneli.

<span id="an_51:24">51:24</span> Ndobuyekekeza kwiBhabheli, nakubeni
bonke belamaKaledi, bonke ububi babo, ababenze kwiZiyon emehlweni enu;
utsho uYehova.

<span id="an_51:25">51:25</span> Yabona, ndikuchasile, ntaba
yokonakalisa, utsho uYehova, elonakalisileyo lonke ihlabathi; ndiya
kolula isandla sam phezu kwakho, ndikuqengqe uhle ezingxondorheni,
ndikwenze intaba etshisiweyo;

<span id="an_51:26">51:26</span> kungathatyathwa litye lambombo kuwe,
nalitye laziseko; ke uya kwenziwa kube senkangala ngonaphakade; utsho
uYehova.

<span id="an_51:27">51:27</span> Phakamisani ibhanile elizweni,
vuthelani isigodlo ezintlangeni; zingcwaliseni iintlanga kuyo,
zihlabeleni umkhosi, zize kuyo izikumkani zeArarati neMini neAshkenazi;
yalelani kuyo abathetheli; nyusani amahashe, eze njengeenkumbi
ezinqunquthayo, ezibetha ube namanwele.

<span id="an_51:28">51:28</span> Zingcwaliseni iintlanga kuyo, ookumkani
bamaMedi, namabamba awo, neerhuluneli zawo zonke, nelizwe lonke lolawulo
lwawo.

<span id="an_51:29">51:29</span> Ihlabathi liyanyikima,
liyazibhijabhija; ngokuba zenzeka kwiBhabheli iingcinga zikaYehova,
zokulenza ilizwe leBhabheli kube senkangala, lingamiwa.

<span id="an_51:30">51:30</span> Amagorha aseBhabheli ayekile ukulwa,
ahleli ezimboniselweni; ubugorha bawo buthe qoko, asuka aba ngabafazi.
Iminquba yayo ifakwe isikhuni, yaphukile imivalo yayo.

<span id="an_51:31">51:31</span> Isigidimi siyagidima, siqubisana
nesigidimi; umbiki uqubisana nombiki, abike kukumkani waseBhabheli ukuba
umzi wakhe uthinjwe kwaphela.

<span id="an_51:32">51:32</span> Amazibuko avingciwe, amadike atshe
ngumlilo, amadoda okulwa akhwankqisiwe.

<span id="an_51:33">51:33</span> Ngokuba utsho uYehova wemikhosi, uThixo
kaSirayeli, ukuthi, Intombi eyiBhabheli injengesanda ngexesha
lokugangathwa kwaso; kusaya kuba ngumzuzwana, lifike ixesha lokuvuna
kuyo.

<span id="an_51:34">51:34</span> Wasibhubhisa thina, wasincinitha
uNebhukadenetsare ukumkani waseBhabheli, wasibeka saba sisitya esize;
wasiginya njengengwenya, wahluthisa isisu sakhe ngokudla kwethu
okumnandi, wasigxotha.

<span id="an_51:35">51:35</span> Ukugonyamelwa kwam nenyama yam makube
phezu kweBhabheli, makatsho ummi waseZiyon; igazi lam malibe phezu
kwabemi belamaKaledi, mayitsho iYerusalem.

<span id="an_51:36">51:36</span> Ngako oko utsho uYehova ukuthi, Yabona,
ndiyalithetha ityala lakho, ndiphindezele impindezelo yakho, ndilutshise
ulwandle lwayo, ndilomise ithende layo;

<span id="an_51:37">51:37</span> iBhabheli iya kuba ngumwewe, isikhundla
seempungutye, ummangaliso nomsondlo, ingabi nammi.

<span id="an_51:38">51:38</span> Bonke bephela bangabharhula
njengeengonyama ezintsha, bangavungama njengamathole engonyamakazi.

<span id="an_51:39">51:39</span> Kanti ke ebushushwini babo ndiya
kubenzela umgidi wabo, ndibanxilise, ukuze badlamke, balale ubuthongo
obungunaphakade, bangavuki; utsho uYehova.

<span id="an_51:40">51:40</span> Ndiya kubathobela ekuxhelweni
njengamatakane, njengeenkunzi zeegusha nezeebhokhwe.

<span id="an_51:41">51:41</span> Hayi, ukuthinjwa kweSheshaki, ukubanjwa
kweqhayiya lehlabathi lonke! Hayi, ukwenziwa ummangaliso kweBhabheli
phakathi kweentlanga!

<span id="an_51:42">51:42</span> Ulwandle lunyukile, lwayizela
iBhabheli; igutyungelwe kukuguguma kwamaza alo.

<span id="an_51:43">51:43</span> Imizi yayo yaba ngamanxuwa, yaba
lilizwe lomqwebedu nenkqantosi, lilizwe elingamiwe mntu, ekungadluli
nyana womntu kulo.

<span id="an_51:44">51:44</span> Ndiya kumvelela uBhele eBhabheli,
ndikurhole emlonyeni wakhe akuginyileyo; zingabi sasinga kuye iintlanga;
nodonga lweBhabheli luya kuwa.

<span id="an_51:45">51:45</span> Phumani phakathi kwayo, bantu bam;
sizani elowo umphefumlo wakhe, ngenxa yokuvutha komsindo kaYehova;

<span id="an_51:46">51:46</span> hleze ithambe intliziyo yenu, noyike
iindaba ezivakalayo ezweni. Ziya kuza nomnyaka iindaba ezo, emveni koko
ngomnye umnyaka kuze iindaba ezo, kuze ugonyamelo ezweni, umlawuli
ebambene nomlawuli.

<span id="an_51:47">51:47</span> Ngako oko, uyabona, kuza imihla endiya
kuyivelela imifanekiso eqingqiweyo yaseBhabheli, libharhe ilizwe layo
lonke, bawe phakathi kwayo ababuleweyo kuyo.

<span id="an_51:48">51:48</span> Liya kumemelela ngenxa yeBhabheli izulu
nomhlaba, nento yonke ekhona; ngokuba ababhuqi baphume entla, beza kuyo;
utsho uYehova.

<span id="an_51:49">51:49</span> Njengokuba iBhabheli yaphikela ukuwisa
ababuleweyo bakwaSirayeli, ngokunjalo baya kuwa ngenxa yeBhabheli
ababuleweyo behlabathi lonke.

<span id="an_51:50">51:50</span> Nina nisindileyo ekreleni, bambani,
musani ukuma. Mkhumbuleni uYehova nisekude, ithi qatha ezintliziyweni
zenu iYerusalem.

<span id="an_51:51">51:51</span> Sidanile, ngokuba sive isingcikivo;
ihlazo lagubungela ubuso bethu; ngokuba abasemzini bazingene iingcwele
zendlu kaYehova.

<span id="an_51:52">51:52</span> Ngako oko, yabonani, kuza imihla, utsho
uYehova, endiya kuyivelela imifanekiso eqingqiweyo elizweni layo,
bancwine abahlatyiweyo.

<span id="an_51:53">51:53</span> Nokuba iBhabheli ithe yenyuka yaya
ezulwini, nokuba ithe yayinqabisa indawo ephezulu, inqaba yayo, ababhuqi
bayo baya kuphuma kum; utsho uYehova.

<span id="an_51:54">51:54</span> Phulaphulani! Nako ukukhala kuphuma
eBhabheli, nomaphulo omkhulu uphuma ezweni lamaKaledi.

<span id="an_51:55">51:55</span> Ngokuba uYehova uyayibhuqa iBhabheli,
alitshabalalise kuyo izwi elikhulu; aguguma amaza ayo njengamanzi
amaninzi, kuvakala ingxolo yesandi sawo.

<span id="an_51:56">51:56</span> Ngokuba umbhuqi uya kuyifikela
iBhabheli, athinjwe amagorha ayo, ziqhawuke izaphetha zayo; ngokuba
nguThixo wembuyekezo uYehova, uya kuvuza evuzile.

<span id="an_51:57">51:57</span> Ndiyabanxilisa abathetheli bayo
nezilumko zayo, amabamba ayo neerhuluneli zayo, namagorha ayo; aya
kulala ubuthongo obungunaphakade, angavuki: utsho uKumkani, ogama lakhe
linguYehova wemikhosi.

<span id="an_51:58">51:58</span> Utsho uYehova wemikhosi ukuthi,
Iindonga ezibanzi zeBhabheli ziya kunqikwa kube kanye, amasango ayo
aphakamileyo atshiswe ngomlilo; izizwe zizixhamlele okulambathayo,
neentlanga zizixhamlele umlilo, zityhafe ke.

<span id="an_51:59">51:59</span> Ilizwi awathi uYeremiya umprofeti
wamwisela umthetho ngalo uSeraya, unyana kaNeriya, unyana kaMaseya,
ekuyeni kwakhe noZedekiya ukumkani wakwaYuda eBhabheli, ngomnyaka wesine
wobukumkani bakhe; uSeraya lo engumtshayeleli.

<span id="an_51:60">51:60</span> UYeremiya wabubhala encwadini bonke
ububi obuya kuyifikela iBhabheli, onke la mazwi abhaliweyo ngeBhabheli.

<span id="an_51:61">51:61</span> Wathi ke uYeremiya kuSeraya, Wakufika
eBhabheli, khangela onke lamazwi, uwalese.

<span id="an_51:62">51:62</span> Uze uthi, Yehova, wena uthethile ngale
ndawo ukuyinqumla, ingamiwa, kuthabathele kumntu kuse nakwinkomo; ke
yona iya kuba ngamanxuwa angunaphakade.

<span id="an_51:63">51:63</span> Kothi, wakugqiba ukuyilesa le ncwadi,
ubophe ilitye kuyo, uyinzulumbele esazulwini somEfrati;

<span id="an_51:64">51:64</span> uthi, Iya kwenjenje iBhabheli ukuthi
xumbu kwayo, ingaphumi, ngenxa yobubi endiya kuyizisela bona, batyhafe.
Aze ema apha amazwi kaYeremiya.

<span id="an_52:1">52:1</span> UZedekiya ubeminyaka imashumi mabini
anamnye ezelwe, ukuba ngukumkani kwakhe; waba neminyaka elishumi
elinamnye engukumkani eYerusalem; igama lonina belinguHamutali, intombi
kaYeremiya waseLibhena.

<span id="an_52:2">52:2</span> Wenza okubi emehlweni kaYehova, njengako
konke awakwenzayo uYehoyakim.

<span id="an_52:3">52:3</span> Ngokuba ngenxa yomsindo kaYehova kwenzeka
oko eYerusalem nakwaYuda, wada wabalahla ebusweni bakhe. UZedekiya
wamana egwilika kukumkani waseBhabheli.

<span id="an_52:4">52:4</span> Kwathi ngomnyaka wesithoba wobukumkani
bakhe, ngenyanga yeshumi, ngosuku lweshumi enyangeni leyo, wayifikela
iYerusalem uNebhukadenetsare ukumkani waseBhabheli, yena nempi yakhe
yonke, wayirhawula, wayakhela inqaba yokubonisela ngeenxa zonke.

<span id="an_52:5">52:5</span> Wangqingwa ke umzi, kwada kwaba ngumnyaka
weshumi elinamnye wokumkani uZedekiya.

<span id="an_52:6">52:6</span> Ngosuku lwesithoba lwenyanga yesine,
yaqina indlala phakathi komzi, ababa nasonka abantu belizwe.

<span id="an_52:7">52:7</span> Wagqojozwa umzi; asaba onke amadoda
okulwa, aphuma phakathi komzi ebusuku ngendlela yesango eliphakathi
kweendonga zombini, elisemyezweni wokumkani (aye ke amaKaledi
ewujikelezile umzi); abamba ngendlela yaseArabha.

<span id="an_52:8">52:8</span> Impi yamaKaledi yamsukela ukumkani,
yamfumana uZedekiya ezinkqantosini zaseYeriko; yonke impi yakhe
yamphalala, yemka kuye.

<span id="an_52:9">52:9</span> Ambamba ukumkani, anyuka naye, amsa
kukumkani waseBhabheli eRibhela ezweni leHamati; wawathetha apho
amatyala akhe.

<span id="an_52:10">52:10</span> Ukumkani waseBhabheli wabasikela
oonyana bakaZedekiya emehlweni akhe; nabathetheli bonke bakwaYuda
wabasikela eRibhela.

<span id="an_52:11">52:11</span> Wamtyhaphaza amehlo uZedekiya,
wamkhonkxa ngamakhamandela obhedu; ukumkani waseBhabheli wamsa
eBhabheli, wamfaka entolongweni kwada kwayimini yokufa kwakhe.

<span id="an_52:12">52:12</span> Ngenyanga yesihlanu, ngosuku lweshumi
enyangeni leyo (lo mnyaka ke ngoweshumi elineminyaka esithoba kakumkani
uNebhukadenetsare ukumkani waseBhabheli), wangena eYerusalem
uNebhuzaradan, umthetheli wabasiki, owema phambi kokumkani waseBhabheli.

<span id="an_52:13">52:13</span> Wayitshisa indlu kaYehova, nendlu
yokumkani, nezindlu zonke zaseYerusalem; izindlu zonke zezikhulu
wazitshisa ngomlilo.

<span id="an_52:14">52:14</span> Iindonga zonke zaseYerusalem ngeenxa
zonke yazidiliza yonke impi yamaKaledi, ebinomthetheli wabasiki.

<span id="an_52:15">52:15</span> Kwizisweli zabantu, namasalela abantu
ababesele phakathi komzi, namaphamba awaphambelayo kukumkani
waseBhabheli, namasalela engxokolo, wawafudusa uNebhuzaradan, umthetheli
wabasiki.

<span id="an_52:16">52:16</span> Ke uNebhuzaradan, umthetheli wabasiki,
wasalisa kwizisweli zelizwe, ukuze zibe ngabasebenzi bemidiliya
nabalimi.

<span id="an_52:17">52:17</span> Iintsika zobhedu ezibe zisendlwini
kaYehova, neenqwelwana, nolwandle lobhedu obelusendlwini kaYehova, ezo
zinto aziqhekeza amaKaledi, aluthwalela eBhabheli lonke ubhedu lwazo.

<span id="an_52:18">52:18</span> Athabatha neembiza, nemihlakulwana,
nezitshetshe, nezitya zokutshiza, neenkamba, neempahla zonke zobhedu
ebekulungiselelwa ngazo.

<span id="an_52:19">52:19</span> Umthetheli wabasiki wathabatha
izidendeleko, neengcedevu, nezitya zokutshisa, neembiza, neziphatho
zezibane, neenkamba, namathunga, igolide kwezegolide, isilivere
kwezesilivere.

<span id="an_52:20">52:20</span> Neentsika zombini, ulwandle olunye,
neenkomo ezilishumi elinambini zobhedu ezibe ziphantsi kwalo,
neenqwelwana awazenzela indlu kaYehova uSolomon ukumkani, alwaba
nakulinganiswa ubhedu lwezo mpahla zonke.

<span id="an_52:21">52:21</span> Neentsika ezo, ukuphakama kwenye
intsika kube kuziikubhite ezilishumi elinesibhozo; umtya oziikubhite
ezilishumi elinambini ubuyithandela, nezinyuko zayo beziyiminwe emine;
ibiholoholo.

<span id="an_52:22">52:22</span> Ingqukuva yayo ibiyeyobhedu, ukuphakama
kwengqukuva bekuziikubhite ezintlanu; umnatha neerharnate
bezisengqukuveni ngeenxa zonke; yonke loo nto yabe ilubhedu. Intsika
yesibini yabe ikwanjalo, kunye neerharnate.

<span id="an_52:23">52:23</span> Iirharnate bezingamashumi asithoba
anantandathu, zibheke emoyeni; iirharnate zonke bezilikhulu phezu
komnatha ngeenxa zonke.

<span id="an_52:24">52:24</span> Umthetheli wabasiki wamthabatha uSeraya
umbingeleli oyintloko, noZefaniya umbingeleli weyesibini intlantlu,
nabagcini-mnyango bobathathu.

<span id="an_52:25">52:25</span> Kuwo umzi wathabatha umbusi wamnye,
owayengumveleli wamadoda okulwa, namadoda asixhenxe kuwo abebona ubuso
bokumkani, awafunyanwa phakathi komzi; nombhali womthetheli womkhosi,
obehlaba umkhosi kubantu belizwe, namadoda amashumi mathandathu kubantu
belizwe, awafunyanwayo phakathi komzi.

<span id="an_52:26">52:26</span> Wabathabatha abo uNebhuzaradan,
umthetheli wabasiki, wabasa eRibhela, kukumkani waseBhabheli.

<span id="an_52:27">52:27</span> Wabaxabela ukumkani waseBhabheli,
wababulala eRibhela ezweni laseHamati. Afuduswa ke amaYuda emhlabeni
wawo.

<span id="an_52:28">52:28</span> Ngabo aba abantu awabafudusayo
uNebhukadenetsare: ngomnyaka wesixhenxe, amaYuda angamawaka amathathu,
anamanci mabini anamathathu;

<span id="an_52:29">52:29</span> ngomnyaka weshumi elinesibhozo
kaNebhukadenetsare kwafuduswa eYerusalem imiphefumlo yaba makhulu
asibhozo, anamanci mathathu anamibini;

<span id="an_52:30">52:30</span> ngomnyaka wamashumi amabini anamithathu
kaNebhukadenetsare, uNebhuzaradan, umthetheli wabasiki, wafudusa amaYuda
ayimiphefumlo emakhulu asixhenxe, anamanci mane anamihlanu. Yonke
imiphefumlo yaba ngamawaka amane anamakhulu amathandathu.

<span id="an_52:31">52:31</span> Kwathi ngomnyaka wamashumi omathathu
anesixhenxe wokufuduswa kukaYehoyakim ukumkani wakwaYuda, ngenyanga
yeshumi elinesibini, ngosuku lwamashumi omabini anesihlanu enyangeni
leyo, uEvili-merodaki ukumkani waseBhabheli, ngomnyaka wokwenziwa kwakhe
ukumkani, wayiphakamisa intloko kaYehoyakim ukumkani wakwaYuda,
wamkhupha entolongweni.

<span id="an_52:32">52:32</span> Wathetha naye kakuhle, wayimisa itrone
yakhe, yaba ngaphezu kweetrone zabanye ookumkani ababenaye eBhabheli.

<span id="an_52:33">52:33</span> Wazikhulula iingubo zakhe zobubanjwa;
wamana ukudla isonka ebusweni bakhe yonke imihla yokuphila kwakhe.

<span id="an_52:34">52:34</span> Umxhesho wakhe, umxhesho wamaxesha
onke, wawunikwa, uvela kukumkani waseBhabheli, into yemini ngangemini
yayo, kwada kwayimini yokufa kwakhe, yonke imihla yokuphila kwakhe.

------------------------------------------------------------------------

[Next: Lamentations](lam)
