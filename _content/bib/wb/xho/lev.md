[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](exo)  [Next](num) 

------------------------------------------------------------------------

### Xhosa Bible: Leviticus

<span id="an_1:1">1:1</span> UYehova wambiza uMoses, wathetha kuye
ententeni yokuhlangana, esithi,

<span id="an_1:2">1:2</span> Thetha koonyana bakaSirayeli, uthi kubo, Xa
umntu kuni asondeza kuYehova umsondezo wasezintweni ezizitho zine,
nowusondeza loo msondezo wenu niwuthabatha ezinkomeni nasempahleni
emfutshane.

<span id="an_1:3">1:3</span> Ukuba umsondezo wakhe ulidini elinyukayo
lasezinkomeni, wosondeza inkomo eliduna eligqibeleleyo emnyango wentente
yokuhlangana, alisondeze ukuba limkholekise phambi koYehova.

<span id="an_1:4">1:4</span> Wocinezela ngesandla sakhe phezu kwentloko
yedini elo linyukayo, limkholekise, limcamagushele;

<span id="an_1:5">1:5</span> alixhele ithole elo lenkomo phambi
koYehova. Oonyana baka-Aron, ababingeleli, bolisondeza igazi balitshize,
bajikelezise esibingelelweni esisemnyango wentente yokuhlangana.

<span id="an_1:6">1:6</span> Makalihlinze indini elinyukayo, alityatye;

<span id="an_1:7">1:7</span> oonyana baka-Aron umbingeleli babeke umlilo
phezu kwesibingelelo, bacwangcise iinkuni phezu komlilo;

<span id="an_1:8">1:8</span> bazicwangcise oonyana baka-Aron,
ababingeleli, iinyama ezo, nentloko, nenqatha, phezu kweenkuni eziphezu
komlilo ophezu kwesibingelelo.

<span id="an_1:9">1:9</span> Ke zona izibilini zalo, neentungo zalo
mazihlanjwe ngamanzi, aqhumisele ngezo nto zonke umbingeleli
esibingelelweni. Lidini elinyukayo, kukudla kwasemlilweni, livumba
elithozamisayo kuYehova elo.

<span id="an_1:10">1:10</span> Ukuba umsondezo wakhe ngowasempahleni
emfutshane, nokuba kusezigusheni, nokuba kusezibhokhweni, ulidini
elinyukayo, wosondeza iduna eligqibeleleyo;

<span id="an_1:11">1:11</span> alixhelele ecaleni lesibingelelo
ngasentla phambi koYehova; bathi oonyana baka-Aron, ababingeleli,
balitshize igazi lalo bajikelezise esibingelelweni;

<span id="an_1:12">1:12</span> alityatye, kwanentloko yalo nenqatha
lalo, azicwangcise ezo nto umbingeleli phezu kweenkuni eziphezu komlilo
ophezu kwesibingelelo;

<span id="an_1:13">1:13</span> azihlambe izibilini neentungo ngamanzi,
azisondeze umbingeleli zonke ezo nto, aqhumisele ngazo esibingelelweni.
Lidini elinyukayo, kukudla kwasemlilweni, livumba elithozamisayo
kuYehova elo.

<span id="an_1:14">1:14</span> Ke ukuba umsondezo wakhe kuYehova ulidini
elinyukayo lasezintakeni, wowusondeza umsondezo wakhe, ethabatha
kumahobe, nokuba kukumagobo amavukuthu.

<span id="an_1:15">1:15</span> Wolisondeza umbingeleli esibingelelweni,
aliqhawule intloko, aqhumisele ngalo esibingelelweni, igazi lalo
likhanyelwe ecaleni lesibingelelo.

<span id="an_1:16">1:16</span> Aze asuse indlelo yalo kunye nento
ephakathi kwalo, azilahlele ecaleni lesibingelelo elingasempumalanga,
ezaleni;

<span id="an_1:17">1:17</span> alicande emaphikweni alo, engawahluli
kanye, aqhumisele ngalo umbingeleli esibingelelweni, phezu kweenkuni
eziphezu komlilo. Lidini elinyukayo, kukudla kwasemlilweni, livumba
elithozamisayo kuYehova elo.

<span id="an_2:1">2:1</span> Ke xa ubani asondeza umsondezo ongumnikelo
wokudla kuYehova, umsondezo wakhe lowo woba ngumgubo ocoliweyo, agalele
ioli phezu kwawo, abeke intlaka emhlophe phezu kwawo.

<span id="an_2:2">2:2</span> Wowuzisa koonyana baka-Aron, ababingeleli,
aze umbingeleli asube kuwo, azalise isandla sakhe emgubeni ocoliweyo
naseolini apho, kunye nentlaka emhlophe yawo yonke, aqhumisele
umbingeleli esibingelelweni ngesikhumbuzo sawo. Kukudla kwasemlilweni,
livumba elithozamisayo kuYehova elo.

<span id="an_2:3">2:3</span> Okuseleyo komnikelo wokudla koba
kokuka-Aron noonyana bakhe; iyingcwele kangcwele yasekudleni
kwasemlilweni kukaYehova leyo.

<span id="an_2:4">2:4</span> Xa usondeza umsondezo ongumnikelo wokudla
okosiweyo ezikweni lezonka, woba yimiqhathane engenagwele yomgubo
ocoliweyo, egalelwe ioli, nezonkana ezisicaba ezingenagwele,
ezithanjiswe ioli.

<span id="an_2:5">2:5</span> Ke ukuba umsondezo wakho ungumnikelo
wokudla okungepani, woba ngumgubo ocoliweyo ongenagwele, ugalelwe ioli.

<span id="an_2:6">2:6</span> Wowuqhekeza ube ngamaqhekeza, ugalele ioli
phezu kwawo: ngumnikelo wokudla ke lowo.

<span id="an_2:7">2:7</span> Ke ukuba umsondezo wakho ungumnikelo
wokudla okuphekiweyo ngembiza, mawenziwe ngomgubo ocoliweyo, oneoli.

<span id="an_2:8">2:8</span> Uze uwuzise umnikelo wokudla owenziweyo
ngezo nto kuYehova, uwusondeze kumbingeleli, awuse esibingelelweni;

<span id="an_2:9">2:9</span> asuse umbingeleli emnikelweni wokudla
isikhumbuzo sawo, aqhumisele ngaso esibingelelweni. Kukudla
kwasemlilweni, livumba elithozamisayo kuYehova elo.

<span id="an_2:10">2:10</span> Okuseleyo komnikelo wokudla koba
kokuka-Aron noonyana bakhe; iyingcwele kangcwele yasekudleni
kwasemlilweni kukaYehova.

<span id="an_2:11">2:11</span> Yonke iminikelo yokudla eniya kuyisondeza
kuYehova, mayingenziwa ngagwele; kuba igwele lonke, nobusi bonke, aniyi
kuqhumisela ngezo nto zibe kukudla kwasemlilweni kukaYehova.

<span id="an_2:12">2:12</span> Ningazisondeza kuYehova zibe ngumsondezo
wokuqala; mazinganyuswa esibingelelweni, ukuba zibe livumba
elithozamisayo.

<span id="an_2:13">2:13</span> Yonke imisondezo eyiminikelo yakho
yokudla woyigalela ityuwa; uze umgavumi ukuba isweleke ityuwa
yomnqophiso woThixo wakho eminikelweni yakho yokudla. Imisondezo yakho
yonke woyisondeza inetyuwa.

<span id="an_2:14">2:14</span> Ukuba usondeza umnikelo wokudla
wentlahlela kuYehova, oyinto esizilwayo ehle yavuthwa, wosondeza
ikhweba, umnikelo wokudla wentlahlela yakho.

<span id="an_2:15">2:15</span> Uze uyibeke ioli phezu kwalo, ubeke
nentlaka emhlophe phezu kwalo; ngumnikelo wokudla ke lowo.

<span id="an_2:16">2:16</span> Woqhumisela umbingeleli ngesikhumbuzo
sawo kuloo nto yawo isizilwayo, nakwioli yawo, kunye nentlaka emhlophe
yawo yonke. Kukudla kwasemlilweni kuYehova oko.

<span id="an_3:1">3:1</span> Ke ukuba umsondezo wakhe ungumbingelelo
woxolo: ukuba uwusondeza ungowasezinkomeni, nokuba yeliduna, nokuba
yelithokazi, wolisondeza ligqibelele phambi koYehova.

<span id="an_3:2">3:2</span> Maze acinezele entlokweni yomsondezo wakhe
ngesandla sakhe, awuxhelele emnyango wentente yokuhlangana; oonyana
baka-Aron, ababingeleli, balitshize igazi bajikelezise esibingelelweni;

<span id="an_3:3">3:3</span> asondeze ukudla kwasemlilweni kuYehova,
ethabathe embingelelweni woxolo; umhlehlo ogubungele izibilini,
namanqatha onke asezibilinini, nezintso zombini,

<span id="an_3:4">3:4</span> nenqatha lazo, nelisemihlubulweni,
nomhlehlo ophezu kwesibindi, ewususa ngasezintsweni.

<span id="an_3:5">3:5</span> Boqhumiselangezo nto oonyana baka-Aron
esibingelelweni phezu kwedini elinyukayo, eliphezu kweenkuni eziphezu
komlilo. Kukudla kwasemlilweni, livumba elithozamisayo kuYehova elo.

<span id="an_3:6">3:6</span> Ukuba umsondezo wakhe ngowasempahleni
emfutshane, ungumbingelelo woxolo kuYehova, nokuba yeliduna, nokuba
yelithokazi, wolisondeza ligqibelele.

<span id="an_3:7">3:7</span> Ukuba itakane elo lisondezwayo
lingumsondezo wakhe, wolisondeza phambi koYehova,

<span id="an_3:8">3:8</span> acinezele phezu kwentloko yomsondezo wakhe
ngesandla sakhe, awuxhelele phambi kwentente yokuhlangana; oonyana
baka-Aron balitshize igazi, bajikelezise esibingelelweni.

<span id="an_3:9">3:9</span> Wosondeza ukudla kwasemlilweni kuYehova,
ethabathe embingelelweni woxolo inqatha lawo, umsila uphela ewunqamla
kuntlahlahlungulu, nomhlehlo ogubungele izibilini, namanqatha onke
asezibilinini,

<span id="an_3:10">3:10</span> nezintso zombini, nenqatha lazo,
nelisemihlubulweni, nomhlehlo ophezu kwesibindi, ewususa ngasezintsweni.

<span id="an_3:11">3:11</span> Woqhumisela ngezo nto umbingeleli
esibingelelweni. Kukudla kwasemlilweni kuYehova oko.

<span id="an_3:12">3:12</span> Ke ukuba umsondezo wakhe uyibhokhwe,
woyisondeza phambi koYehova,

<span id="an_3:13">3:13</span> acinezele ngesandla sakhe phezu kwentloko
yayo, ayixhelele phambi kwentente yokuhlangana; oonyana baka-Aron
balitshize igazi layo, bajikelezise esibingelelweni.

<span id="an_3:14">3:14</span> Wosondeza ukudla kwasemlilweni kuYehova,
ethabathe emsondezweni wakhe umhlehlo ogubungele izibilini, namanqatha
onke asezibilinini, nezintso zombini,

<span id="an_3:15">3:15</span> nenqatha lazo, nelisemihlubulweni,
nomhlehlo ophezu kwesibindi, ewususa ngasezintsweni.

<span id="an_3:16">3:16</span> Woqhumisela ngezo nto umbingeleli
esibingelelweni. Kukudla kwasemlilweni, livumba elithozamisayo.

<span id="an_3:17">3:17</span> Onke amanqatha ngakaYehova. Ngummiselo
ongunaphakade ezizukulwaneni zenu, emakhayeni enu onke, ukuba ningadli
nqatha nagazi.

<span id="an_4:1">4:1</span> Wathetha uYehova kuMoses, esithi

<span id="an_4:2">4:2</span> Thetha koonyana bakaSirayeli, uthi, Xa athe
ubani wona ngokulahlekana nomthetho kaYehova, nokuba nguwuphi na,
wezinto ezingezakwenziwa, wenza enye kuzo:

<span id="an_4:3">4:3</span> ukuba umbingeleli othanjisiweyo uthe wona,
bazeka ityala abantu: wosondeza kuYehova ngenxa yesono sakhe one ngaso
inkunzi entsha, ithole lenkomo eligqibeleleyo, libe lidini lesono.

<span id="an_4:4">4:4</span> Woyizisa inkunzi entsha emnyango wentente
yokuhlangana phambi koYehova, acinezele ngesandla sakhe phezu kwentloko
yenkunzi entsha, ayixhelele inkunzi entsha phambi koYehova.

<span id="an_4:5">4:5</span> Umbingeleli othanjisiweyo wocaphula egazini
lenkunzi entsha,

<span id="an_4:6">4:6</span> alizise ententeni yokuhlangana; awuthi nkxu
umbingeleli umnwe wakhe egazini, afefe ngenxalenye yelo gazi izihlandlo
zosixhenxe phambi koYehova, phambi komkhusane wengcwele;

<span id="an_4:7">4:7</span> ayidyobhe umbingeleli inxalenye yegazi
ezimpondweni zesibingelelo sesiqhumiso esimnandi esiphambi koYehova,
esisententeni yokuhlangana; ke lonke igazi lenkunzi entsha aliphalazele
esisekweni sesibingelelo sedini elinyukayo, esisemnyango wentente
yokuhlangana.

<span id="an_4:8">4:8</span> Amanqatha onke enkunzi entsha yedini lesono
maze awasuse kulo: umhlehlo ogubungele izibilini, namanqatha onke
asezibilinini, nezintso zombini,

<span id="an_4:9">4:9</span> nenqathalazo, nelisemihlubulweni, nomhlehlo
ophezu kwesibindi, ewususa ngasezintsweni,

<span id="an_4:10">4:10</span> njengoko asuswayo enkomeni yombingelelo
woxolo. Woqhumisela ngawo umbingeleli esibingelelweni sedini elinyukayo.

<span id="an_4:11">4:11</span> Ke isikhumba senkunzi entsha, nenyama
yayo yonke, kunye nentloko yayo, kunye neentungo zayo, nezibilini zayo,
nomswane wayo,

<span id="an_4:12">4:12</span> yonke inkunzi entsha, woyikhuphela
ngaphandle kweminquba, ayise endaweni emhlophe, apho kuphalazwa khona
uthuthu, ayitshise phezu kweenkuni ngomlilo, itshiswe apho kuphalazwa
khona uthuthu.

<span id="an_4:13">4:13</span> Ke ukuba lonke ibandla lakwaSirayeli
lithe lalahleka, yafihlakala loo nto emehlweni esikhungu, benza into
kumthetho kaYehova nokuba nguwuphi na, wento engeyakwenziwa, bazeka
ityala,

<span id="an_4:14">4:14</span> saza saziwa isono abone ngaso: isikhungu
sosondeza inkunzi entsha, ithole lenkomo, libe lidini lesono, balizise
phambi kwentente yokuhlangana.

<span id="an_4:15">4:15</span> Ocinezela amadoda amakhulu ebandla
ngezandla zawo phezu kwentloko yenkunzi entsha leyo, phambi koYehova,
ayixhelele inkunzi entsha phambi koYehova.

<span id="an_4:16">4:16</span> Umbingeleli othanjisiweyo woyizisa
inxalenye yegazi lenkunzi entsha ententeni yokuhlangana;

<span id="an_4:17">4:17</span> awuthi nkxu umbingeleli umnwe wakhe
egazini, afefe izihlandlo zosixhenxe phambi koYehova, phambi komkhusane;

<span id="an_4:18">4:18</span> inxalenye yegazi ayidyobhe ezimpondweni
zesibingelelo esiphambi koYehova, esisententeni yokuhlangana, igazi
lonke aliphalazele esisekweni sesibingelelo sedini elinyukayo,
esisemnyango wentente yokuhlangana.

<span id="an_4:19">4:19</span> Wowasusa amanqatha onke kulo, aqhumisele
ngawo esibingelelweni.

<span id="an_4:20">4:20</span> Makenze kule nkunzi intsha njengoko wenza
kwinkunzi entsha yedini lesono, enjenjalo nakule, umbingeleli
abacamagushele; boxolelwa ke.

<span id="an_4:21">4:21</span> Woyikhuphela inkunzi entsha ngaphandle
kweminquba, ayitshise njengoko wayitshisayo inkunzi entsha yokuqala.
Lidini lesono lesikhungu elo.

<span id="an_4:22">4:22</span> Xa kuthe kona isikhulu, senza into
ngokulahlekana nomthetho kaYehova uThixo waso, nokuba nguwuphi na, wento
engeyakwenziwa, sazeka ityala;

<span id="an_4:23">4:23</span> ukuba sithe satyhilwa kuso isono saso
esone ngaso: sozisa umsondezo waso, ixhonti lebhokhwe eliliduna
eligqibeleleyo.

<span id="an_4:24">4:24</span> Socinezela ngesandla saso phezu kwentloko
yebhokhwe exhonti, siyixhelele apho kuxhelelwa khona idini elinyukayo
phambi koYehova. Lidini lesono ke elo.

<span id="an_4:25">4:25</span> Umbingeleli wocaphula egazini ledini
lesono ngomnwe wakhe, alidyobhe ezimpondweni zesibingelelo sedini
elinyukayo, igazi lalo aliphalazele esisekweni sesibingelelo sedini
elinyukayo;

<span id="an_4:26">4:26</span> aqhumisele ngamanqatha alo onke
esibingelelweni, njengamanqatha ombingelelo woxolo, umbingeleli
asicamagushele ngesono saso; soxolelwa ke.

<span id="an_4:27">4:27</span> Ukuba ubani othile wasebantwini balo
ilizwe uthe wona ngokulahleka, ngokwenza into kumthetho kaYehova, nokuba
nguwuphi na, wento engeyakwenziwa, wazeka ityala;

<span id="an_4:28">4:28</span> ukuba sithe satyhilwa kuye isono sakhe
one ngaso: wozisa umsondezo wakhe, ixhonti elilithokazi lebhokhwe,
eligqibeleleyo, ngenxa yesono sakhe one ngaso.

<span id="an_4:29">4:29</span> Wocinezela ngesandla sakhe phezu
kwentloko yedini lesono, alixhelele idini lesono endaweni yedini
elinyukayo.

<span id="an_4:30">4:30</span> Umbingeleli wocaphula egazini lalo
ngomnwe wakhe, alidyobhe ezimpondweni zesibingelelo sedini elinyukayo,
igazi lalo lonke aliphalazele esisekweni sesibingelelo.

<span id="an_4:31">4:31</span> Wowasusa onke amanqatha alo, njengoko
asuswayo amanqatha ombingelelo woxolo, aqhumisele ngawo umbingeleli
esibingelelweni, libe livumba elithozamisayo kuYehova; umbingeleli
amcamagushele; woxolelwa ke.

<span id="an_4:32">4:32</span> Ukuba ke umsondezo wakhe wedini lesono
uyimvana, wozisa ithokazi eligqibeleleyo;

<span id="an_4:33">4:33</span> acinezele ngesandla sakhe phezu kwentloko
yedini lesono, alixhelele idini lesono apho kuxhelelwa khona idini
elinyukayo.

<span id="an_4:34">4:34</span> Umbingeleli wocaphula egazini ledini
lesono ngomnwe wakhe, alidyobhe ezimpondweni zesibingelelo sedini
elinyukayo, igazi lalo lonke aliphalazele esisekweni sesibingelelo.

<span id="an_4:35">4:35</span> Maze awasuse onke amanqatha alo, njengoko
asuswayo amanqatha emvana kumbingelelo woxolo, aqhumisele ngawo
umbingeleli esibingelelweni, phezu kokudla kwasemlilweni kukaYehova,
umbingeleli amcamagushele ngesono sakhe one ngaso; woxolelwa ke.

<span id="an_5:1">5:1</span> Ke ubani xa athe wona ngokuthi, elivile
izwi lesifungo sokuzishwabulela, elingqina ke, nokuba ubonile, nokuba
uyazi, angaxeli: wobuthwala ubugwenxa bakhe.

<span id="an_5:2">5:2</span> Ubani osukuba echukumisa into yonke
eyinqambi, nokuba sisidumbu sezinto eziphilileyo eziziinqambi, nokuba
sisidumbu sezinto ezizitho zine eziziinqambi, nokuba sisidumbu
sesinambuzane esiyinqambi, engakwazi oko: uyinqambi, uzeke ityala.

<span id="an_5:3">5:3</span> Xa athe wachukumisa ubuqambi bomntu,
ubunqambi bakhe bonke ayinqambi ngabo, engakwazi oko, waza wabuya
wakwazi oko: uzeke ityala.

<span id="an_5:4">5:4</span> Xa ke ubani athe wafunga, waphololoza
ngomlomo wakhe, esithi, uya kwenza into, nokuba imbi, nokuba ilungile,
ezintweni zonke athe waziphololoza umntu ngesifungo, engakwazi oko, waza
wabuya wakwazi oko: uzeke ityala nangayiphi kwezo nto.

<span id="an_5:5">5:5</span> Kothi ke, xa athe wazeka ityala nangayiphi
kwezo nto, ayivume into one ngayo;

<span id="an_5:6">5:6</span> alizise idini letyala lakhe kuYehova,
ngenxa yesono sakhe one ngaso, azise ithokazi lasempahleni emfutshane,
imvanazana nokuba litakanekazi lebhokhwe exhonti, libe lidini lesono,
aze umbingeleli amcamagushele ngesono sakhe.

<span id="an_5:7">5:7</span> Ukuba ke isandla sakhe sithe asaba
nakuyifumana into elingana netakane, wozisa kuYehova idini letyala lakhe
one ngalo, amahobe amabini, nokuba ngamagobo evukuthu abe mabini, elinye
libe lidini lesono, elinye libe lidini elinyukayo.

<span id="an_5:8">5:8</span> Wowazisa kumbingeleli, asondeze eledini
lesono kuqala, aliqhawule intloko ngasentanyeni, angalahluli kanye;

<span id="an_5:9">5:9</span> afefe ngenxalenye yegazi ledini lesono
ecaleni lesibingelelo, eliseleyo igazi likhanyelwe esisekweni
sesibingelelo. Lidini lesono ke elo.

<span id="an_5:10">5:10</span> Elesibini maze alenze idini elinyukayo
ngokwesiko, umbingeleli amcamagushele ngesono sakhe one ngaso; woxolelwa
ke.

<span id="an_5:11">5:11</span> Ukuba ke isandla sakhe sithe asaba
nakuwafumana amahobe amabini, nokuba ngamagobo evukuthu amabini, wozisa
umsondezo wakhe lowo wonileyo, ube sisahlulo seshumi se-efa yomgubo
ocoliweyo, ube lidini lesono, angabeki oli phezu kwawo, angabeki ntlaka
imhlophe phezu kwawo; kuba lidini lesono elo.

<span id="an_5:12">5:12</span> Wowuzisa kumbingeleli, umbingeleli asube
kuwo, sizale isandla sakhe, aqhumisele ngesikhumbuzo salo
esibingelelweni, phezu kokudla kwasemlilweni kukaYehova. Lidini lesono
ke elo.

<span id="an_5:13">5:13</span> Umbingeleli womcamagushela ngesono sakhe
one ngaso, nangayiphi kwezo nto; woxolelwa ke. Oseleyo woba
ngowombingeleli, njengomnikelo wokudla.

<span id="an_5:14">5:14</span> Wathetha uYehova kuMoses, esithi,

<span id="an_5:15">5:15</span> Xa ubani athe wameneza, wona ezintweni
ezingcwele zikaYehova ngokulahleka, wozisa idini letyala lakhe kuYehova,
inkunzi yemvu egqibeleleyo yasempahleni emfutshane, iyeyeeshekele
zesilivere ngokweshekele yengcwele ngokulinganisela kwakho, ibe lidini
letyala.

<span id="an_5:16">5:16</span> Nento one kuyo ezintweni ezingcwele,
makayimisele, ongeze isahlulo sesihlanu phezu kwayo, ayinike
umbingeleli; umbingele amcamagushele ngenkunzi yemvu yedini letyala;
woxolelwa ke.

<span id="an_5:17">5:17</span> Nokuba ubani uthe wona, wenza into
kumthetho kaYehova, nokuba nguwuphi na, wento engeyakwenziwa, engazi:
uzeke ityala, ubuthwele ubugwenxa bakhe.

<span id="an_5:18">5:18</span> Wozisa kumbingeleli inkunzi yemvu
egqibeleleyo yasempahleni emfutshane, ngokulinganisela kwakho, ibe
lidini letyala; umbingeleli amcamagushele ngokulahleka kwakhe alahleke
ngako, engazi; woxolelwa ke.

<span id="an_5:19">5:19</span> Lidini letyala ke elo; unetyala okunene
kuYehova.

<span id="an_6:1">6:1</span> Wathetha uYehova kuMoses, esithi,

<span id="an_6:2">6:2</span> Xa ubani athe wona ngokumeneza, emeneza
kuYehova, wayikhanyela kummelwane wakhe into ebibekwe kuye, nokuba yinto
esisibambiso, nokuba yinto exhakamfulweyo, nokuba umcudisile ummelwane
wakhe,

<span id="an_6:3">6:3</span> nokuba ufumene into ebidukile wayikhanyela,
wafunga ubuxoki ezintweni zonke azenzileyo, esona ngazo:

<span id="an_6:4">6:4</span> wothi, xa athe wona, wazeka ityala,
ayibuyise loo nto ixhakamfulweyo, abeyixhakamfule, nento ecudisiweyo,
abeyicudisile, nento ebekiweyo, ebibekiwe kuye, nento ebidukile
wayifumana,

<span id="an_6:5">6:5</span> nento yonke abeyifungele ubuxoki.
Woyibuyekeza ngangenani layo, ongeze phezu kwalo isahlulo sesihlanu
salo, ayinike osukuba engumniniyo ngomhla wedini lakhe letyala.

<span id="an_6:6">6:6</span> Wolizisa idini letyala lakhe kuYehova,
kumbingeleli, inkunzi yemvu egqibeleleyo yasempahleni emfutshane,
ngokulinganisela kwakho, ibe lidini letyala.

<span id="an_6:7">6:7</span> Umbingeleli womcamagushela phambi koYehova,
axolelwe ke ezintweni zonke azenzileyo, wazeka ityala ngazo.

<span id="an_6:8">6:8</span> Wathetha uYehova kuMoses, esithi,

<span id="an_6:9">6:9</span> Wisela uAron noonyana bakhe umthetho, uthi,
Nguwo lo umyalelo wedini elinyukayo: lona idini elinyukayo lotsha eziko
phezu kwesibingelelo ubusuku bonke kude kuse, nomlilo wesibingelelo
uhlale usitsha kulo.

<span id="an_6:10">6:10</span> Umbingeleli makambathe ingubo yakhe
yelinen emhlophe, ambathe nebhulukhwe yelinen emhlophe enyameni yakhe,
asuse uthuthu lomlilo odle idini elinyukayo phezu kwesibingelelo,
alubeke ecaleni lesibingelelo;

<span id="an_6:11">6:11</span> ahlube iingubo zakhe ezo, ambathe ngubo
zimbi, aphume nothuthu, aye nalo ngaphandle kweminquba, endaweni
emhlophe.

<span id="an_6:12">6:12</span> Ke umlilo ophezu kwesibingelelo mawuhlale
usitsha kuso, ungacimi; umbingeleli abase iinkuni phezu kwawo imiso
ngemiso, acwangcise phezu kwawo idini elinyukayo, aqhumisele phezu kwalo
ngamanqatha ombingelelo woxolo.

<span id="an_6:13">6:13</span> Umlilo wohlala usitsha esibingelelweni,
ungacimi.

<span id="an_6:14">6:14</span> Nguwo lo umyalelo womnikelo wokudla:
oonyana baka-Aron mabawusondeze phambi koYehova, phambi kwesibingelelo;

<span id="an_6:15">6:15</span> asube kuwo, azalise isandla emgubeni
ocoliweyo womnikelo wokudla, naseolini yawo, nasentlakeni emhlophe yonke
ephezu komnikelo wokudla, aqhumisele ngezo nto esibingelelweni. Livumba
elithozamisayo, sisikhumbuzo sawo kuYehova eso.

<span id="an_6:16">6:16</span> Okuse leyo kuwo kodliwa nguAron noonyana
bakhe, kudliwe kungenagwele endaweni engcwele, bakudle entendelezweni
yentente yokuhlangana.

<span id="an_6:17">6:17</span> Makungosiwa okunegwele; sisabelo sabo
endibanike sona ekudleni kwasemlilweni; yingcwele kangcwele, njengedini
lesono, nanjengedini letyala.

<span id="an_6:18">6:18</span> Yonke into eyindoda phakathi koonyana
baka-Aron yowudla. Ngummiselo ongunaphakade ezizukulwaneni zenu
wasekudleni kwasemlilweni kukaYehova: bonke abasukuba bezichukumisa ezo
nto boba ngcwele.

<span id="an_6:19">6:19</span> Wathetha uYehova kuMoses, esithi,

<span id="an_6:20">6:20</span> Nguwo lo umsondezo ka-Aron noonyana
bakhe, abowusondeza kuYehova ngomhla wokuthanjiswa kwakhe: isahlulo
seshumi se-efa yomgubo ocoliweyo, ube ngumnikelo wokudla wamaxesha onke,
ube sisiqingatha kusasa, ube sisiqingatha ngokuhlwa;

<span id="an_6:21">6:21</span> wenziwe ngeoli epanini, uwuzise ukroqiwe,
uwusondeze ungamaqhekeza ngokomnikelo wokudla wamaqhekeza, ube livumba
elithozamisayo kuYehova.

<span id="an_6:22">6:22</span> Umbingeleli othanjisiweyo esikhundleni
sakhe wowenza koonyana bakhe. Ngummiselo ongunaphakade kuYehova:
koqhunyiselwa ngawo uphela;

<span id="an_6:23">6:23</span> wonke umnikelo wokudla wombingeleli
kuqhunyiselwe ngawo uphela, ungadliwa.

<span id="an_6:24">6:24</span> Wathetha uYehova kuMoses, esithi,

<span id="an_6:25">6:25</span> Thetha kuAron nakoonyana bakhe, uthi,
Nguwo lo umyalelo wedini lesono: apho kuxhelelwa khona idini elinyukayo,
loxhelelwa khona idini lesono phambi koYehova; liyingcwele kangcwele
lona.

<span id="an_6:26">6:26</span> Umbingeleli olenzayo idini lesono
wolidla; lodliwa endaweni engcwele, entendelezweni yentente
yokuhlangana.

<span id="an_6:27">6:27</span> Bonke abasukuba bechukumisa inyama yalo
boba ngcwele; nabasukuba bechaphazela iingubo ngegazi lalo, boyihlamba
loo nto ichatshazelweyo endaweni engcwele.

<span id="an_6:28">6:28</span> Ke yona impahla yodongwe eliphekwe ngayo
mayiqhekezwe; ukuba lithe laphekwa ngempahla yobhedu, yoguxwa, ixukuxwe
ngamanzi.

<span id="an_6:29">6:29</span> Yonke into eyindoda phakathi
kwababingeleli yolidla: liyingcwele kangcwele lona.

<span id="an_6:30">6:30</span> Ke lonke idini lesono, ekuziswe inxalenye
yegazi lalo ententeni yokuhlangana, ukuba kucanyagushwe engcweleni,
malingadliwa, malitshiswe ngomlilo.

<span id="an_7:1">7:1</span> Nguwo lo umyalelo wedini letyala:
liyingcwele kangcwele lona.

<span id="an_7:2">7:2</span> Apho kuxhelelwa khona idini elinyukayo,
loxhelelwa khona idini letyala, negazi lalo litshizwe lijikelezise
esibingelelweni.

<span id="an_7:3">7:3</span> Wosondeza onke amanqatha alo akulo, umsila,
nomhlehlo ogubungela izibilini,

<span id="an_7:4">7:4</span> nezintso zombini, nenqatha lazo,
nelisemihlubulweni, nomhlehlo ophezu kwesibindi, ewususa ngasezintsweni;
aqhumisele ngezo nto umbingeleli esibingelelweni.

<span id="an_7:5">7:5</span> Kukudla kwasemlilweni kuYehova, lidini
letyala ke elo.

<span id="an_7:6">7:6</span> Yonke into eyindoda phakathi kwababingeleli
yolidla; lodliwa endaweni engcwele; liyingcwele kangcwele lona.

<span id="an_7:7">7:7</span> Njengoko linjalo idini lesono, linjalo
idini letyala: mnye umyalelo kuwo omabini; umbingeleli ocamagusha ngalo,
loba lelakhe.

<span id="an_7:8">7:8</span> Umbingeleli osondeza idini elinyukayo
lomntu, isikhumba sedini elinyukayo alisondezayo soba sesombingeleli.

<span id="an_7:9">7:9</span> Nomnikelo wonke wokudla owosiwa ezikweni
lezonka, nawo wonke owenzelwa epanini nasembizeni, woba ngowombingeleli
owusondezayo.

<span id="an_7:10">7:10</span> Ke umnikelo wonke wokudla ogalelwe ioli,
nowomileyo, woba ngowoonyana bonke baka-Aron, omnye abe njengomnye.

<span id="an_7:11">7:11</span> Nguwo lo umyalelo wombingelelo woxolo,
aya kuwusondeza kuYehova.

<span id="an_7:12">7:12</span> Ukuba uthe wasondeza ngenxa yombulelo,
wosondeza phezu kombingelelo wombulelo imiqhathane engenagwele egalelwe
ioli, nezonkana ezisicaba ezingenagwele, zithanjiswe ioli, nomgubo
ocoliweyo, okroqiweyo, oyimiqhathane egalelwe ioli.

<span id="an_7:13">7:13</span> Kunye nemiqhathane yesonka esingenagwele,
wosondeza umsondezo wakhe phezu kombingelelo wakhe wombulelo ongowoxolo;

<span id="an_7:14">7:14</span> asondeze ube mnye othatyathwe
emsondezweni wonke, ube ngumrhumo kuYehova, ube ngowombingeleli
olitshizayo igazi lombingelelo woxolo.

<span id="an_7:15">7:15</span> Nenyama yombingelelo wakhe wombulelo
ongowoxolo yodliwa ngomhla wokusondeza kwakhe, kungashiywa nento kuyo
kude kuse.

<span id="an_7:16">7:16</span> Ke ukuba umbingelelo womsondezo wakhe
uthe waba ngowesibhambathiso, nokuba ngowokuqhutywa yintliziyo, wodliwa
ngomhla wokusondeza kwakhe umbingelelo wakhe; okuseleyo kuwo kudliwe
ngengomso.

<span id="an_7:17">7:17</span> Ke okuseleyo enyameni yombingelelo kwada
kwangumhla wesithathu makutshiswe ngomlilo.

<span id="an_7:18">7:18</span> Ukuba kuthe kwadliwa, nokuba yintwana le
yenyama yombingelelo wakhe woxolo, ngomhla wesithathu, awusayi
kumkholekisa owusondezayo, awusayi kubalelwa kuye; woba yimbozisa. Ubani
odlayo kuwo wobuthwala ubugwenxa bakhe.

<span id="an_7:19">7:19</span> Nenyama efike entweni yonke eyinqambi
mayingadliwa; yotshiswa ngomlilo. Ke yona inyama, bonke
abahlambulukileyo boyidla inyama;

<span id="an_7:20">7:20</span> ubani osukuba esidla inyama yombingelelo
woxolo ongokaYehova, enobunqambi bakhe, loo mntu wonqanyulwa, angabikho
ebantwini bakowabo.

<span id="an_7:21">7:21</span> Xa athe ubani wachukumisa into eyinqambi,
nokuba bubunqambi bomntu, nokuba bubunqambi bezinto ezizitho zine
eziziinqambi, nokuba yinto yonke enezothe eyinqambi, waza wadla inyama
yombingelelo woxolo ongokaYehova, wonqanyulwa loo mntu, angabikho
ebantwini bakowabo.

<span id="an_7:22">7:22</span> Wathetha uYehova kuMoses, esithi,

<span id="an_7:23">7:23</span> Thetha koonyana bakaSirayeli, uthi, Ize
ningadli nqatha lankomo, namvu, nabhokhwe.

<span id="an_7:24">7:24</span> Inqatha lento ezifeleyo, nenqatha lento
eqwengiweyo, ningasebenza ngalo emisebenzini yonke; ke ukulidla
ningalidli.

<span id="an_7:25">7:25</span> Kuba bonke abalidlayo inqatha lezinto
ezizitho zine, abazisondezileyo zaba kukudla kwasemlilweni kuYehova, loo
mntu ulidlayo wonqanyulwa, angabikho ebantwini bakowabo.

<span id="an_7:26">7:26</span> Ize ningadli gazi emakhayeni enu onke,
nelantaka, nelazinto zizizitho zine.

<span id="an_7:27">7:27</span> Wonke ubani osukuba esidla nto iligazi,
loo mntu wonqanyulwa, angabikho ebantwini bakowabo.

<span id="an_7:28">7:28</span> Wathetha uYehova kuMoses, esithi,

<span id="an_7:29">7:29</span> Thetha koonyana bakaSirayeli, uthi, Lowo
usondeza umbingelelo wakhe woxolo kuYehova, ukuwuzisa umsondezo wakhe
kuYehova, wowuthabatha kumbingelelo wakhe woxolo lowo.

<span id="an_7:30">7:30</span> Izandla zakhe zokuzisa ukudla
kwasemlilweni kukaYehova: inqatha eliphezu kwencum wolizisa kunye
nencum, ukuba litshangatshangiswe libe ngumtshangatshangiso phambi
koYehova.

<span id="an_7:31">7:31</span> Umbingeleli woqhumisela ngenqatha elo
esibingelelweni; ke yona incum ibe yeka-Aron neyoonyana bakhe;

<span id="an_7:32">7:32</span> umlenze wasekunene niwunike umbingeleli,
ube ngumrhumo kumbingeleli emibingelelweni yenu yoxolo.

<span id="an_7:33">7:33</span> Lowo phakathi koonyana baka-Aron,
usondeza igazi lombingelelo woxolo nenqatha, umlenze wasekunene woba
ngowakhe, ube sisabelo sakhe.

<span id="an_7:34">7:34</span> Kuba incum yomtshangatshangiso, nomlenze
womrhumo, ndiwuthabathile koonyana bakaSirayeli emibingelelweni yabo
yoxolo; ndiwunike uAron umbingeleli, noonyana bakhe, ukuba ube
ngummiselo ongunaphakade koonyana bakaSirayeli.

<span id="an_7:35">7:35</span> Ezo nto ngumxhesho ka-Aron, nomxhesho
woonyana bakhe, ekudleni kwasemlilweni kukaYehova, ngomhla
awabasondezayo ukuba babe ngababingeleli kuYehova;

<span id="an_7:36">7:36</span> awawisa umthetho uYehova, ngomhla
wokubathambisa kwakhe, ukuba bawunikwe ngoonyana bakaSirayeli; ube
ngummiselo ongunaphakade lowo ezizukulwaneni zabo.

<span id="an_7:37">7:37</span> Nguwo lowo umyalelo wedini elinyukayo,
nowomnikelo wokudla, nowedini lesono, nowedini letyala, nowokumisela,
nowombingelelo woxolo,

<span id="an_7:38">7:38</span> awamwisela umthetho ngawo uYehova uMoses,
entabeni yaseSinayi, ngomhla wokubawisela kwakhe umthetho oonyana
bakaSirayeli, ukuba basondeze imisondezo yabo kuYehova, entlango
yaseSinayi.

<span id="an_8:1">8:1</span> Wathetha uYehova kuMoses, esithi,

<span id="an_8:2">8:2</span> Thabatha ooAron noonyana bakhe kunye naye,
nezambatho ezo, neoli yokuthambisa, nenkunzi entsha yenkomo yedini
lesono, neenkunzi zezimvu zibe mbini, nengobozi yezonka ezingenagwele;

<span id="an_8:3">8:3</span> ulibizele ndawonye lonke ibandla emnyango
wentente yokuhlangana.

<span id="an_8:4">8:4</span> Wenza uMoses ngoko uYehova wamwisela
umthetho ngako; walibizela ndawonye ibandla emnyango wentente
yokuhlangana.

<span id="an_8:5">8:5</span> Wathi uMoses kwibandla, Yiyo le into awise
umthetho ngayo uYehova ukuba yenziwe.

<span id="an_8:6">8:6</span> UMoses wabasondeza ke ooAron noonyana
bakhe, wabahlamba ngamanzi.

<span id="an_8:7">8:7</span> Wamnxiba ingubo yangaphantsi, wambhinqisa
umbhinqo, wamambathisa ngengubo yokwaleka, wamnxiba iefodi, wambhinqisa
umbhinqo we-efodi, wayibhinqa ngawo;

<span id="an_8:8">8:8</span> wamnxiba ubengo; elubengweni wafaka iiUrim
neeTumim;

<span id="an_8:9">8:9</span> wamfaka unkontsho entloko; elunkontshweni
ngaphambili wabeka imbasa yegolide, isithsaba esingcwele, njengoko
uYehova wamwiselayo umthetho uMoses.

<span id="an_8:10">8:10</span> Wayithabatha uMoses ioli yokuthambisa,
wawuthambisa umnquba neento zonke ezikuwo, wazingcwalisa;

<span id="an_8:11">8:11</span> wafefa ngenxalenye yayo esibingelelweni
izihlandlo zosixhenxe, wasithambisa isibingelelo nempahla yaso yonke,
nohehema lwesitya sokuhlambela, noseko lwalo, ukuba zingcwaliswe ezo
zinto.

<span id="an_8:12">8:12</span> Wagalela inxalenye yeoli yokuthambisa
kuAron entloko, wamthambisa ukuba angcwaliswe.

<span id="an_8:13">8:13</span> UMoses wabasondeza oonyana baka-Aron,
wabanxiba iingubo zangaphantsi, wababhinqisa umbhinqo, wababopha
iminqwazi, njengoko uYehova wamwisela umthetho uMoses.

<span id="an_8:14">8:14</span> Wasondeza inkunzi entsha yenkomo yedini
lesono, bacinezela ooAron noonyana bakhe ngezandla zabo phezu kwentloko
yenkunzi entsha yedini lesono.

<span id="an_8:15">8:15</span> Yaxhelwa ke; walithabatha uMoses igazi,
walidyobha wajikelezisa ezimpondweni zesibingelelo ngomnwe wakhe,
isibingelelo wasihlambulula sona, waliphalazela igazi esisekweni
sesibingelelo, wasingcwalisa, ukuba asicamagushele.

<span id="an_8:16">8:16</span> Wawathabatha onke amanqatha
asezibilinini, nomhlehlo wesibindi, nezintso zombini, nenqatha lazo,
waqhumisela ngezo zinto uMoses esibingelelweni.

<span id="an_8:17">8:17</span> Ke inkunzi entsha yenkomo, nesikhumba
sayo, nenyama yayo, nomswane wayo, wayitshisa ngomlilo ngaphandle
kweminquba, njengoko uYehova wamwisela umthetho uMoses.

<span id="an_8:18">8:18</span> Wayisondeza inkunzi yemvu yedini
elinyukayo; bacinezela ooAron noonyana bakhe ngezandla zabophezu
kwentloko yenkunzi yemvu.

<span id="an_8:19">8:19</span> Yaxhelwa ke; uMoses walitshiza igazi,
wajikelezisa esibingelelweni;

<span id="an_8:20">8:20</span> inkunzi yemvu wayityatya; waqhumisela
uMoses ngentloko, nenyama, nenqatha.

<span id="an_8:21">8:21</span> Wazihlamba izibilini neentungo ngamanzi,
waqhumisela uMoses ngenkunzi yemvu iphela esibingelelweni. Lidini
elinyukayo elo lokuba livumba elithozamisayo; kukudla kwasemlilweni oko
kuYehova, njengoko uYehova wamwisela umthetho uMoses.

<span id="an_8:22">8:22</span> Wayisondeza neyesibini inkunzi yemvu,
inkunzi yemvu yokumisela; bacinezela ooAron noonyana bakhe ngezandla
zabo phezu kwentloko yenkunzi yemvu.

<span id="an_8:23">8:23</span> Yaxhelwa ke; wacaphula uMoses egazini
layo, walidyobha esithinzini sendlebe yasekunene ka-Aron, nasesithupheni
sesandla sakhe sokunene, nakubhontsi wonyawo lwakhe lwasekunene.

<span id="an_8:24">8:24</span> Wasondeza oonyana baka-Aron, uMoses
wadyobha inxalenye yegazi esithinzini sendlebe yabo yasekunene,
nasesithupheni sesandla sabo sokunene, nakubhontsi wonyawo lwabo
lwasekunene. UMoses walitshiza igazi, wajikelezisa esibingelelweni.

<span id="an_8:25">8:25</span> Walithabatha inqatha, nomsila, namanqatha
onke asezibilinini, nomhlehlo wesibindi, nezintso zombini, nenqatha
lazo, nomlenze wasekunene;

<span id="an_8:26">8:26</span> engobozini yezonka ezingenagwele, ephambi
koYehova, wathabatha umqhathane ongenagwele wamnye, nomqhathane wesonka
esineoli wamnye, nesonkana esisicaba sasinye, wabeka phezu kwamanqatha
naphezu komlenze wasekunene.

<span id="an_8:27">8:27</span> Wazibeka zonke ezo zinto ezandleni
zika-Aron, nasezandleni zoonyana bakhe, wazitshangatshangisa, zaba
ngumtshangatshangiso phambi koYehova.

<span id="an_8:28">8:28</span> Wazithabatha uMoses ezandleni zabo,
waqhumisela ngazo esibingelelweni, phezu kwedini elinyukayo: zaba
lumiselo, laba livumba elithozamisayo, kwaba kukudla kwasemlilweni
kuYehova oko.

<span id="an_8:29">8:29</span> Wayithabatha uMoses incum,
wayitshangatshangisa, yaba ngumtshangatshangiso phambi koYehova; inkunzi
yemvu yomiselo yasisabelo sikaMoses, njengoko uYehova wamwisela umthetho
uMoses.

<span id="an_8:30">8:30</span> Wacaphula uMoses eolini yokuthambisa,
nasegazini elisesibingelelweni, wafefa kuAron nasezambathweni zakhe,
nakoonyana bakhe, nasezambathweni zoonyana bakhe kunye naye,
wamngcwalisa uAron nezambatho zakhe, noonyana bakhe nezambatho zoonyana
bakhe kunye naye.

<span id="an_8:31">8:31</span> Wathi uMoses kooAron noonyana bakhe,
Yiphekeni inyama emnyango wentente yokuhlangana, niyidle khona apho,
nesonka esisengobozini yomiselo, njengoko ndawisayo umthetho, ndisithi,
OoAron noonyana bakhe boyidla.

<span id="an_8:32">8:32</span> Into eseleyo yenyama neyesonka noyitshisa
ngomlilo.

<span id="an_8:33">8:33</span> Ize ningaphumi emnyango wentente
yokuhlangana, imihla esixhenxe, kude kube ngumhla wokuzaliseka kwemihla
yokumiselwa kwenu; kuba bonimisela imihla esixhenxe.

<span id="an_8:34">8:34</span> Njengoko kwenziwe ngako namhla, uYehova
uwise umthetho ukuba kwenjiwe njalo ukunicamagushela.

<span id="an_8:35">8:35</span> Nohlala emnyango wentente yokuhlangana,
imini nobusuku, imihla esixhenxe, nigcine isigxina sikaYehova, ukuze
ningafi; kuba ndiwiselwe umthetho ngokunjalo.

<span id="an_8:36">8:36</span> Benza ooAron noonyana bakhe zonke izinto
abewise umthetho ngazo uYehova ngesandla sikaMoses.

<span id="an_9:1">9:1</span> Kwathi ngomhla wesibhozo, uMoses wabiza
uAron noonyana bakhe, namodada amakhulu akwaSirayeli.

<span id="an_9:2">9:2</span> Wathi kuAron, Zithabathele ithole,
inkonyana yenkomo, ibe lidini lesono, nenkunzi yemvu ibe lidini
elinyukayo, ezo zinto zigqibelele, uzisondeze phambi koYehova;

<span id="an_9:3">9:3</span> uthethe koonyana bakaSirayeli, uthi,
Thabathani inkunzi exhonti yebhokhwe, ibe lidini lesono; nethole nemvana
ezimnyaka mnye, ezigqibeleleyo, zibe lidini elinyukayo;

<span id="an_9:4">9:4</span> nenkomo nenkunzi yemvu, zibe ngumbingelelo
woxolo wokubingelelwa phambi koYehova; nomnikelo wokudla ogalelwe ioli:
ngokuba namhla uYehova uya kubonakala kuni.

<span id="an_9:5">9:5</span> Bakuthabatha oko uMoses wawisa umthetho
ngako, bakuzisa phambi kwentente yokuhlangana; lasondela lonke ibandla,
lema phambi koYehova.

<span id="an_9:6">9:6</span> Wathi uMoses, Lilo eli ilizwi uYehova awise
umthetho ngalo ukuba nilenze: bobonakala ke ubuqaqawuli bukaYehova kuni.

<span id="an_9:7">9:7</span> Wathi uMoses kuAron, Sondela
esibingelelweni, wenze idini lakho lesono, nedini lakho elinyukayo,
uzicamagushele okwakho nokwabantu; wenze umsondezo wabantu,
ubacamagushele, njengoko uYehova wawisayo umthetho.

<span id="an_9:8">9:8</span> Wasondela ke uAron esibingelelweni,
walixhela ithole ledini lesono elilelakhe.

<span id="an_9:9">9:9</span> Balisondeza oonyana baka-Aron igazi kuye,
wawuthi nkxu umnwe wakhe egazini, walidyobha ezimpondweni zesibingelelo,
waliphalazela igazi esisekweni sesibingelelo.

<span id="an_9:10">9:10</span> Ke inqatha, nezintso, nomhlehlo
osesibindini, edinini lesono, waqhumisela ngezo zinto esibingelelweni,
njengoko uYehova wamwisela umthetho uMoses.

<span id="an_9:11">9:11</span> Ke inyama nesikhumba wazitshisa ngomlilo
ngaphandle kweminquba.

<span id="an_9:12">9:12</span> Walixhela idini elinyukayo, oonyana
baka-Aron balizisa kuye igazi; walitshiza wajikelezisa esibingelelweni.

<span id="an_9:13">9:13</span> Balizisa kuye nedini elinyukayo ngeenyama
zalo, nentloko yalo; waqhumisela ngezo nto esibingelelweni.

<span id="an_9:14">9:14</span> Wazihlamba izibilini neentungo,
waqhumisela ngezo zinto phezu kwedini elinyukayo esibingelelweni.

<span id="an_9:15">9:15</span> Wasondeza umsondezo wabantu, wathabatha
ibhokhwe yedini lesono eyeyabantu, wayixhela, wenza idini lesono
njengelokuqala.

<span id="an_9:16">9:16</span> Wasondeza nedini elinyukayo, walenza
ngokwesiko.

<span id="an_9:17">9:17</span> Wawusondeza umnikelo wokudla, wazalisa
isandla sakhe ngawo, waqhumisela ngawo esibingelelweni, ngaphezu kwedini
elinyukayo lakusasa.

<span id="an_9:18">9:18</span> Wayixhela inkomo nenkunzi yemvu
yombingelelo woxolo ongowabantu, balizisa oonyana baka-Aron igazi kuye,
walitshiza, wajikelezisa esibingelelweni;

<span id="an_9:19">9:19</span> namanqatha enkomo nawenkunzi yemvu,
nomsila wayo, nomhlehlo, nezi ntso, nomhlehlo wesibindi.

<span id="an_9:20">9:20</span> Bawabeka loo manqatha phezu kwazo iincum,
waqhumisela ngamanqatha esibingelelweni.

<span id="an_9:21">9:21</span> Ke iincum ezo, nomlenze lowo wasekunene,
wazitshangatshangisa uAron zaba ngumtshangatshangiso phambi koYehova,
njengoko wamwiselayo umthetho uMoses.

<span id="an_9:22">9:22</span> UAron waziphakamisela ebantwini izandla
zakhe, wabasikelela; wehla ke ekulenzeni idini lesono, nedini
elinyukayo, nombingelelo woxolo.

<span id="an_9:23">9:23</span> Bangena ooMoses noAron ententeni
yokuhlangana; baphuma ke babasikelela abantu: babonakala ubuqaqawuli
bukaYehova kubo bonke abantu.

<span id="an_9:24">9:24</span> Kwaphuma umlilo ebusweni bukaYehova,
walidla idini elinyukayo, namanqatha aphezu kwesibingelelo; babona bonke
abantu, baduma, bawa ngobuso.

<span id="an_10:1">10:1</span> Ke kaloku oonyana baka-Aron
abangooNadabhi noAbhihu bathabatha elowo ugcedevu lwakhe, babeka umlilo
kulo, babeka phezu kwawo isiqhumiso, basondeza phambi koYehova umlilo
ongesesikweni, abengabawiselanga mthetho ngawo.

<span id="an_10:2">10:2</span> Kwaphuma umlilo ebusweni bukaYehova,
wabadla; bafa phambi koYehova.

<span id="an_10:3">10:3</span> Wathi uMoses kuAron, Yilaa nto
wayithethayo uYehova, wathi, Ndozingcwalisela abasondela kum,
ndizizukise ebusweni babantu bonke; wathi cwaka uAron.

<span id="an_10:4">10:4</span> UMoses wabiza uMishayeli noElitsafan,
oonyana bakaUziyeli, uyisekazi ka-Aron, wathi kubo, Sondelani nibathwale
abazalwana benu, nibasuse phambi kwengcwele, nibase ngaphandle
kweminquba.

<span id="an_10:5">10:5</span> Basondela ke, babathwalela ngaphandle
kweminquba, beneengubo zabo zangaphantsi, njengoko watshoyo uMoses.

<span id="an_10:6">10:6</span> Wathi uMoses kuAron, nakuElazare,
nakuItamare, oonyana bakhe, Musani ukuziyeka ziyakazele iinwele zenu,
ningazikrazuli iingubo zenu, ukuze ningafi, nokuze umsindo ungalifikeli
ibandla lonke; abazalwana benu, yonke indlu kaSira yeli, bangakulilela
bona ukutshisa akutshisileyo uYehova.

<span id="an_10:7">10:7</span> Ize ningaphumi emnyango wentente
yokuhlangana, hleze nife; kuba ioli yokuthambisa kaYehova iphezu kwenu.
Benza ke ngokwelizwi likaMoses.

<span id="an_10:8">10:8</span> Wathetha uYehova kuAron, esithi,

<span id="an_10:9">10:9</span> Musa ukusela wayini nasiselo sinxilisayo,
wena noonyana bakho kunye nawe, ekungeneni kwenu ententeni yokuhlangana,
ukuze ningafi. Ngummiselo ongunaphakade ezizukulwaneni zenu ke lowo;

<span id="an_10:10">10:10</span> ukuze kwahlulwe okungcwele
kokuhlambelayo, nokuyinqambi kokuhlambulukileyo;

<span id="an_10:11">10:11</span> nokuze bayalwe oonyana bakaSirayeli
ngemimiselo yonke awayithethayo uYehova kubo ngoMoses.

<span id="an_10:12">10:12</span> Wathetha uMoses kuAron, nakuElazare
nakuItamare, oonyana bakhe abaselayo, wathi, Thabathani umnikelo wokudla
oseleyo ekudleni kwasemlilweni kukaYehova, niwudle ungenagwele ecaleni
lesibingelelo; kuba uyingcwele kangcwele lowo.

<span id="an_10:13">10:13</span> Nize niwudle endaweni engcwele, kuba
umiselwe wena, umiselwe oonyana bakho, ekudleni kwasemlilweni
kukaYehova; kuba ndiwiselwe umthetho ngokunjalo.

<span id="an_10:14">10:14</span> Ke incum yomtshangatshangiso nomlenze
womrhumo, ezo nto nozidla endaweni emhlophe, wena noonyana bakho
neentombi zakho kunye nawe; kuba zimiselwe wena, zimiselwe oonyana
bakho; zenizinikiweyo emibingelelweni yoxolo yoonyana bakaSirayeli.

<span id="an_10:15">10:15</span> Umlenze womrhumo nencum
yomtshangatshangiso yoziswa nokudla kwasemlilweni kwamanqatha, ukuba
itshangatshangiswe ibe ngumtshangatshangiso phambi koYehova, ibe
ngowakho noonyana bakho kunye nawe; ibe ngummiselo ongunaphakade,
njengoko uYehova wawisayo umthetho.

<span id="an_10:16">10:16</span> Ibhokhwe yedini lesono wayifuna kunene
uMoses. Yini? Itshisiwe. Waba noburhalarhume ngakuElazare noItamare,
oonyana baka-Aron abaseleyo, esithi,

<span id="an_10:17">10:17</span> Kutheni na le nto ningalidlanga idini
lesono endaweni engcwele? Kuba liyingcwele kangcwele; uninike lona ukuze
nibuthwale ubugwenxa bebandla, ukuze nilicamagushele phambi koYehova.

<span id="an_10:18">10:18</span> Yabonani, alingeniswanga igazi lalo
engcweleni phakathi; ninge nilidlile okunene engcweleni, njengoko
ndawisa umthetho.

<span id="an_10:19">10:19</span> Wathetha uAron kuMoses, esithi, Yabona,
namhlanje basondeze idini labo lesono, nedini labo elinyukayo phambi
koYehova; ndahlelwa zezi zinto. Ukuba bendilidlile idini lesono namhla
bekuya kulunga yini na emehlweni kaYehova?

<span id="an_10:20">10:20</span> Weva uMoses; kwalunga emehlweni akhe.

<span id="an_11:1">11:1</span> Wathetha uYehova kuMoses na kuAron,
esithi kubo,

<span id="an_11:2">11:2</span> Thethani koonyana bakaSirayeli, nithi,
Zizo ezi izinto eziphilileyo enodla zona ezintweni zonke ezizitho zine
ezisehlabathini:

<span id="an_11:3">11:3</span> zonke izinto ezithiwe gqiphu uphuphu,
ezimpuphu zicandwe kubini, ezetyisa umtyiso, ezintweni ezizitho zine,
nozidla ezo.

<span id="an_11:4">11:4</span> Zezi zodwa eningayi kuzidla kwezetyisa
umtyiso, nakwezithiwe gqiphu uphuphu: inkamela, ngokuba ityisa umtyiso,
ke ayiluthe gqiphu uphuphu, iyinqambi kuni;

<span id="an_11:5">11:5</span> nembila, ngokuba ityisa umtyiso, ke
ayiluthe gqiphu uphuphu, iyinqambi kuni;

<span id="an_11:6">11:6</span> nomvundla, ngokuba utyisa umtyiso, ke
awuluthe gqiphu uphuphu, uyinqambi kuni;

<span id="an_11:7">11:7</span> nehagu, ngokuba iluthe gqiphu uphuphu, ke
ilucande kubini uphuphu, yabe ingawutyisi umtyiso, iyinqambi kuni.

<span id="an_11:8">11:8</span> Inyama yezo nto ize ningayidli, nesidumbu
sazo ningasichukumisi; ziziinqambi kuni.

<span id="an_11:9">11:9</span> Ezintweni zonke ezisemanzini nozidla ezi:
zonke izinto ezinamaphiko namaxolo emanzini, ezilwandleni nasemilanjeni,
nozidla zona.

<span id="an_11:10">11:10</span> Ke zonke izinto ezingenamaphiko
namaxolo ezilwandleni nasemilanjeni, enyakanyakeni yonke esemanzini,
nasezintweni eziphilileyo ezisemanzini,

<span id="an_11:11">11:11</span> zoba nezothe kuni, zibe nezothe kuni.
Nize ningayidli inyama yazo; nezidumbu zazo zibe nezothe kuni.

<span id="an_11:12">11:12</span> Zonke izinto ezingenamaphiko namaxolo
emanzini zoba nezothe kuni.

<span id="an_11:13">11:13</span> Zezi ezintakeni ezoba nezothe kuni;
zezingadliwa, zinezothe zona: ixhalanga,

<span id="an_11:14">11:14</span> nosilwangangubo, nonomakhwezana;
noontloyiya ngohlobo lwabo;

<span id="an_11:15">11:15</span> nehlungulu lonke ngohlobo lwalo;

<span id="an_11:16">11:16</span> nenciniba, nesihuluhulu, nengabangaba,
nentambanane ngohlobo lwayo;

<span id="an_11:17">11:17</span> nesikhova, nogwidi, nefubesi,

<span id="an_11:18">11:18</span> nenkuku yamanzi, nengcwangube, nenkqo;

<span id="an_11:19">11:19</span> nengwamza, nokhwalimanzi ngohlobo
lwakhe, nobhobhoyi, nelulwane.

<span id="an_11:20">11:20</span> Yonke inyakanyaka enamaphiko, ehamba
ngazitho zine, yoba nezothe kuni.

<span id="an_11:21">11:21</span> Zezi zodwa enozidla kwinyakanyaka yonke
enamaphiko, ehamba ngazitho zine, enemilenze yomibini entla kweenyawo
zayo, yokuba itshakace ngayo emhlabeni;

<span id="an_11:22">11:22</span> zezi ke kuzo enozidla: inkumbi ngohlobo
lwayo, nesibotho ngohlobo lwaso, nomqhathu ngohlobo lwawo, nomcikwane
ngohlobo lwawo.

<span id="an_11:23">11:23</span> Ke yonke inyakanyaka enamaphiko,
enazitho zine, yoba nezothe kuni.

<span id="an_11:24">11:24</span> Ngenxa yayo noba ziinqambi;
abachukumisa isidumbu sayo boba ziinqambi, bahlwise;

<span id="an_11:25">11:25</span> bonke abasusa nto yesidumbu sayo,
bohlamba iingubo zabo, babe ziinqambi, bahlwise.

<span id="an_11:26">11:26</span> Yonke into ezitho zine eluthe gqiphu
uphuphu, ukulucanda ingalucandi kubini, ingatyisi mtyiso, iyinqambi
kuni; bonke abayichukumisayo boba ziinqambi.

<span id="an_11:27">11:27</span> Neento zonke ezihamba ngamathupha azo,
ezintweni zonke eziphilileyo ezihamba ngazitho zine, ziziinqambi kuni;
bonke abasichukumisayo isidumbu sazo, boba ziinqambi bahlwise.

<span id="an_11:28">11:28</span> Lowo ususa isidumbu sazo, wohlamba
iingubo zakhe, abe yinqambi ahlwise; ziinqambi zona kuni.

<span id="an_11:29">11:29</span> Zezi ezoba ziinqambi kuni enyakanyakeni
enyakazela emhlabeni: igala, nempuku, noxam ngohlobo lwakhe;

<span id="an_11:30">11:30</span> nentulo, necilishe, norhoqotyeni,
noqebeyi, nolovane.

<span id="an_11:31">11:31</span> Zezo eziziinqambi kuni enyakanyakeni
yonke; bonke abazichukumisayo ezifileyo kuzo, boba ziinqambi, bahlwise.

<span id="an_11:32">11:32</span> Izinto zonke ezithe zawelwa yenye yazo
ifile, zoba ziinqambi: nokuba ziimpahla zonke zemithi, nokuba ziingubo,
nokuba zizikhumba, nokuba ziinqambi, zihlwise; zize zihlambuluke ke.

<span id="an_11:33">11:33</span> limpahla zonke zomdongwe, ethe yeyela
kuzo enye yazo, zoba ziinqambi zonke izinto eziphakathi kwazo;
noziqhekeza ke.

<span id="an_11:34">11:34</span> Konke ukudla okudliwayo, okufikiweyo
ngamanzi akwezo mpahla, koba yinqambi; nento yonke eselwayo ngezo mpahla
zonke, yoba yinqambi.

<span id="an_11:35">11:35</span> Into yonke ethe yawelwa nayindawoni na
yesidumbu sazo, yoba yinqambi; nokuba liziko lezonka, nokuba ngungxawu,
ize yaphulwe; iyinqambi, yoba yinqambi kuni.

<span id="an_11:36">11:36</span> Kodwa umthombo nequla
elinentlanganisela yamanzi lohlambuluka; osichukumisayo isidumbu sazo
woba yinqambi.

<span id="an_11:37">11:37</span> Xa kuthe kwawa nandawoni yesidumbu sazo
embewini yonke ehlwayelwayo, eza kuhlwayelwa, yohlambuluka yona.

<span id="an_11:38">11:38</span> Xa kuthe kwagalelwa amanzi embewini,
kwawa nandawoni yesidumbu sazo phezu kwayo, yoba yinqambi kuni.

<span id="an_11:39">11:39</span> Xa kuthe kwafa nto izitho zine idliwayo
nini, lowo usichukumisayo isidumbu sayo woba yinqambi, ahlwise.

<span id="an_11:40">11:40</span> Lowo udlayo esidumbini sayo, wozihlamba
iingubo zakhe, abe yinqambi, ahlwise; nalowo ususa isidumbu sayo,
wozihlamba iingubo zakhe, abe yinqambi, ahlwise.

<span id="an_11:41">11:41</span> Yonke inyakanyaka enyakazela emhlabeni
inezothe; mayingadliwa.

<span id="an_11:42">11:42</span> Zonke izinto ezihamba ngesisu, neento
zonke ezihamba nganyawo-ne, kude kuse kwiinto zonke ezineenyawo
ezininzi, enyakanyakeni yonke enyakazelayo emhlabeni, ize ningazidli;
ngokuba zinezothe.

<span id="an_11:43">11:43</span> Musani ukuyenza imiphefumlo yenu ibe
nezothe ngenyakanyaka yonke enyakazelayo, ize ningazenzi inqambi ngayo,
nibe yinqambi ngayo.

<span id="an_11:44">11:44</span> Ngokuba ndinguYehova uThixo wenu, ze
nizingcwalise nibe ngcwele; ngokuba ndiyiNgcwele; ize ningayenzi
iinqambi imiphefumlo yenu ngenyakanyaka yonke enambuzelayo emhlabeni.

<span id="an_11:45">11:45</span> Ngokuba ndinguYehova oninyuse ezweni
laseYiputa, ukuba ndibe nguThixo wenu; ize nibe ngcwele, ngokuba
ndiyiNgcwele.

<span id="an_11:46">11:46</span> Nguwo lowo umyalelo weento ezizitho
zine, neentaka, nemiphefumlo yonke ephilileyo enambuzelayo emanzini,
nemiphefumlo yonke enyakazelayo emhlabeni;

<span id="an_11:47">11:47</span> woyahlula eyinqambi kwehlambulukileyo,
nento ephilileyo edliwayo kwinto ephilileyo engadliwayo.

<span id="an_12:1">12:1</span> Wathetha uYehova kuMoses, esithi,

<span id="an_12:2">12:2</span> Thetha koonyana bakaSirayeli, uthi,
Umfazi, xa athe wathabatha, wazala inkwenkwe, woba yinqambi imihla
esixhenxe; njengemihla yokungcola komzi wakhe woba yinqambi.

<span id="an_12:3">12:3</span> Ngomhla wesibhozo iya kwaluswa inyama
yokwaluswa;

<span id="an_12:4">12:4</span> aze ahlale egazini lokuhlanjululwa kwakhe
iintsuku ezimashumi mathathu anantsuku-ntathu; angazichukumisi zonke
izinto ezingcwele, angangeni engcweleni, zide zizaliseke iintsuku
zokuhlanjululwa kwakhe.

<span id="an_12:5">12:5</span> Ke ukuba uthe wazala intombi, woba
yinqambi iiveki ezimbini, njengasekungcoleni kwakhe; ahlale phezu
kwegazi lokuhlanjululwa kwakhe iintsuku ezimashumi mathandathu anantsuku
ntandathu.

<span id="an_12:6">12:6</span> Ekuzalisekeni kweentsuku zokuhlanjululwa
kwakhe ngonyana, nokuba kungentombi, wozisa imvana emnyaka mnye ibe
lidini elinyukayo, negobo levukuthu nokuba lihobe, libe lidini lesono,
emnyango wentente yokuhlangana, kuye umbingeleli;

<span id="an_12:7">12:7</span> alisondeze yena phambi koYehova,
emcamagushele, aze ahlambuluke ke ethombeni legazi lakhe. Nguwo lowo
umyalelo wozeleyo inkwenkwe nokuba yintombi.

<span id="an_12:8">12:8</span> Ke ukuba isandla sakhe sithe asaba
nakufumana nto ilingana nemvana, wothabatha amahobe abe mabini, nokuba
ngamagobo evukuthu abe mabini, elinye libe leledini elinyukayo, elinye
libe leledini lesono, umbingeleli amcamagushele, aze ahlambuluke ke.

<span id="an_13:1">13:1</span> Wathetha uYehova kuMoses na kuAron,
esithi,

<span id="an_13:2">13:2</span> Umntu xa kuthe kwakho eluswini lwenyama
yakhe ukufukuka, nokuba kukujaduka, nokuba litshatshazi, laba sisibetho
seqhenqa eluswini lwenyama yakhe, woziswa kuAron umbingeleli, nokuba
kukomnye woonyana bakhe ababingeleli.

<span id="an_13:3">13:3</span> Wosikhangela umbingeleli isebetho
eluswini lwenyama yakhe; ukuba luthe unwele esibethweni lwasuka lwaba
mhlophe, sabonakala isibetho sithe gangqa eluswini lwenyama yakhe:
sisibetho seqhenqa eso; womkhangela umbingeleli, athi uyinqambi.

<span id="an_13:4">13:4</span> Ukuba itshatshazi lithe lamhlophe
eluswini lwenyama yakhe, alabonakala lithe gangqa eluswini, alwasuka
lwaba mhlophe unwele lwalo, umbingeleli womvalela onesibetho imihla
esixhenxe;

<span id="an_13:5">13:5</span> umbingeleli amkhangele ngomhla
wesixhenxe; O! isibetho simi emehlweni akhe, asiqhenqethi isibetho
eluswini; wophinda umbingeleli amvalele imihla esixhenxe.

<span id="an_13:6">13:6</span> Umbingeleli wophinda amkhangele ngomhla
wesixhenxe; O! isibetho sibunile, asiqhenqethi isibetho eluswini;
umbingeleli wothi uhlambulukile: kukujaduka oko. Wozihlamba iingubo
zakhe; aze ahlambuluke ke.

<span id="an_13:7">13:7</span> Ukuba ukujaduka kuthe kwaqhenqetha
kakhulu eluswini, emva kokubonakala kwakhe kumbingeleli ngenxa
yokuhlanjululwa kwakhe, wophinda abonakale kumbingeleli;

<span id="an_13:8">13:8</span> umbingeleli akhangele, O! ukujaduka
kuqhenqethile eluswini; umbingeleli wothi uyinqambi: liqhenqa ke elo.

<span id="an_13:9">13:9</span> Isibetho seqhenqa, xa sithe sabakho
emntwini, woziswa kumbingeleli;

<span id="an_13:10">13:10</span> akhangele umbingeleli, O! ukufukuka
kumhlophe eluswini, kulwenze unwele lwaba mhlophe, kukho inyama ekrwada,
ehleliyo ekufukukeni apho:

<span id="an_13:11">13:11</span> liqhenqa elidala eli eluswini lwenyama
yakhe; umbingeleli wothi uyinqambi; angamvaleli, ngokuba uyinqambi.

<span id="an_13:12">13:12</span> Ke ukuba iqhenqa lithe qwele kakhulu
eluswini, iqhenqa lalugubungela lonke ulusu lonesibetho, lathabathela
entloko lesa ezinyaweni, ngokubona konke kwamehlo ombingeleli,

<span id="an_13:13">13:13</span> umbingeleli wokhangela; O!
liyigubungele yonke inyama yakhe iqhenqa; wothi uhlambulukile
onesibetho; usuke waba mhlophe wonke ephela, uhlambulukile.

<span id="an_13:14">13:14</span> Ke ngomhla ebonakeleyo kuye inyama
ekrwada, uyinqambi.

<span id="an_13:15">13:15</span> Aze ayikhangele umbingeleli inyama
ekrwada, athi uyinqambi; inyama ekrwada iyinqambi: liqhenqa ke elo.

<span id="an_13:16">13:16</span> Naxa ithe yabuya inyama ekrwada, yasuka
yaba mhlophe, woza kumbingeleli;

<span id="an_13:17">13:17</span> umbingeleli amkhangele, O! sisuke
isibetho saba mhlophe, umbingeleli wothi uhlambulukile onesibetho;
uhlambulukile ke yena.

<span id="an_13:18">13:18</span> Ke inyama, xa kuthe kwakho kuyo
eluswini lwayo ithumba, laphola;

<span id="an_13:19">13:19</span> kwabakho endaweni yethumba ukufukuka
okumhlophe, nokuba litshatshazi elifuna ukuba yingqombela, wobonakala
kumbingeleli;

<span id="an_13:20">13:20</span> akhangele umbingeleli, O! libonakala
lithe gangqa eluswini, unwele lwalo lusuke lwamhlophe; umbingeleli wothi
uyinqambi: sisibetho seqhenqa eso, sithe qwele ethumbeni.

<span id="an_13:21">13:21</span> Ukuba umbingeleli uthe wakhangela, O!
akukho lunwele lumhlophe kulo, alithe gangqa eluswini libunile,
umbingeleli womvalela imihla esixhenxe.

<span id="an_13:22">13:22</span> Ke ukuba lithe laqhenqetha kakhulu
eluswini, umbingeleli wothi uyinqambi: sisibetho eso.

<span id="an_13:23">13:23</span> Ke ukuba itshatshazi lithe lema
endaweni yalo, alaqhenqetha: kukuqulungana kwethumba oko; umbingeleli
wothi uhlambulukile.

<span id="an_13:24">13:24</span> Ke inyama, xa kuthe kwakho eluswini
lwayo umtshiso womlilo, kwathi ukuphola komtshiso kwaba litshatshazi
elifuna ukuba yingqombela, nokuba limhlophe kanye,

<span id="an_13:25">13:25</span> walikhangela umbingeleli itshatshazi,
O! lusuke lwamhlophe unwele etshatshazini, libonakala lithe gangqa
eluswini: liqhenqa ke elo; lithe qwele emtshisweni. Umbingeleli wothi
uyinqambi: sisibetho seqhenqa ke eso.

<span id="an_13:26">13:26</span> Ukuba uthe wakhangela umbingeleli, O!
akukho lunwele lumhlophe etshatshazini, alithe gangqa eluswini,
libunile: umbingeleli womvalela imihla esixhenxe;

<span id="an_13:27">13:27</span> akhangele umbingeleli ngomhla
wesixhenxe; ukuba lithe laqhenqetha kakhulu eluswini, umbingeleli wothi
uyinqambi: sisibetho seqhenqa ke eso.

<span id="an_13:28">13:28</span> Ke ukuba itshatshazi lithe lema
endaweni yalo, alaqhenqetha eluswini, lisuke labuna: kukufukuka
komtshiso oko. Umbingeleli wothi uhlambulukile; kuba kukuqulungana
komtshiso oko.

<span id="an_13:29">13:29</span> Xa kuthe kwakho isibetho kwindoda
nenkazana entloko, nokuba kusesilevini;

<span id="an_13:30">13:30</span> wasikhangela umbingeleli isibetho, O!
sithe gangqa eluswini ukubonakala kwaso, kukho unwele kuso olulubhelu
olomileyo, umbingeleli wothi iyinqambi: kukudlathuka kweenwele oko,
liqhenqa lasentloko, nokuba lelasesilevini elo.

<span id="an_13:31">13:31</span> Xa athe umbingeleli wasikhangela
isibetho sokudlathuka kweenwele, O! asithe gangqa eluswini ukubonakala
kwaso, kungekho lunwele lulubhelu kuso, umbingeleli womvalela onesibetho
sokudlathuka kweenwele imihla esixhenxe.

<span id="an_13:32">13:32</span> Umbingeleli xa athe wamkhangela
onesibetho ngomhla wesixhenxe, O! ukudlathuka akuqhenqethanga, akwabakho
lunwele lulubhelu kuye, ukubonakala kokudlathuka kungathanga gangqa
eluswini,

<span id="an_13:33">13:33</span> wozicheba, kodwa angayichebi indawo
edlathukileyo; aphinde umbingeleli amvalele imihla esixhenxe onendawo
edlathukileyo.

<span id="an_13:34">13:34</span> Umbingeleli akukukhangela ngomhla
wesixhenxe ukudlathuka, O! ukudlathuka akuqhenqethanga eluswini,
ukubonakala kwako kungathanga gangqa eluswini, umbingeleli wothi
uhlambulukile. Wozihlamba iingubo zakhe, ahlambuluke ke.

<span id="an_13:35">13:35</span> Ukuba ukudlathuka kuthe kwaqhenqetha
kakhulu eluswini emveni kokuhlanjululwa kwakhe,

<span id="an_13:36">13:36</span> wakukhangela umbingeleli, O!
ukudlathuka kuqhenqethile eluswini, umbingeleli akasayi kuba saphicotha
lunwele lulubhelu: uyinqambi yena.

<span id="an_13:37">13:37</span> Ukuba kusuke kwema ukudlathuka
emehlweni akhe, kwakhula unwele olumnyama kuko, kupholile ukudlathuka,
uhlambulukile; umbingeleli wothi uhlambulukile.

<span id="an_13:38">13:38</span> Xa kuthe kwakho kwindoda nakwinkazana
eluswini lwenyama yayo amatshatshazi, amatshatshazi amhlophe,

<span id="an_13:39">13:39</span> wakhangela umbingeleli, O!
amatshatshazi eluswini lwenyama yabo akanabumhlophe: litshanda elo,
lithe qwele eluswini; uhlambulukile.

<span id="an_13:40">13:40</span> Indoda xa ithe intloko yayo yaguda:
yinkqayi leyo, uhlambulukile.

<span id="an_13:41">13:41</span> Ukuba ithe yaguda intloko yayo,
yathabathela ecaleni lobuso bayo: yimpandla leyo, uhlambulukile.

<span id="an_13:42">13:42</span> Xa kuthe kwakho enkqayini, nokuba
kusempandleni, isibetho esimhlophe sayingqombela: liqhenqa elo elithe
qwele enkqayini yakhe, nokuba kusempandleni yakhe.

<span id="an_13:43">13:43</span> Umbingeleli womkhangela, O! ukufukuka
kweso sibetho kumhlophe, kwayingqombela, enkqayini yakhe nokuba
kusempandleni yakhe, ngokubonakala kweqhenqa lolusu lwenyama:

<span id="an_13:44">13:44</span> yindoda eneqhenqa leyo, iyinqambi.
Umbingeleli wothi iyinqambi kuphele; isibetho sayo sisentlokweni yayo.

<span id="an_13:45">13:45</span> Lowo uneqhenqa, lowo sikuye isibetho,
zokrazulwa iingubo zakhe, ziyekwe iinwele ziyakazele, azigqubuthele
iindevu, adanduluke, esithi, Ndiyinqambi, ndiyinqambi!

<span id="an_13:46">13:46</span> Yonke imihla esikhoyo kuye isibetho,
woba yinqambi kuphele, ahlale yedwa ngaphandle kweminquba, ukuhlala
kwakhe.

<span id="an_13:47">13:47</span> Ingubo xa sithe sabakho kuyo isibetho
seqhenqa, engutyeni yoboya nasengutyeni yelinen,

<span id="an_13:48">13:48</span> naselusingeni lokoluka, naselusingeni
lokuluka, lwelinen noloboya, nasesikhumbeni, nasezintweni zonke ezenziwe
ngesikhumba;

<span id="an_13:49">13:49</span> ukuba isibetho eso siba buhlazarha,
nokuba siba yingqombela engutyeni, nasesikhumbeni, naselusingeni
lokoluka, naselusingeni lokuluka, nasemphaleni yonke yesikhumba:
sisibetho seqhenqa eso. Soboniswa umbingeleli,

<span id="an_13:50">13:50</span> asikhangele umbingeleli isibetho,
ayivalele into enesibetho imihla esixhenxe;

<span id="an_13:51">13:51</span> ayikhangele loo nto inesibetho ngomhla
wesixhenxe. Xa sithe saqhenqetha isibetho engutyeni, naselusingeni
lokoluka, naselusingeni lokuluka, nasesikhumbeni, ezintweni zonke
ezenziwe ngesikhumba: liqhenqa elisenza mandundu isibetho. Yinqambi ke
leyo.

<span id="an_13:52">13:52</span> Woyitshisa ingubo, nosinga lokoluka,
nosinga lokuluka, noboya, nelinen, nempahla yonke yesikhumba esikhoyo
kuyo isibetho: ngokuba liqhenqa elimandundu; yotshiswa loo mpahla
ngomlilo.

<span id="an_13:53">13:53</span> Ukuba umbingeleli uthe wakhangela, O!
isibetho asiqhenqethanga engutyeni, naselusingeni lokoluka,
naselusingeni lokuluka, nasempahleni yonke yesikhumba:

<span id="an_13:54">13:54</span> wowisa umthetho umbingeleli, ihlanjwe
loo nto sikuyo isibetho, aphinde ayivalele imihla esixhenxe;

<span id="an_13:55">13:55</span> asikhangele umbingeleli isibetho emveni
kokuhlanjwa, O! isibetho asiguqukanga ukubonakala kwaso, asiqhenqethanga
isibetho: yinqambi loo nto; yotshiswa ngomlilo. Yinkrombonca ngaphakathi
nangaphandle.

<span id="an_13:56">13:56</span> Ke ukuba uthe wakhangela umbingeleli,
O! isibetho sibunile emveni kokuhlanjwa kwaso: wosikrazula, asikhuphe
engutyeni, nasesikhumbeni, naselusingeni lokoluka, naselusingeni
lokuluka.

<span id="an_13:57">13:57</span> Ukuba sithe sabuya sabonakala
engutyeni, naselusingeni lokoluka, naselusingeni lokuluka, nasempahleni
yonke yesikhumba: kukuthi qwele kwaso oko; woyitshisa ngomlilo loo nto
sikuyo isibetho.

<span id="an_13:58">13:58</span> Ingubo, nosinga lokoluka, nosinga
lokuluka, nempahla yonke yesikhumba ehlanjiweyo, ukuba sithe isibetho
semka kuyo, yophindwa ihlanjwe, ihlambuluke ke.

<span id="an_13:59">13:59</span> Nguwo lowo ke umyalelo wesibetho
seqhenqa engutyeni yoboya neyelinen, naselusingeni lokoluka,
naselusingeni lokuluka, nasempahleni yonke yesikhumba, wokuthi
zihlambulukile, nowokuthi ziziinqambi.

<span id="an_14:1">14:1</span> Wathetha uYehova kuMoses, esithi,

<span id="an_14:2">14:2</span> Lo woba ngumyalelo woneqheneqa, ngomhla
wokuhlanjululwa kwakhe:

<span id="an_14:3">14:3</span> Woziswa kumbingeleli, aphume umbingeleli
aye ngaphandle kweminquba, akhangele umbingeleli, O! isibetho seqhenqa
siphilisiwe, semka koneqhenqa;

<span id="an_14:4">14:4</span> awise umthetho umbingeleli, ukuba lowo
uzihlambululayo athatyathelwe iintaka ezimbini eziphilileyo,
ezihlambulukileyo, nomsedare, noboya obubomvu, nehisope.

<span id="an_14:5">14:5</span> Wowisa umthetho umbingeleli, enye intaka
empahleni yomdongwe ixhelelwe phezu kwamanzi aphilileyo;

<span id="an_14:6">14:6</span> ayithabathe intaka ephilileyo, nomsedare,
noboya obubomvu, nehisope, azithi nkxu, ndawonye nentaka ephilileyo,
egazini lentaka exhelelwe phezu kwamanzi aphilileyo;

<span id="an_14:7">14:7</span> amfefe lowo uza kuhlanjululwa eqhenqeni
lakhe izihlandlo zibe sixhenxe, athi uhlambulukile, ayindulule intaka
ephilileyo iye ezindle.

<span id="an_14:8">14:8</span> Lowo uzihlambululayo wozihlamba iingubo
zakhe, achebe zonke iinwele zakhe, ahlambe emanzini, ahlambuluke ke.
Emveni koko wongena eminqubeni, ahlale ngaphandle kwentente yakhe imihla
esixhenxe;

<span id="an_14:9">14:9</span> kuthi ngomhla wesixhenxe, achebe zonke
iinwele zakhe entloko, nasesilevini sakhe, nasemashiyini akhe, azichebe
zonke iinwele zakhe, azihlambe iingubo zakhe, ahlambe umzimba wakhe
emanzini, ahlambuluke ke.

<span id="an_14:10">14:10</span> Ngomhla wesibhozo wothabatha iimvana
ezimbini ezigqibeleleyo, nemvanazana emnyaka mnye egqibeleleyo ibe nye,
nezahlulo ezithathu zesishumi zomgubo ocoliweyo, ube ngumnikelo wokudla,
ugalelwe ioli, neloge yeoli ibe nye;

<span id="an_14:11">14:11</span> umbingeleli ohlambululayo ayimise
indoda ezihlambululayo, nezo zinto, phambi koYehova emnyango wentente
yokuhlangana.

<span id="an_14:12">14:12</span> Woyithabatha umbingeleli enye imvana,
ayisondeze ibe lidini letyala, neloge yeoli, azitshangatshangise zibe
ngumtshangatshangiso ezo nto phambi koYehova;

<span id="an_14:13">14:13</span> ayixhelele imvana apho kuxhelelwa khona
idini lesono nedini elinyukayo, endaweni engcwele; kuba, njengokuba
lilelombingeleli idini lesono, likwanjalo idini letyala: liyingcwele
kangcwele.

<span id="an_14:14">14:14</span> Wocaphula umbingeleli egazini ledini
letyala, adyobhe umbingeleli esithinzini sendlebe yasekunene yalowo
uzihlambululayo, nasesithupheni sesandla sakhe sokunene, nakubhontsi
wonyawo lwakhe lwasekunene.

<span id="an_14:15">14:15</span> Aze acaphule umbingeleli elogeni yeoli,
ayigalele esandleni sombingeleli sasekhohlo;

<span id="an_14:16">14:16</span> awuthi nkxu umbingeleli umnwe wakhe
wasekunene eolini esesandleni sakhe sasekhohlo, afefe inxalenye yeoli
ngomnwe wakhe izihlandlo ezisixhenxe phambi koYehova.

<span id="an_14:17">14:17</span> Inxalenye yeoli ese leyo esesandleni
sakhe, umbingeleli woyidyobha esithinzini sendlebe yasekunene yalowo
uzihlambululayo, nasesithupheni sesandla sakhe sasekunene, nakubhontsi
wonyawo lwakhe lwasekunene, phezu kwegazi ledini letyala.

<span id="an_14:18">14:18</span> Eseleyo ioli esesandleni sombingeleli
aze ayigalele entloko kulowo uzihlambululayo, umbingeleli amcamagushele
ke phambi koYehova.

<span id="an_14:19">14:19</span> Umbingeleli wolenza idini lesono,
amcamagushele lowo uzihlambululayo ngenxa yobunqambi bakhe; emveni koko
alixhele idini elinyukayo,

<span id="an_14:20">14:20</span> alinyuse umbingeleli idini elinyukayo,
nomnikelo wokudla, esibingelelweni, umbingeleli amcamagushele.
Wohlambuluka ke.

<span id="an_14:21">14:21</span> Ukuba uthe waba sisweli, nesandla sakhe
asaba nakukufumana oko, wothabatha imvana ibe nye, ibe lidini letyala
lokutshangatshangisa, amcamagushele, nesahlulo seshumi somgubo
ocoliweyo, ugalelwe ioli, sibe sinye, ube ngumnikelo wokudla, neloge
yeoli;

<span id="an_14:22">14:22</span> namahobe amabini, nokuba ngamagobo
amabini evukuthu, esinokuwafumana isandla sakhe, elinye libe lidini
lesono, elinye libe lidini elinyukayo.

<span id="an_14:23">14:23</span> Maze awazise ngomhla wesibhozo
kumbingeleli, ukuba ahlanjululwe emnyango wentente yokuhlangana phambi
koYehova.

<span id="an_14:24">14:24</span> Umbingeleli woyithabatha imvana elidini
letyala, neloge yeoli, ezo nto umbingeleli azitshangatshangise zibe
ngumtshangatshangiso phambi koYehova;

<span id="an_14:25">14:25</span> ayixhele imvana yedini letyala;
acaphule umbingeleli egazini ledini letyala, alidyobhe esithinzini
sendlebe yasekunene yalowo uzihlambululayo, nasesithupheni sesandla
sakhe sasekunene, nakubhontsi wonyawo lwakhe lwasekunene.

<span id="an_14:26">14:26</span> Inxalenye yeoli woyigalela umbingeleli
esandleni sombinge leli sasekhohlo,

<span id="an_14:27">14:27</span> umbingeleli afefe ngomnwe wakhe
wasekunene inxalenye yeoli esesandleni sakhe sasekhohlo, izihlandlo zibe
sixhenxe phambi koYehova;

<span id="an_14:28">14:28</span> umbingeleli adyobhe inxalenye yeoli
esesandleni sakhe esithinzini sendlebe yasekunene yalowo
uzihlambululayo, nasesithupheni sesandla sakhe sasekunene, nakubhontsi
wonyawo lwakhe lwasekunene, phezu kwendawo enegazi ledini letyala.

<span id="an_14:29">14:29</span> Eseleyo ioli esesandleni sombingeleli
woyigalela entloko kulowo uzihlambululayo, amcamagushele phambi
koYehova.

<span id="an_14:30">14:30</span> Wolinikela elinye ihobe, nokuba lelinye
igobo levukuthu, esinokulifumana isandla sakhe,

<span id="an_14:31">14:31</span> oko sinokukufumana isandla sakhe;
elinye libe lidini lesono, elinye libe lidini elinyukayo, ndawonye
nomnikelo wokudla, umbingeleli amcamagushele lowo uzihlambululayo phambi
koYehova.

<span id="an_14:32">14:32</span> Nguwo lowo umyalelo walowo sikhoyo kuye
isibetho seqhenqa, osandla singabanga nakufumana nto angahlanjululwa
ngayo.

<span id="an_14:33">14:33</span> Wathetha uYehova kuMoses nakuAron,
esithi,

<span id="an_14:34">14:34</span> Xa nithe nafika ezweni lakwaKanan,
endininika lona ukuba libe lelenu, ndasibeka isibetho seqhenqa endlwini
yelizwe elo lilelenu,

<span id="an_14:35">14:35</span> makeze umninindlu amxelele umbingeleli,
esithi, Kubonakala kum ngathi kukho isibetho endlwini.

<span id="an_14:36">14:36</span> Wowisa umthetho umbingeleli, ukuba
bayikhuphe impahla endlwini, engekangeni umbingeleli ukuba asikhangele
isibetho, ukuze ingabi yinqambi yonke into esendlwini; emveni koko
wongena umbingeleli ukuba ayikhangele indlu.

<span id="an_14:37">14:37</span> Akusikhangela isibetho, O! isibetho
sisezindongeni zendlu, sizizifanya ezibuhlazarha, nokuba zifuna ukuba
ngqombela, ukubonakala kwazo zithe gangqa eludongeni:

<span id="an_14:38">14:38</span> wophuma umbingeleli endlwini, aye
emnyango wendlu, ayivale indlu imihla esixhenxe.

<span id="an_14:39">14:39</span> Wobuya umbingeleli ngomhla wesixhenxe
akhangele, O! siqhenqethile isibetho ezindongeni zendlu;

<span id="an_14:40">14:40</span> aze awise umthetho umbingeleli, ukuba
arholwe amatye esikuwo isibetho eso, aphoswe ngaphandle komzi endaweni
eyinqambi;

<span id="an_14:41">14:41</span> ayiphale indlu ngaphakathi ngeenxa
zonke, bawuphose umhlaba abawuphalileyo ngaphandle komzi endaweni
eyinqambi;

<span id="an_14:42">14:42</span> bathabathe matye wambi, bawafake
endaweni yaloo matye, kuthatyathwe olunye udaka, ityatyekwe indlu.

<span id="an_14:43">14:43</span> Ukuba sithe sabuya isibetho sathi qwele
endlwini, emveni kokurholwa kwamatye, nasemveni kokuphalwa kwendlu,
nasemveni kokutyatyekwa kwayo,

<span id="an_14:44">14:44</span> wongena umbingeleli, akhangele, O!
siqhenqethile isibetho endlwini: liqhenqa elimandundu endlwini,
iyinqambi ke.

<span id="an_14:45">14:45</span> Yodilizwa indlu namatye ayo, nemithi
yayo, nodaka lonke lwendlu, zikhutshelwe ngaphandle komzi ezo zinto,
ziye kulahlelwa endaweni eyinqambi.

<span id="an_14:46">14:46</span> Lowo ungenayo endlwini, yonke imihla
yokuvalwa kwayo, woba yinqambi, ahlwise.

<span id="an_14:47">14:47</span> Lowo ulele kuloo ndlu, wozihlamba
iingubo zakhe; nalowo udlele kuloo ndlu, wozihlamba iingubo zakhe.

<span id="an_14:48">14:48</span> Ukuba umbingeleli uthe wangena,
wakhangela, O! isibetho asiqhenqethanga endlwini emveni kokutyatyekwa
kwendlu, umbingeleli wothi ihlambulukile indlu, ngokuba isibetho
siphilisiwe.

<span id="an_14:49">14:49</span> Wothabatha into yokuhlambulula indlu:
iintaka zibe mbini, nomsedare, noboya obubomvu, nehisope.

<span id="an_14:50">14:50</span> Maze ayixhelele enye intaka empahleni
yomdongwe phezu kwamanzi aphilileyo; awuthabathe umsedare, nehisope,
noboya obubomvu, nentaka ephilileyo, azithi nkxu egazini lentaka
exheliweyo, nasemanzini aphilileyo,

<span id="an_14:51">14:51</span> ayifefe indlu izihlandlo zibe sixhenxe;

<span id="an_14:52">14:52</span> ayihlambulule indlu ngegazi lentaka
leyo, nangamanzi aphilileyo, nangentaka ephilileyo, nangomsedare,
nangehisope, nangoboya obubomvu.

<span id="an_14:53">14:53</span> Woyindulula intaka ephilileyo iye
ngaphandle komzi, iye ezindle, ayicamagushele indlu; yohlambuluka ke.

<span id="an_14:54">14:54</span> Nguwo lowo umyalelo osingisele kuzo
zonke izibetho zeqhenqa nakuko ukudlathuka kweenwele,

<span id="an_14:55">14:55</span> nakulo iqhenqa lengubo, nelendlu,

<span id="an_14:56">14:56</span> nakuko ukufukuka, nakuyo injaduko,
nakulo itshatshazi,

<span id="an_14:57">14:57</span> aboyalwa ngawo ngemini yento eyinqambi,
nangemini yento ehlambulukileyo. Nguwo lowo umyalelo weqhenqa.

<span id="an_15:1">15:1</span> Wathetha uYehova kuMoses nakuAron,
esithi,

<span id="an_15:2">15:2</span> Thethani koonyana bakaSirayeli, nithi
kubo, Indoda ngendoda, xa ithe yanobhobhozo oluphuma enyameni yayo,
iyinqambi ngobhobhozo lwayo olo.

<span id="an_15:3">15:3</span> Boba bobu ubunqambi bayo ekubhobhozeni
kwayo; nokuba inyama yayo iyachiza ukubhobhoza kwayo, nokuba inyama
iyakuvingca ukubhobhoza kwayo, bubunqambi bayo obo.

<span id="an_15:4">15:4</span> Sonke isilili alala kuso lowo ubhobhozayo
soba yinqambi, nempahla yonke ahlala kuyo yoba yinqambi.

<span id="an_15:5">15:5</span> Indoda esukuba isichukumisa isilili
salowo, yozihlamba iingubo zayo, ihlambe emanzini, ibe yinqambi,
ihlwise.

<span id="an_15:6">15:6</span> Lowo uhlala phezu kwempahla abehleli kuyo
obhobhozayo, wozihlamba iingubo zakhe, ahlambe emanzini, abe yinqambi,
ahlwise.

<span id="an_15:7">15:7</span> Lowo uwuchukumisayo umzimba wobhobhozayo,
wozihlamba iingubo zakhe, ahlambe emanzini, abe yinqambi, ahlwise.

<span id="an_15:8">15:8</span> Xa athe obhobhozayo wamtshicela
ohlambulukileyo, wozihlamba iingubo zakhe, ahlambe emanzini, abe
yinqambi, ahlwise.

<span id="an_15:9">15:9</span> Zonke iinqwelo asukuba ekhwela kuzo
obhobhozayo zoba ziinqambi.

<span id="an_15:10">15:10</span> Bonke abo bachukumisa nantoni
ibiphantsi kwakhe, boba ziinqambi, bahlwise; lowo uyithwalayo,
wozihlamba iingubo zakhe, ahlambe emanzini, abe yinqambi, ahlwise.

<span id="an_15:11">15:11</span> Bonke abasukuba bemchukumisa
obhobhozayo, bangazigaleli amanzi izandla zabo, bozihlamba iingubo zabo,
bahlambe emanzini, babe ziinqambi, bahlwise.

<span id="an_15:12">15:12</span> Impahla yomdongwe abeyichukumisile
obhobhozayo yoqhekezwa; yonke impahla yomthi yoxukuxwa ngamanzi.

<span id="an_15:13">15:13</span> Xa athe wahlambuluka obhobhozayo
ekubhobhozeni kwakhe, wozibalela imihla esixhenxe yokuhlanjululwa
kwakhe, azihlambe iingubo zakhe, awuhlambe umzimba wakhe emanzini
aphilileyo; wohlambuluka ke.

<span id="an_15:14">15:14</span> Ngomhla wesibhozo wozithabathela
amahobe amabini, nokuba ngamagobo amabini evukuthu, eze phambi koYehova
emnyango wentente yokuhlangana, awanike umbingeleli;

<span id="an_15:15">15:15</span> awanikele umbingeleli, elinye libe
lidini lesono, elinye libe lidini elinyukayo; umbingeleli amcamagushele
phambi koYehova ngenxa yokubhobhoza kwakhe.

<span id="an_15:16">15:16</span> Indoda xa ithe yancola, yowuhlamba
wonke umzimba wayo emanzini, ibe yinqambi, ihlwise.

<span id="an_15:17">15:17</span> Neengubo zonke, nezikhumba zonke
ezinoncolo, zohlanjwa ngamanzi, zibe ziinqambi, zihlwise.

<span id="an_15:18">15:18</span> Ke umfazi ethe indoda yamlala, bohlamba
ngamanzi, babe ziinqambi bahlwise bobabini.

<span id="an_15:19">15:19</span> Umfazi xa athe wampompoza, kwaba ligazi
ukumpompoza kwakhe enyameni yakhe, woba sekungcoleni kwakhe imihla
esixhenxe; bonke abo bamchukumisayo boba ziinqambi, bahlwise.

<span id="an_15:20">15:20</span> Yonke into asukuba elala phezu kwayo
ekungcoleni kwakhe, yoba yinqambi; nento yonke asukuba ehlala phezu
kwayo, yoba yinqambi.

<span id="an_15:21">15:21</span> Bonke abo bachukumisa isilili sakhe
bozihlamba iingubo zabo, bahlambe emanzini, babe ziinqambi, bahlwise.

<span id="an_15:22">15:22</span> Bonke abo bachukumisa nantoni yempahla
ahlala phezu kwayo, bozihlamba iingubo zabo, bahlambe emanzini, babe
ziinqambi, bahlwise.

<span id="an_15:23">15:23</span> Nokuba lisesililini, nokuba
lisempahleni ahlala kuyo, ekulichukumiseni kwabo boba ziinqambi,
bahlwise.

<span id="an_15:24">15:24</span> Ukuba indoda ithe yalala naye,
kwafikelela kuyo ukungcola kwakhe, yoba yinqambi imihla esixhenxe,
nesilili sonke elele kuso soba yinqambi.

<span id="an_15:25">15:25</span> Umfazi xa athe wampompoza ukumpompoza
kwegazi lakhe imihla emininzi, ingelilo ixesha lokungcola kwakhe, naxa
lithe lampompoza ngaphezu kwelokungcola kwakhe: yonke imihla
yokumpompoza kobunqambi bakhe yoba njengemihla yokungcola kwakhe, abe
yinqambi yena.

<span id="an_15:26">15:26</span> Zonke izilili athe walala kuzo, yonke
imihla yokumpompoza kwakhe, zoba njengesilili sokungcola kwakhe kuye;
zonke iimpahla athe wahlala kuzo, zoba ziinqambi njengobunqambi
bokungcola kwakhe.

<span id="an_15:27">15:27</span> Bonke abo bazichukumisayo ezo nto, boba
ziinqambi; bazihlambe iingubo zabo, bahlambe emanzini, babe ziinqambi,
bahlwise.

<span id="an_15:28">15:28</span> Ukuba uthe wahlambuluka ekumpompozeni
kwakhe, wozibalela imihla esixhenxe emveni koko, ahlambuluke ke;

<span id="an_15:29">15:29</span> ngomhla wesibhozo azithabathele amahobe
amabini, nokuba ngamagobo amabini evukuthu, awazise kumbingeleli
emnyango wentente yokuhlangana,

<span id="an_15:30">15:30</span> awanikele umbingeleli, elinye libe
lidini lesono, elinye libe lidini elinyukayo. Umbingeleli womcamagushela
phambi koYehova ngenxa yokumpompoza kobunqambi bakhe.

<span id="an_15:31">15:31</span> Nize nibakhwelelise ke oonyana
bakaSirayeli ebunqambini babo; bangafeli ebunqambini babo, ngokuwenza
inqambi umnquba wam ophakathi kwabo.

<span id="an_15:32">15:32</span> Nguwo lowo umyalelo walowo ubhobhozayo,
nowoncolayo waba yinqambi ngaloo nto;

<span id="an_15:33">15:33</span> nowalowo unomzi wokungcola kwakhe,
nowalowo umpompoza ukumpompoza kwakhe, nokuba yindoda, nokuba ngumfazi,
nokuba yindoda elele nomfazi oyinqambi.

<span id="an_16:1">16:1</span> Wathetha uYehova kuMoses emveni kokufa
koonyana ababini baka-Aron, ekusondeleni kwabo phambi koYehova, baza
bafa.

<span id="an_16:2">16:2</span> Wathi uYehova kuMoses, Thetha kuAron
umkhuluwa wakho, angangeni ngamaxesha onke engcweleni ngaphaya
komkhusane, phambi kwesihlalo sokucamagusha esiphezu kwetyeya, ukuze
angafi; kuba ndiya kubonakala efini phezu kwesihlalo sokucamagusha.

<span id="an_16:3">16:3</span> Wongena uAron engcweleni enezi zinto:
enenkunzi entsha, elithole lenkomo, ibe lidini lesono; nenkunzi yemvu,
ibe lidini elinyukayo.

<span id="an_16:4">16:4</span> Uya kwambatha ingubo engcwele
yangaphantsi yelinen emhlophe, ibekho nebhulukhwe yelinen emhlophe
emzimbeni wakhe, abhinqiswe ngombhinqo welinen emhlophe, ajikele
unkontsho lwelinen emhlophe: ziingubo ezingcwele ezo. Wowuhlamba umzimba
wakhe emanzini, azinxibe ke.

<span id="an_16:5">16:5</span> Wothabatha ebandleni loonyana
bakaSirayeli iinkunzi zeebhokhwe ezixhonti zibe mbini, zibe lidini
lesono, nenkunzi yemvu enye ibe lidini elinyukayo.

<span id="an_16:6">16:6</span> Woyisondeza uAron inkunzi entsha yenkomo
yedini lesono elilelakhe, azicamagushele okwakhe nokwendlu yakhe.

<span id="an_16:7">16:7</span> Wozithabatha iinkunzi zeebhokhwe zombini,
azimise phambi koYehova, emnyango wentente yokuhlangana;

<span id="an_16:8">16:8</span> enze amaqashiso uAron phezu kweenkunzi
zeebhokhwe zombini: elinye iqashiso libe lelikaYehova, elinye iqashiso
libe lelika-Azazele.

<span id="an_16:9">16:9</span> Maze ayisondeze uAron inkunzi yebhokhwe
eliphume nayo iqashiso likaYehova, ayenze idini lesono;

<span id="an_16:10">16:10</span> ke yona inkunzi yebhokhwe eliphume nayo
iqashiso lika-Azazele, makayimise iphilile phambi koYehova,
ayicamagushele, ayithumele kuAzazele entlango.

<span id="an_16:11">16:11</span> Makayisondeze uAron inkunzi entsha
yenkomo yedini lesono elilelakhe, azicamagushele okwakhe nokwendlu
yakhe, ayixhele inkunzi entsha yenkomo yedini lesono elilelakhe.

<span id="an_16:12">16:12</span> Makathabathe ugcedevu luzele
ngamahlahle omlilo esibingelelweni, esisebusweni bukaYehova, azalise
izandla zakhe ngesiqhumiso esimnandi esicolekileyo, asingenise ngaphaya
komkhusane;

<span id="an_16:13">16:13</span> asibeke isiqhumiso phezu komlilo phambi
koYehova, ukuze ilifu lesiqhumiso lisisibekele isihlalo sokucamagusha
esiphezu kwesingqino, ukuze angafi.

<span id="an_16:14">16:14</span> Wocaphula egazini lenkunzi entsha
yenkomo, alifefe ngomnwe wakhe esihlalweni sokucamagusha
ngasempumalanga, nangaphambili kwesihlalo sokucamagusha, afefe
ngenxalenye yegazi izihlandlo ezisixhenxe ngomnwe wakhe.

<span id="an_16:15">16:15</span> Woyixhela inkunzi yebhokhwe yedini
lesono eyeyabantu, alise igazi layo ngaphaya komkhusane, alenze igazi
layo njengoko walenzayo igazi lenkunzi entsha yenkomo, alifefe
esihlalweni sokucamagusha nangaphambili kwesihlalo sokucamagusha;

<span id="an_16:16">16:16</span> ayicamagushele ingcwele ngenxa
yobunqambi boonyana bakaSirayeli, nangenxa yezikreqo zabo ngokubhekisele
ezonweni zabo zonke; enjenjalo kwintente yokuhlangana ehleliyo nabo
phakathi kobunqambi babo.

<span id="an_16:17">16:17</span> Makungabikho mntu ententeni
yokuhlangana, ekungeneni kwakhe ukuya kucamagusha engcweleni, kude kube
sekuphumeni kwakhe. Makazicamagushele okwakhe, nokwendlu yakhe,
nokwesikhungu sonke samaSirayeli.

<span id="an_16:18">16:18</span> Wophuma aye esibingelelweni esiphambi
koYehova, asicamagushele, acaphule egazini lenkunzi entsha yenkomo,
nasegazini lenkunzi yebhokhwe, alidyobhe ajikelezise ezimpondweni
zesibingelelo;

<span id="an_16:19">16:19</span> asifefe ngenxalenye yegazi ngomnwe
wakhe izihlandlo ezisixhenxe, asihlambulule, asingcwalise, ebunqambini
boonyana bakaSirayeli;

<span id="an_16:20">16:20</span> agqibe ukuyicamagushela ingcwele
nentente yokuhlangana, nesibingelelo. Woyisondeza inkunzi yebhokhwe
ephilileyo,

<span id="an_16:21">16:21</span> acinezele uAron ngezandla zakhe
zozibini entlokweni yenkunzi yebhokhwe ephilileyo, abuvume phezu kwayo
bonke ubugwenxa boonyana bakaSirayeli, nezikreqo zabo zonke
ngokubhekisele ezonweni zabo zonke, azibeke ke phezu kwentloko yenkunzi
leyo yebhokhwe, ayithumele entlango ngendoda ezilungisele oko.

<span id="an_16:22">16:22</span> Inkunzi leyo yebhokhwe yobuthwala ke
phezu kwayo bonke ubugwenxa babo, iye ezweni eliqhiwukileyo; ayikhulule
inkunzi yebhokhwe leyo entlango apho.

<span id="an_16:23">16:23</span> UAron wongena ententeni yokuhlangana,
azihlube iingubo zelinen emhlophe, abezambethe ukungena kwakhe
engcweleni, azishiye khona;

<span id="an_16:24">16:24</span> awuhlambe umzimba wakhe ngamanzi
endaweni engcwele, anxibe iingubo zakhe, aphume, enze idini lakhe
elinyukayo, nedini elinyukayo labantu, azicamagushele okwakhe
nokwabantu;

<span id="an_16:25">16:25</span> aqhumisele ngenqatha ledini lesono
esibingelelweni.

<span id="an_16:26">16:26</span> Lowa wayikhululela kuAzazele inkunzi
yebhokhwe, wozihlamba iingubo zakhe, awuhlambe umzimba wakhe emanzini,
emveni koko angene eminqubeni.

<span id="an_16:27">16:27</span> Ke yona inkunzi entsha yenkomo yedini
lesono, nenkunzi yebhokhwe yedini lesono, ezigazi langeniswa ukuba
licamagushe engcweleni, zokhutshelwa ngaphandle kweminquba, zitshiswe
ngomlilo izikhumba zazo, nenyama yazo, nomswane wazo.

<span id="an_16:28">16:28</span> Lowo uzitshisayo wozihlamba iingubo
zakhe, awuhlambe umzimba wakhe emanzini, emveni koko angene eminqubeni.

<span id="an_16:29">16:29</span> Koba ngummiselo ongunaphakade kuni,
ukuthi: Ngenyanga yesixhenxe, ngolweshumi enyangeni leyo, niyithobe
imiphefumlo yenu, ningenzi namnye umsebenzi, nokuba ngozalelwe ekhaya,
nokuba ngumphambukeli ophambukele kuni,

<span id="an_16:30">16:30</span> kuba ngaloo mhla uya kunicamagushela,
ukuba anihlambulule, nihlambuluke ezonweni zenu zonke phambi koYehova.

<span id="an_16:31">16:31</span> Yisabatha kasabatha kuni; noyithoba
imiphefumlo yenu: ngummiselo ke ongunaphakade.

<span id="an_16:32">16:32</span> Wocamagusha ke umbingeleli, lowo uya
kuthanjiswa, amiselwe ukuba abe ngumbingeleli esikhundleni sikayise;
azinxibe iingubo zelinen emhlophe, iingubo ezingcwele;

<span id="an_16:33">16:33</span> ayicamagushele ingcwele kangcwele,
nentente yokuhlangana, asicamagushele isibingelelo, abacamagushele
ababingeleli, nabantu bonke besikhungu.

<span id="an_16:34">16:34</span> Lowo woba ngummiselo ongunaphakade kuni
wokubacamagushela oonyana bakaSirayeli ngenxa yezono zabo zonke, kube
kanye ngomnyaka. Wenza ke njengoko uYehova wamwisela umthetho uMoses.

<span id="an_17:1">17:1</span> Wathetha uYehova kuMoses, esithi,

<span id="an_17:2">17:2</span> Thetha kuAron nakoonyana bakhe,
nokoonyana bonke bakaSirayeli, uthi kubo, Lilo eli ilizwi uYehova awise
umthetho ngalo, lokuthi:

<span id="an_17:3">17:3</span> Umntu ngomntu wendlu kaSirayeli osukuba
exhela inkomo, nemvu, nebhokhwe, eminqubeni, nosukuba eyixhelela
ngaphandle kweminquba,

<span id="an_17:4">17:4</span> angayizisi emnyango wentente
yokuhlangana, ukuba isondezwe ibe ngumsondezo kuYehova phambi komnquba
kaYehova: igazi lobalelwa kuloo mntu; aphalaze igazi; wonqanyulwa loo
mntu, angabikho phakathi kwabantu bakowabo;

<span id="an_17:5">17:5</span> ukuze oonyana bakaSirayeli bayizise
imibingelelo yabo abayibingelelayo ezindle, bayizise kuYehova emnyango
wentente yokuhlangana kumbingeleli, bayibingelele ibe yimibingelelo
yoxolo kuYehova.

<span id="an_17:6">17:6</span> Umbigeleli wolitshiza igazi layo
esibingelelweni sikaYehova, emnyango wentente yokuhlangana, aqhumisele
ngenqatha, libe livumba elithozamisayo kuYehova.

<span id="an_17:7">17:7</span> Mabangabi sayibingelela imibingelelo yabo
kwizithixo ezimaxhonti, abahenyuza ngokuzilandela. Lowo woba ngummiselo
ongunaphakade kubo ezizukulwaneni zabo.

<span id="an_17:8">17:8</span> Wothi kubo, Umntu ngomntu wendlu
kaSirayeli, nowakubaphambukeli abaphambukele phakathi kwenu, osukuba
enyusa idini elinyukayo, nokuba ngumbingelelo,

<span id="an_17:9">17:9</span> angalizisi emnyango wentente
yokuhlangana, ukuba alinikele kuYehova: wonqanyulwa loo mntu, angabikho
phakathi kwabantu bakowabo.

<span id="an_17:10">17:10</span> Umntu ngomntu wendlu kaSirayeli,
nowakubaphambukeli abaphambukele phakathi kwenu, osukuba esidla yonke
into eligazi: ndowuchasa umphefumlo odle igazi, ndiwunqamle, ungabikho
phakathi kwabantu bakowawo.

<span id="an_17:11">17:11</span> Kuba umphefumlo wenyama usegazini wona.
Mna ndaninika lona esibingelelweni, ukuba kucanyagushelwe imiphefumlo
yenu; kuba igazi eli licamagusha ngomphefumlo.

<span id="an_17:12">17:12</span> Ngenxa yoko ndithe koonyana
bakaSirayeli, Makungabikho namnye umphefumlo kuni odla igazi;
nomphambukeli ophambukele phakathi kwenu makangalidli igazi.

<span id="an_17:13">17:13</span> Umntu ngomntu koonyana bakaSirayeli,
nomphambukeli ophambukele phakathi kwenu, osukuba ezingela inyamakazi,
nokuba yintaka edliwayo, woliphalaza igazi layo, aliselele ngomhlaba.

<span id="an_17:14">17:14</span> Kuba umphefumlo wenyama yonke, igazi
layo eli ngumphefumlo wayo. Ndathi ke koonyana bakaSirayeli, Ize
ningadli gazi lanyama nokuba yiyiphi; ngokuba umphefumlo wenyama yonke
ligazilayo. Bonke abalidlayo bonqanyulwa.

<span id="an_17:15">17:15</span> Wonke ubani osukuba esidla into
ezifeleyo, neqwengiweyo, engozalelwe ekhaya nomphambukeli, wozihlamba
iingubo zakhe, ahlambe emanzini, abe yinqambi, ahlwise; wohlambuluka ke.

<span id="an_17:16">17:16</span> Ukuba akathanga azihlambe, akawuhlamba
umzimba wakhe, wobuthwala ubugwenxa bakhe.

<span id="an_18:1">18:1</span> Wathetha uYehova kuMoses, esithi,

<span id="an_18:2">18:2</span> Thetha koonyana bakaSirayeli, uthi kubo,
NdinguYehova, uThixo wenu.

<span id="an_18:3">18:3</span> Ize ningenzi ngokokwenza kwelizwe
laseYiputa, enibe nihleli kulo; ize ningenzi ngokokwenza kwelizwe
lakwaKanan, endinisa kulo, ningahambi ngokwemimiselo yabo.

<span id="an_18:4">18:4</span> Ze nenze amasiko am, nigcine imimiselo
yam, nihambe ngayo. NdinguYehova, uThixo wenu.

<span id="an_18:5">18:5</span> Nogcina imimiselo yam, namasiko am awothi
umntu ozenzayo ezo nto aphile ngazo: ndinguYehova.

<span id="an_18:6">18:6</span> Umntu ngomntu aze angasondeli nakwinye
inyama yenyama yakhe, ukuba atyhile ubuze bayo: ndinguYehova.

<span id="an_18:7">18:7</span> Ubuze bukayihlo, ubuze bonyoko, uze
ungabutyhili: ngunyoko lowo; uze ungabutyhili ubuze bakhe.

<span id="an_18:8">18:8</span> Ubuze bomkayihlo uze ungabutyhili: bubuze
bukayihlo obo.

<span id="an_18:9">18:9</span> Ubuze bodade wenu, intombi kayihlo,
nokuba yintombi kanyoko, izalelwe ekhaya, nokuba izalelwe emzini, uze
ungabutyhili ubuze bayo.

<span id="an_18:10">18:10</span> Ubuze bentombi yonyana wakho,
nobentombi yentombi yakho, uze ungabutyhili ubuze bayo; ngokuba ibubuze
bakho.

<span id="an_18:11">18:11</span> Ubuze bentombi yomkayihlo ezalwa
nguyihlo, ingudade wenu, uze ungabutyhili ubuze bayo.

<span id="an_18:12">18:12</span> Ubuze bodade boyihlo uze ungabutyhili:
yinyama yoyihlo leyo.

<span id="an_18:13">18:13</span> Ubuze bonyokokazi uze ungabutyhili:
kuba yinyama yonyoko leyo.

<span id="an_18:14">18:14</span> Ubuze boyihlokazi uze ungabutyhili,
ungasondeli kumkakhe: ngunyokokazi lowo.

<span id="an_18:15">18:15</span> Ubuze bomolokazana wakho uze
ungabutyhili: ngumka nyana wakho lowo; uze ungabutyhili ubuze bakhe.

<span id="an_18:16">18:16</span> Ubuze bomfazi womntakayihlo uze
ungabutyhili: bubuze bomntakayihlo obo.

<span id="an_18:17">18:17</span> Ubuze bomfazi nentombi yakhe uze
ungabutyhili; intombi yonyana wakhe, nentombi yentombi yakhe, uze
ungayizeki, ukuba ubutyhile ubuze bayo: yinyama yakhe leyo; ngamanyala
lawo.

<span id="an_18:18">18:18</span> Umfazi uze ungamzekeli phezu kodade
wabo, ukuba ubandezele, ukuba ubutyhile ubuze bakhe phezu kwakhe,
ekudleni kwakhe ubomi.

<span id="an_18:19">18:19</span> Uze ungasondeli emfazini, esekungcoleni
kobunqambi bakhe, ukuba ubutyhile ubuze bakhe.

<span id="an_18:20">18:20</span> Uze ungamlali umfazi wommelwane, ukuba
uzenze inqambi ngaye.

<span id="an_18:21">18:21</span> Embewini yakho uze unganikeli na mnye,
ukuba acandiselwe uMoleki; ungalihlambeli igama loThixo wakho;
ndinguYehova.

<span id="an_18:22">18:22</span> Uze ungayilali into eyindoda njengokuba
kulalwa umfazi: ngamasikizi lawo.

<span id="an_18:23">18:23</span> Uze ungalali nanye into ezitho zine,
ukuba uzenze inqambi ngayo; inkazana mayingazimisi phambi kwento ezitho
zine, ukuze izekwe yiyo: kukuzingcolisa oko.

<span id="an_18:24">18:24</span> Musani ukuzenza iinqambi ngezo nto
zonke; kuba zenziwa iinqambi ngezo nto zonke iintlanga endizigxothayo
ebusweni benu.

<span id="an_18:25">18:25</span> Lenziwe inqambi nelizwe elo;
ndiyabuvelela ubugwenxa babo phezu kwabo, nelizwe liyabahlanza abemi
balo.

<span id="an_18:26">18:26</span> Ize niyigcine imimiselo yam namasiko am
nina, ningenzi nalinye kuloo masikizi, kwaozalelwe ekhaya, nomphambukeli
ophambukele phakathi kwenu.

<span id="an_18:27">18:27</span> Kuba onke loo masikizi bawenzile abantu
belo zwe abaphambi kwenu, lenziwa inqambi ilizwe;

<span id="an_18:28">18:28</span> ukuze linganihlanzi ilizwe ngokulenza
kwenu inqambi, njengoko liluhlanzileyo uhlanga oluphambi kwenu.

<span id="an_18:29">18:29</span> Ngokuba bonke abasukuba besenza nalinye
kuloo masikizi, imiphefumlo elenzayo yonqanyulwa, ingabikho phakathi
kwabantu bakowayo.

<span id="an_18:30">18:30</span> Ngoko ke ize nisigcine isigxina sam,
ningenzi namnye ummiselo olisikizi owenziwa phambi kwenu, ningazenzi
iinqambi ngawo: ndinguYehova, uThixo wenu.

<span id="an_19:1">19:1</span> Wathetha uYehova kuMoses, esithi,

<span id="an_19:2">19:2</span> Thetha kwibandla lonke loonyana
bakaSirayeli, uthi kubo, Yibani ngcwele; kuba ndiyiNgcwele mna, Yehova,
uThixo wenu.

<span id="an_19:3">19:3</span> Yoyikani elowo unina noyise; nizigcine
iisabatha zam: ndinguYehova, uThixo wenu.

<span id="an_19:4">19:4</span> Musani ukubheka kwiinto ezingeni;
ningazenzeli izithixo ezityhidiweyo: ndinguYehova, uThixo wenu.

<span id="an_19:5">19:5</span> Xa nibingelela kuYehova umbingelelo
woxolo, nobingelela ukuze unikholekise.

<span id="an_19:6">19:6</span> Wodliwa ngomhla wokubingelela kwenu
nangengomso; okuseleyo kwada kwangumhla wesithathu kotshiswa ngomlilo.

<span id="an_19:7">19:7</span> Ukuba kuthe kwadliwa nokudliwa ngomhla
wesithathu, kuyimbozisa; akuyi kukholekisa.

<span id="an_19:8">19:8</span> Ke okudlayo, wobuthwala ubugwenxa bakhe;
ngokuba eyihlambele ingcwele kaYehova; loo mphefumlo wonqanyulwa,
ungabikho ebantwini bakowawo.

<span id="an_19:9">19:9</span> Ekuvuneni kwenu isivuno selizwe lenu, uze
ungawavuni ugqibelele amacala entsimi yakho, ungabhikici lubhikico
lokuvuna kwakho.

<span id="an_19:10">19:10</span> Uze ungasicholi isidiliya sakho; nento
evuthulukileyo yomdiliya wakho uze ungayibhikici; woyishiyela olusizana
nomphambukeli: ndinguYehova, uThixo wenu.

<span id="an_19:11">19:11</span> Ize ningebi; ize ningakhanyeli into
niyazi; ize ningaxokisani.

<span id="an_19:12">19:12</span> Ize ningalifungi igama lam nixoka;
ungalihlambeli igama loThixo wakho: ndinguYehova.

<span id="an_19:13">19:13</span> Uze ungamcudisi ummelwane wakho, uze
ungaxhakamfuli; umvuzo womqeshwa uze ungalali kuwe kude kuse.

<span id="an_19:14">19:14</span> Uze ungasitshabhisi isithulu; uze
ungabeki sikhubekiso phambi kwemfama; uze umoyike uThixo wakho:
ndinguYehova.

<span id="an_19:15">19:15</span> Ze ningenzi bugqwetha ekugwebeni;
unganoneleli nomntu osweleyo, ungabeki buso basikhulu; womgweba
ngobulungisa ummelwane wakho.

<span id="an_19:16">19:16</span> Uze ungahambi uyintlebi phakathi
kwabantu bakowenu; uze ungalizondi igazi lommelwane wakho: ndinguYehova.

<span id="an_19:17">19:17</span> Uze ungamthiyi umzalwana wakho
entliziyweni yakho; kanye womohlwaya ummelwane wakho, ungazithwalisi
sono ngenxa yakhe.

<span id="an_19:18">19:18</span> Uze ungaphindezeli; uze ungabi nanqala
koonyana babantu bakowenu; uze umthande ummelwane wakho ngoko uzithanda
ngako; ndinguYehova.

<span id="an_19:19">19:19</span> Ize niyigcine imimiselo yam. Iinkomo
zakho uze ungazizekisi kwiintlobo ezimbini; uze ungayihlwayeli intsimi
yakho iintlobo ezimbini zembewu; nengubo yeentlobo ezimbini engumxube
ize ingezi phezu kwakho.

<span id="an_19:20">19:20</span> Xa indoda ithe yayilala inkazana,
ilikhobokazana eliganelwe indoda, lingakhululwanga ngokuhlawulelwa,
lingaphiwanga nenkululeko: bobethwa; bangabulawa, ngokuba
belingakhululekile.

<span id="an_19:21">19:21</span> Yolizisa idini letyala layo kuYehova
emnyango wentente yokuhlangana, inkunzi yemvu, ibe lidini letyala;

<span id="an_19:22">19:22</span> ayicamagushele umbingeleli ngenkunzi
leyo yemvu yedini letyala phambi koYehova ngenxa yesono sayo, eyone
ngaso. Yosixolelwa ke isono sayo, eyone ngaso.

<span id="an_19:23">19:23</span> Xa nifikileyo ezweni elo, natyala yonke
imithi edliwayo, nothi iziqhamo zayo zikukungaluki; zoba zezingalukanga
kuni iminyaka emithathu, ize zingadliwa.

<span id="an_19:24">19:24</span> Ngowesine umnyaka, zonke iziqhamo zayo
zoba ngumnikelo ongcwele wendumiso kuYehova.

<span id="an_19:25">19:25</span> Ngomnyaka wesihlanu nozidla iziqhamo
zayo, ukuze zinongezele ungeniselo lwayo: ndinguYehova, uThixo wenu.

<span id="an_19:26">19:26</span> Ize ningadli nto inegazi. Ize
ningahlabi sihlabo; ize ningabi ngamatola.

<span id="an_19:27">19:27</span> Ze ningazichebi nizizungeleze
iintlontlo zentloko yenu; ungaloni udini lweendevu zakho.

<span id="an_19:28">19:28</span> Ize ningazicenti inyama yenu ngenxa
yomfi, ningenzi mbhalo wamvambo kuni: ndinguYehova.

<span id="an_19:29">19:29</span> Musa ukuyihlambela intombi yakho,
uyenze ihenyu, ukuze ilizwe lingahenyuzi, lingazali ilizwe ngamanyala.

<span id="an_19:30">19:30</span> Gcinani iisabatha zam, niyoyike
ingcwele yam: ndinguYehova.

<span id="an_19:31">19:31</span> Musani ukubheka kwabanemishologu;
musani ukubafuna oosiyazi, ukuze nenziwe inqambi ngabo: ndinguYehova
uThixo wenu.

<span id="an_19:32">19:32</span> Suka ume ebusweni bengwevu, ububeke
ubuso bexhego, umoyike uThixo wakho: ndinguYehova.

<span id="an_19:33">19:33</span> Xa umphambukeli aphambukela kuni ezweni
lenu, ize ningambandezeli.

<span id="an_19:34">19:34</span> Kuni woba njengozalelwe phakathi kwenu
ekhaya, umphambukeli ophambukele kuni; uze umthande ngoko uzithanda
ngako; ngokuba nibe ningabaphambukeli ezweni laseYiputa: ndinguYehova,
uThixo wenu.

<span id="an_19:35">19:35</span> Ize ningenzi bugqwetha ekugwebeni
nasekulinganiseni ubude, nobunzima, nokuzala kwento.

<span id="an_19:36">19:36</span> Noba nezikali zobulungisa, namatye
obulungisa, ne-efa yobulungisa, nehin yobulungisa. NdinguYehova, uThixo
wenu, onikhuphileyo ezweni laseYiputa.

<span id="an_19:37">19:37</span> Ize niyigcine imimiselo yam yonke,
namasiko am onke, niwenze: ndinguYehova.

<span id="an_20:1">20:1</span> Wathetha uYehova kuMoses, esithi,

<span id="an_20:2">20:2</span> Yithi koonyana bakaSirayeli: Umntu
ngomntu, koonyana bakaSirayeli, nakubaphambukeli abaphambukele
kwaSirayeli, othe wayinika uMoleki imbewu yakhe, wobulawa afe; abantu
belizwe eli ize bamxulube ngamatye.

<span id="an_20:3">20:3</span> Ke mna ndiya kumchasa loo mntu,
ndimnqamle, angabikho phakathi kwabantu bakowabo; ngokuba uyinike
uMoleki imbewu yakhe, ukuze ayenze inqambi ingcwele yam, alihlambele
igama lam elingcwele.

<span id="an_20:4">20:4</span> Ukuba abantu belizwe elo bathe bawafihla
ukuwafihla oku amehlo abo kuloo mntu, ekuyinikeni kwakhe uMoleki imbewu
yakhe, abambulala:

<span id="an_20:5">20:5</span> mna ndomchasa loo mntu nemizalwane yakhe,
ndimnqamle, nabo bonke abahenyuza ngokumlandela, behenyuzela ukumlandela
uMoleki, bangabikho phakathi kwabantu bakowabo.

<span id="an_20:6">20:6</span> Loo mphefumlo uthe wabheka
kwabanemishologu, nakoosiyazi, uhenyuza ngokubalandela; ndowuchasa loo
mphefumlo, ndiwunqamla, ungabikho phakathi kwabantu bakowawo.

<span id="an_20:7">20:7</span> Ize nizingcwalise nibe ngcwele, ngokuba
ndinguYehova, uThixo wenu.

<span id="an_20:8">20:8</span> Ize niyigcine imimiselo yam niyenze:
ndinguYehova oningcwalisayo.

<span id="an_20:9">20:9</span> Umntu ngomntu, xa athe watshabhisa uyise
nonina, wobulawa afe; utshabhise uyise nonina; amagazi akhe makabe phezu
kwakhe.

<span id="an_20:10">20:10</span> Indoda esukuba ikrexeza umkamntu,
ikrexeze umfazi wommelwane wakhe, wobulawa afe umkrexezi lowo,
kwanomkrexezikazi.

<span id="an_20:11">20:11</span> Indoda esukuba imlala umkayise, ityhile
ubuze bukayise; mababulawe bafe bobabini, amagazi abo makabe phezu
kwabo.

<span id="an_20:12">20:12</span> Indoda esukuba imlala umolokazana wayo,
mababulawe bafe bobabini; bazingcolisile; amagazi abo makabe phezu
kwabo.

<span id="an_20:13">20:13</span> Indoda esukuba iyilala indoda
njengokuba kulalwa umfazi, abo benze amasikizi: mababulawa bafe
bobabini; amagazi abo makabe phezu kwabo.

<span id="an_20:14">20:14</span> Indoda esukuba izeka inkazana nonina,
ngamanyala lawo; mabatshiswe ngomlilo, kwayona nabo, kungabikho manyala
phakathi kwenu.

<span id="an_20:15">20:15</span> Indoda esukuba ilala into ezitho zine,
mayibulawe ife; naloo nto izitho zine niyibulale.

<span id="an_20:16">20:16</span> Inkazana esukuba isondela entweni
ezitho zine, nokuba yiyiphi na, ukuba izekwe yiyo, mayibulawe inkazana
leyo; naloo nto izitho zine mayibulawe ife; amagazi azo makabe phezu
kwazo.

<span id="an_20:17">20:17</span> Indoda esukuba izeka udade wayo,
intombi kayise, nokuba yintombi kanina, yabubona ubuze bakhe, wabubona
yena ubuze bayo, benze ubugqwirha; bonqanyulwa emehlweni oonyana babantu
bakowabo; ityhile ubuze bodade wayo; yobuthwala ubugwenxa bayo.

<span id="an_20:18">20:18</span> Indoda esukuba imlala umfazi enomzi
yabutyhila ubuze bakhe, yalenza laba ze ithende lakhe, naye walityhila
ithende lamagazi akhe: bonqanyulwa bobabini, bangabikho phakathi
kwabantu bakowabo.

<span id="an_20:19">20:19</span> Ubuze bonyokokazi nobodada boyihlo uza
ungabutyhili, ngokuba uyenza ibe ze inyama yakhe; bobuthwala ubugwenxa
babo.

<span id="an_20:20">20:20</span> Indoda esukuba imlala umkayisekazi,
yabutyhila ubuze boyisekazi: bosithwala isono sabo, bafe bengenamntwana.

<span id="an_20:21">20:21</span> Indoda esukuba izeka umfazi
womntakayise, yinto engcolileyo leyo: ityhila ubuze bomntakayise; abayi
kuba namntwana.

<span id="an_20:22">20:22</span> Ize niyigcina imimiselo yam yonke,
namasiko am onke, niwenze, ukuze linganihlanzi ilizwe elo ndinisa kulo
ukuba nihlale kulo.

<span id="an_20:23">20:23</span> Ize ningahambi emimiselweni yohlanga
olo ndilugxothayo ebusweni benu; ngokuba bazenzile zonke ezo nto,
ndakruquka ngabo.

<span id="an_20:24">20:24</span> Ndathi ke kuni, Nina niya kulidla ilifa
ilizwe labo; ndininikila mna ukuba libe lilifa kuni, ilizwe elibaleka
amasi nobusi. NdinguYehova, uThixo wenu, onahluleyo kwezinya izizwe.

<span id="an_20:25">20:25</span> Ize niyahlule into ezitho zine
ehlambulukileyo kweyinqambi, nentaka eyinqambi kwehlambulukileyo,
ningayenzi imiphefumlo yenu ibe nezothe ngento ezitho zine, nangentaka,
nangento yonka enambuzelayo emhlabeni, endinahluleyo nayo kuba
iyinqambi.

<span id="an_20:26">20:26</span> Ize nibe ngcwele kum, ngokuba
ndiyiNgcwele, mna Yehova; ndanahlula kwezinye izizwe, ukuba nibe ngabam.

<span id="an_20:27">20:27</span> Indoda nenkazana xa bathe baneshologu,
baba ngoosiyazi, mababulawe bafe. Boxulutywa ngamatye, amagazi abo abe
phezu kwabo.

<span id="an_21:1">21:1</span> Wathi uYehova kuMoses. Yitsho
kubabingeleli, oonyana baka-Aron, ukuthi, Ze kungabikho uzenza inqambi
ngenxa yomfi phakathi kwabantu bakowabo.

<span id="an_21:2">21:2</span> Kungaba ngenxa yenyama yakhe ekufuphi
kuya yodwa: unina noyisa, nonyana wakhe, nentombi, yakhe, nomzalwana
wakhe.

<span id="an_21:3">21:3</span> Nodade wabo oseyintombi, leyo ikufuphi
kuya, ingenandoda, angazenza inqambi ngenxa yayo.

<span id="an_21:4">21:4</span> Engumninimzi nje, makangazenzi inqambi
phakathi kwabantu bakowabo, ukuba azihlambele.

<span id="an_21:5">21:5</span> Ize bangenzi mpandla entlokweni yabo,
bangaliguyi icala leendevu zabo, bangayicenti inyama yabo.

<span id="an_21:6">21:6</span> Mababe ngcwela kuThixo wabo,
bangalihlambeli igama loThixo wabo; kuba besondeza ukudla kwasemlilweni
kukaYehova, ukudla koThixo wabo; mababe ngcwele.

<span id="an_21:7">21:7</span> Makangazeki mfazi ulihenyukazi,
nohlanjelwayo; angazeki mfazi waliweyo yindoda yakhe; ngokuba ungcwele
kuThixo wakhe.

<span id="an_21:8">21:8</span> Uze umngcwalise ke; kuba esondeza ukudla
koThixo wakho; woba ngcwele kuwe, ngokuba ndingcwele, mna Yehova
uningcwalisayo.

<span id="an_21:9">21:9</span> Intombi yendoda engumbingeleli, xa ithe
yazihlambela ngokuhenyuza, ihlambela uyise; yotshiswa ngomlilo.

<span id="an_21:10">21:10</span> Umbingeleli omkhulu phakathi
kwabazalwana bakhe, obegalelwe ioli yokuthambisa entloko, omiselweyo
ukuze azambatha izambatho, makangaziyeki ziyakazele iinwele zakhe,
angazikrazuli lingubo zakhe;

<span id="an_21:11">21:11</span> angayi nakumntu ofileyo, angazenzi
inqambi nangenxa kayise, nangenxa kanina.

<span id="an_21:12">21:12</span> Makangaphumi engcweleni, angayihlambeli
ingcwele yoThixo wakhe; ngokuba ukwahlula kweoli yokuthambisa yoThixo
wakhe kuphezu kwakhe: ndinguYehova.

<span id="an_21:13">21:13</span> Makazeke umfazi osebuntombini bakhe.

<span id="an_21:14">21:14</span> Umhlolokazi, nowaliweyo, nohlanjelweyo
olihenyukazi, abo makangabazeki; wozeka intombi yodwa yasebantwini
bakowabo, ibe ngumfazi;

<span id="an_21:15">21:15</span> angayihlambeli imbewu yakhe phakathi
kwabantu bakowabo; ngokuba ndinguYehova omngcwalisayo.

<span id="an_21:16">21:16</span> Wathetha uYehova kuMoses, esithi,

<span id="an_21:17">21:17</span> Thetha kuAron, uthi, Indoda phakathi
kwembewu yakho ezizukulwaneni zabo, esukuba inesiphako, mayingasondeli
isondeze ukudla koThixo wayo.

<span id="an_21:18">21:18</span> Ze kungasondeli nanye indoda, xa sukuba
inesiphako: indoda eyimfama, nesiqhwala, nelinyaziweyo ebusweni,
nesilima,

<span id="an_21:19">21:19</span> nendoda eyaphuke unyawo, neyaphuke
isandla;

<span id="an_21:20">21:20</span> nenofundo, nengcungcuthekileyo,
nenomlanga, nenokhwekhwe, nenesitshanguba, netyumke isende.

<span id="an_21:21">21:21</span> Ze kungasondeli nanye indoda
enesiphako, yembewu ka-Aron umbingeleli, isondeze ukudla kwasemlilweni
kukaYehova; inesiphako; mayingasondeli, isondeze ukudla koThixo wayo.

<span id="an_21:22">21:22</span> Ingakudla ukudla koThixo wayo kwezinto
eziziingcwala kangcwele, kwanazingcwela.

<span id="an_21:23">21:23</span> Kodwa mayingezi emkhusaneni,
ingasondeli nasesibingelelweni, ngokuba inesiphako; ukuze ingayihlambeli
ingcwela yam; ngokuba ndinguYehova obangcwalisayo.

<span id="an_21:24">21:24</span> Wakuthetha ke oko uMoses kuAron
noonyana bakhe, noonyana bonke bakaSirayeli.

<span id="an_22:1">22:1</span> Wathetha uYehova kuMoses, esithi,

<span id="an_22:2">22:2</span> Thetha kuAron nakoonyana bakhe, bazahlule
ezintweni ezingcwele zoonyana bakaSirayeli, bangalihlambeli igama lam
elingcwele ezintweni abazingcwalisayo kum: ndinguYehova.

<span id="an_22:3">22:3</span> Yithi kubo, Ezizukulwaneni zenu, bonke
abantu abangabembewu yenu, abasukuba besondela ezintweni ezingcwale,
abazingcwalisayo oonyana bakaSirayeli kuYehova, benobunqambi babo, loo
miphefumlo yonqanyulwa, ingabikho ebusweni bam: ndinguYehova.

<span id="an_22:4">22:4</span> Umntu ngomntu ongowembewu ka-Aron,
oneqhenqa, nobhobhozayo, makangazidli izinto ezingcwele, ade
ahlambuluke. Nalowo umchukumisayo wonke ubani oyinqambi ngofileyo,
nendoda esukuba incola;

<span id="an_22:5">22:5</span> nomntu osukuba echukumisa yonke into
enyakazelayo, eyinqambi kuya, nokuba ngumntu oyinqambi kuye ebunqambini
bakhe bonke:

<span id="an_22:6">22:6</span> umphefumlo osukuba uyichukumisa into
enjalo, woba yinqambi, uhlwise; lowo makangadli ezintweni ezingcwele. Ke
makawuhlambe umzimba wakhe emanzini;

<span id="an_22:7">22:7</span> lakutshona ilanga, wothi ehlambulukile
adle emveni koko ezintweni ezingcwele; ngokuba kukudla kwakhe.

<span id="an_22:8">22:8</span> Into ezifeleyo neqwengiweyo makangayidli,
azenze inqambi ngayo: ndinguYehova.

<span id="an_22:9">22:9</span> Ize basigcine isigxina sam,
bangazithwalisi isono, bafe ngaso, ngokuba besihlambele sona:
ndinguYehova obangcwalisayo.

<span id="an_22:10">22:10</span> Wonke ongengowakuni aze angadli nto
ingcwele; olundwendwe lombingeleli, nomqeshwa, aze angadli nto ingcwele.

<span id="an_22:11">22:11</span> Umbingeleli xa athe wathenga umntu,
waba yintengo yemali yakhe, makadle kuyo lowo, kwanozelelwe endlwini
yakhe; abo bodla ukudla kwakhe.

<span id="an_22:12">22:12</span> Intombi yombingeleli, xa ithe yendela
kwindoda engeyeyakuni, yona mayingadli emrhumeni weento ezingcwele.

<span id="an_22:13">22:13</span> Intombi yombingeleli, xa ithe
yangumhlolokazi, nokuba ithe yaliwa, ingazalanga, yabuyela endlwini
kayise, yokudla ukudla kukayise njengasebutsheni bayo. Wonke
ongengowakuni makangadli kuko.

<span id="an_22:14">22:14</span> Umntu othe wayidla into engcwele
ngokulahleka, makongeze isihlanu sayo kuyo, ayinike umbingeleli into
engcwele.

<span id="an_22:15">22:15</span> Ize bangazihlambeli izinto ezingcwele
zoonyana bakaSirayeli, ezo bazirhumela uYehova,

<span id="an_22:16">22:16</span> babathwalise ubugwenxa betyala ekudleni
kwabo izinto zabo ezingcwele: ngokuba ndinguYehova obangcwalisayo.

<span id="an_22:17">22:17</span> Wathetha uYehova kuMoses, esithi,

<span id="an_22:18">22:18</span> Thetha kuAron nakoonyana bakhe,
nakoonyana bonke bakaSirayeli, uthi kubo, Umntu ngomntu wendlu
kaSirayeli, nowakubaphambukeli abakwaSirayeli, osukuba esondeza
umsondezo wakhe ngokubhekisele kwizibhambathiso zabo zonke,
nangokubhekisele kwimibingelelo yabo yonke yokuqhutywa yintliziyo,
asukuba ewusondeza kuYehova, ukuba ube lidini elinyukayo:

<span id="an_22:19">22:19</span> wothi, ukuze unikholekise, ube liduna
eligqibeleleyo lasezinkomeni, nokuba lelasezigusheni, nelasezibhokhweni.

<span id="an_22:20">22:20</span> Izinto zonke ezinesiphako ize
ningazisondezi, ngokuba azisayi kunikholekisa.

<span id="an_22:21">22:21</span> Umntu, xa athe wasondeza umbingelelo
woxolo kuYehova, ukuba ube ngowesibhambathiso esibalulekileyo, nokuba
ube ngowokuqhutywa yintliziyo, oziinkomo noyimpahla emfutshane: uze ube
ngogqibeleleyo ukuze ukholeke, uze ungabi nasiphako nasiphi.

<span id="an_22:22">22:22</span> Eziziimfama, ezaphukileyo,
ezilinyaziweyo, ezinokhwekhwe, ezinesitshanguba, ize ningazisondezi ezo
kuYehova, ninganikeli ngazo ukudla kwasemlilweni esibingelelweni
kuYehova.

<span id="an_22:23">22:23</span> Inkomo negusha enendawo eyolukileyo,
neshwabeneyo, ungayenza umbingelelo wokuqhutywa yintliziyo; ke ayiyi
kukholekisa ukuba ingowesibhambathiso.

<span id="an_22:24">22:24</span> Into emasende atyunyuziweyo,
nakhandiweyo, naqhiwulweyo, nanqunyulweyo, ize ningayisondezi kuYehova.
Ezweni lenu ze ningenjenjalo.

<span id="an_22:25">22:25</span> Nasesandleni sowolunye uhlanga ize
ningamkeli nisondeze ukudla koThixo wenu kwezo nto, nakuziphi; ngokuba
ukonakala kwazo kukuzo, isiphako sikuzo; aziyi kunikholekisa.

<span id="an_22:26">22:26</span> Wathetha uYehova kuMoses, esithi,

<span id="an_22:27">22:27</span> Inkomo, negusha, nebhokhwe, xa
izalwayo, yoba mihla isixhenxe phantsi konina. Kuthabathela kusuku
lwesibhozo nangasemva kwalo, iya kukholekisa, ibe ngumsondezo
wasemlilweni kuYehova.

<span id="an_22:28">22:28</span> Inkomo, nokuba yigusha, ize
ningayixheli ngamini-nye netakane layo.

<span id="an_22:29">22:29</span> Xa nithe nawubingelela umbingelelo
wombulelo kuYehova, nowubingelela ukuba unikholekise.

<span id="an_22:30">22:30</span> Wodliwa kwangaloo mhla, ningashiyi nto
kuwo kude kuse: ndinguYehova.

<span id="an_22:31">22:31</span> Ize niyigcine imithetho yam, niyenze:
ndinguYehova.

<span id="an_22:32">22:32</span> Ize ningalihlambeli igama lam
elingcwele; ndongcwaliswa phakathi koonyana bakaSirayeli: ndinguYehova
oningcwalisayo,

<span id="an_22:33">22:33</span> onikhuphileyo ezweni laseYiputa, ukuze
ndibe nguThixo wenu: ndinguYehova.

<span id="an_23:1">23:1</span> Wathetha uYehova kuMoses, esithi,

<span id="an_23:2">23:2</span> Thetha koonyana bakaSirayeli, uthi kubo,
Amaxesha amisiweyo kaYehova, eniya kuwavakalisa ukuba abe ziintlanganiso
ezingcwele, ngawo la amaxesha am amisiweyo.

<span id="an_23:3">23:3</span> Wosebenza imihla emithandathu; ke umhla
wesixhenxe uyisabatha kasabatha, yintlanganiso engcwele. Ze ningenzi
namnye umsebenzi ngawo: yisabatha kaYehova emakhayeni enu onke.

<span id="an_23:4">23:4</span> Ngawo la amaxesha amisiweyo kaYehova,
iintlanganiso ezingcwele, eniya kuzivakalisa ngamaxesha azo amisiweyo
ngenyanga yokuqala,

<span id="an_23:5">23:5</span> ngolweshumi elinesine enyangeni leyo,
lakutshona ilanga, yipasika kaYehova.

<span id="an_23:6">23:6</span> Ngosuku lweshumi elinesihlanu enyangeni
leyo ngumthendeleko wezonka ezingenagwele kaYehova; iintsuku ezisixhenxe
nodla izonka ezingenagwele.

<span id="an_23:7">23:7</span> Ngosuku lokuqala noba nentlanganiso
engcwele; ize ningenzi msebenzi wakukhonza.

<span id="an_23:8">23:8</span> Nosondeza ukudla kwasemlilweni kuYehova
iintsuku ezisixhenxe; ngosuku lwesixhenxe yintlanganiso engcwele; ize
ningenzi msebenzi wakukhonza.

<span id="an_23:9">23:9</span> Wathetha uYehova kuMoses, esithi,

<span id="an_23:10">23:10</span> Thetha koonyana bakaSirayeli, uthi
kubo: Xa nithe nafika kulo ilizwe endininika lona, navuna isivuno salo,
nozisa kumbingeleli isinde lokuqala lesivuno senu,

<span id="an_23:11">23:11</span> alitshangatshangise isinde phambi
koYehova; ukuze linikholekise, alitshangatshangise umbingeleli ngengomso
emva kwesabatha;

<span id="an_23:12">23:12</span> ize ninikele, ngomhla
wokulitshangatshangisa kwenu isinde, imvana egqibeleleyo emnyaka mnye,
ibe lidini elinyukayo kuYehova;

<span id="an_23:13">23:13</span> nomnikelo walo wokudla ube zizahlulo
ezibini zesishumi se-efa zomgubo ocoliweyo, ogalelwe ioli. Kukudla
kwasemlilweni kuYehova, livumba elithozamisayo; nomnikelo walo
othululwayo wewayini woba sisahlulo sesine sehin.

<span id="an_23:14">23:14</span> Ize ningadli sonka, nakhweba,
nangqolowa intsha, ide ibe yinkqu yayo loo mini, nizisa ngayo umsondezo
kaThixo wenu: ngummiselo ongunaphakade ezizukulwaneni zenu, emakhayeni
enu onke.

<span id="an_23:15">23:15</span> Ize nizibalele iisabatha ezisixhenxe
ezigqibeleleyo, nithabathela kwingomso emva kwesabatha, ngomhla wokuzisa
kwenu isinde lokutshangatshangisa,

<span id="an_23:16">23:16</span> kude kube lingomso emva kwesabatha
yesixhenxe; nobala imihla emashumi mahlanu, nisondeze umnikelo wokudla
omtsha kuYehova.

<span id="an_23:17">23:17</span> Emakhayeni enu ize nirhole nizise
izonka zokutshangatshangisa zibe zibini, zezahlulo ezibini zesishumi
zomgubo ocoliweyo, zosiwe zinegwele, zibe ziintlahlela kuYehova.

<span id="an_23:18">23:18</span> Ndawonye nezonka ezo ize nisondeze
iimvana ezigqibeleleyo ezisixhenxe, ezimnyaka mnye, nenkunzi entsha,
ithole lenkomo, ibe nye, neenkunzi zezimvu zibe mbini, zibe lidini
elinyukayo kuYehova, neminikelo yazo yokudla, neminikelo yazo
ethululwayo; kukudla kwasemlilweni, kwevumba elithozamisayo kuYehova.

<span id="an_23:19">23:19</span> Ize ninikele inkunzi yebhokhwe exhonti
ibe nye, ibe lidini lesono, neemvana ezimbini ezimnyaka mnye zibe
ngumbingelelo woxolo.

<span id="an_23:20">23:20</span> Wozitshangatshangisa umbingeleli ezo
zinto, ndawonye nezonka eziziintlahlela, zibe ngumtshangatshangiso
phambi koYehova, ndawonye neemvana ezimbini; zibe ngcwele kuYehova
ngenxa yombingeleli.

<span id="an_23:21">23:21</span> Nize nimeme ngenkqu yayo loo mini,
ukuba kubekho intlanganiso engcwele kuni; ize ningenzi msebenzi
wakukhonza. Ngummiselo ongunaphakade emakhayeni enu onke ezizukulwaneni
zenu.

<span id="an_23:22">23:22</span> Ekuvuneni kwenu isivuno selizwe lenu,
uze ungaligqibi icala lentsimi yakho ekuvuneni kwakho, ungalubhikici
ubhikico lwesivuno sakho; woshiyela olusizana nomphambukeli:
ndinguYehova uThixo.

<span id="an_23:23">23:23</span> Wathetha uYehova kuMoses, esithi,

<span id="an_23:24">23:24</span> Thetha koonyana bakaSirayeli, uthi,
Ngenyanga yesixhenxe, ngolokuqala enyangeni leyo, noba nesabatha,
isikhumbuzo sokumema ngesigodlo intlanganiso engcwele.

<span id="an_23:25">23:25</span> Ize ningenzi namnye umsebenzi
wakukhonza; nosondeza ukudla kwasemlilweni kuYehova.

<span id="an_23:26">23:26</span> Wathetha uYehova kuMoses, esithi,

<span id="an_23:27">23:27</span> Kodwa ngolweshumi kule nyanga
yesixhenxe, ngomhla wokucamagusha, yoba yintlanganiso engcwele kuni,
niyithobe imiphefumlo yenu; nisondeze ukudla kwasemlilweni kukaYehova.

<span id="an_23:28">23:28</span> Ize ningenzi namnye umsebenzi ngenkqu
yayo loo mini, kuba ngumhla wokucamagusha, wokunicamagushela phambi
koYehova uThixo wenu.

<span id="an_23:29">23:29</span> Kuba wonke umphefumlo, osukuba
ungazithobi ngenkqu yayo loo mini, wonqanyulwa, ungabikho ebantwini
bakowawo.

<span id="an_23:30">23:30</span> Wonke umphefumlo, osukuba usenza namnye
umsebenzi ngenkqu yayo loo mini, ndowutshabalalisa loo mphefumlo,
ungabikho phakathi kwabantu bako wawo.

<span id="an_23:31">23:31</span> Ize ningenzi namnye umsebenzi.
Ngummiselo ongunaphakade ezi zukulwaneni zenu, emakhayeni enu onke.

<span id="an_23:32">23:32</span> Yisabatha kasabatha kuni; noyithoba
imiphefumlo yenu. Ngolwe sithoba enyangeni leyo, ngokuhlwa, kuthabathele
ekuhlweni kuse ekuhlweni, nophumla ngesabatha yenu.

<span id="an_23:33">23:33</span> Wathetha uYehova kuMoses, esithi,

<span id="an_23:34">23:34</span> Thetha koonyana bakaSirayeli, uthi,
Ngosuku lweshumi elinesihlanu kule nyanga yesixhenxe, ngumthendeleko
weminquba iintsuku ezisixhenxe kuYehova.

<span id="an_23:35">23:35</span> Ngosuku lokuqala yintlanganiso
engcwele; ize ningenzi msebenzi wakukhonza.

<span id="an_23:36">23:36</span> Iintsuku ezisixhenxe nosondeza ukudla
kwasemlilweni kuYehova; ngosoku lwesibhozo yoba yintlanganiso engcwele
kuni, nisondeze ukudla kwasemlilweni kuYehova. Yingqungquthela; ize
ningenzi msebenzi wakukhonza.

<span id="an_23:37">23:37</span> Ngawo lawo amaxesha amisiweyo kaYehova,
enowavakalisa abe ziintlanganiso ezingcwele, okusondeza ukudla
kwasemlilweni kuYehova: idini elinyukayo, nomnikelo wokudla, umbingelelo
neminikelo ethululwayo, into yemini ngangemini yayo;

<span id="an_23:38">23:38</span> ngaphandle kweesabatha zikaYehova,
nangaphandle kweminikelo yenu, nangaphandle kwezibhambathiso zenu zonke,
nangaphandle kweminikelo yenu yonke yokuqhutywa yintliziyo, enimnikayo
uYehova.

<span id="an_23:39">23:39</span> Kodwa ngosuku lweshumi elinesihlanu
enyangeni yesixhenxe, ekuhlanganiseni kwenu ungeniselo lwelizwe, ize
nenze umthendeleko kaYehova iintsuku ezisixhenxe; ngomhla wokuqala
yisabatha, nangomhla wesibhozo yisabatha.

<span id="an_23:40">23:40</span> Ize nizithabathele ngomhla wokuqala
amahlamvu emithi okuhombisa, amagqabi amasundu, namasebe emithi ethe
shinyi, nemingculuba yasemlanjeni; nigcobe phambi koYehova uThixo wenu
iintsuku ezisixhenxe.

<span id="an_23:41">23:41</span> Lo mthendeleko nowenzela uYehova
iintsuku ezisixhenxe ngomnyaka.

<span id="an_23:42">23:42</span> Ngummiselo ongunaphakade ezizukulwaneni
zenu: niwenze umthendeleko ngenyanga yesixhenxe. Nohlala eminqubeni
iintsuku ezisixhenxe; bonke abazalelwe kwaSirayeli bohlala eminqubeni;

<span id="an_23:43">23:43</span> ukuze zazi izizukulwana zenu, ukuba
ndabahlalisa oonyana bakaSirayeli eminqubeni, ekubakhupheni kwam ezweni
laseYiputa: ndinguYehova, uThixo wenu.

<span id="an_23:44">23:44</span> UMoses wabaxelela oonyana bakaSirayeli
amaxesha lawo amisiweyo kaYehova.

<span id="an_24:1">24:1</span> Wathetha uYehova kuMoses, esithi,

<span id="an_24:2">24:2</span> Bawisele umthetho oonyana bakaSirayeli,
bathabathe bazise kuwe ioli eqaqambileyo yeminquma engqushiweyo
yesikhanyiso, ukuba kumiswe isibane samaxesha onke.

<span id="an_24:3">24:3</span> Nganeno komkhusane wesingqino, ententeni
yokuhlangana, wohlala ezicwangcisa uAron izibane phambi koYehova,
kuthabathela ngokuhlwa kuzise ekuseni: ngummiselo ongunaphakade
ezizukulwaneni zenu.

<span id="an_24:4">24:4</span> Wohlala ezicwangcisa izibane esiphathweni
sezibane esicocekileyo phambi koYehova.

<span id="an_24:5">24:5</span> Uze uthabathe umgubo ocoliweyo, uwose ube
yimiqhathane elishumi elinamibini, umqhathane omnye ube zizahlulo
ezibini zesishumi.

<span id="an_24:6">24:6</span> Uze uyikrozise ngemikrozo emibini, ibe
mithandathu mkrozweni mnye, etafileni ecocekileyo ephambi koYehova;

<span id="an_24:7">24:7</span> ubeke intlaka emhlophe eqaqambileyo phezu
komkrozo ngamnye, ibe sisikhumbuzo sesonka, ukudla kwasemlilweni
kuYehova.

<span id="an_24:8">24:8</span> Wohlala eyicwangcisa phambi koYehova
ngemihla yonke yesabatha, ivela koonyana bakaSirayeli: ngumnqophiso
ongunaphakade.

<span id="an_24:9">24:9</span> Yoba yeka-Aron noonyana bakhe, bayidle
endaweni engcwele; kuba yingcwele kangcwele kuye, ivela ekudleni
kwasemlilweni kukaYehova: ngummiselo ongunaphakade.

<span id="an_24:10">24:10</span> Ke kaloku kwaphuma unyana
womSirayelikazi phakathi koonyana bakaSirayeli; waye engunyana
womYiputa. Lo nyana womSirayelikazi nomfo wakwaSirayeli bantlalana
eminqubeni,

<span id="an_24:11">24:11</span> unyana womSirayelikazi lowo walithuka
iGama, watshabhisa. Bamzisa kuMoses (igama lonina lalinguShelomiti,
intombi kaDibri, wesizwe sakwaDan).

<span id="an_24:12">24:12</span> Bamfaka elugcinweni, bade babahlulele
loo nto ngokomlomo kaYehova.

<span id="an_24:13">24:13</span> Wathetha uYehova kuMoses, esithi,

<span id="an_24:14">24:14</span> Mkhupheni lowo utshabhisileyo, abe
ngaphandle kweminquba; bonke abo bamvileyo bacinezele ngezandla zabo
entlokweni yakhe, limxulube ngamatye lonke ibandla.

<span id="an_24:15">24:15</span> Uze uthethe koonyana bakaSirayeli,
uthi, Umntu ngomntu, xa athe wamtshabhisa uThixo wakhe, wosithwala isono
sakhe.

<span id="an_24:16">24:16</span> Olithukayo igama likaYehova makabulawe
afe. Lonke ibandla lomxuluba okunene ngamatye, kwanomphambukeli,
kwanozalelwe ekhaya; ekulithukeni kwakhe iGama makabulawe.

<span id="an_24:17">24:17</span> Umntu othe wabetha umntu wafa, nokuba
nguwuphi, makabulawe afe.

<span id="an_24:18">24:18</span> Obethe inkomo yafa, woyimisela;
umphefumlo ngomphefumlo.

<span id="an_24:19">24:19</span> Umntu xa athe wamlimaza ummelwane
wakhe, njengoko enze ngako, makwenziwe ngako kuye:

<span id="an_24:20">24:20</span> ukwaphulwa ngokwaphulwa, iliso ngeliso,
izinyo ngezinyo. Njengoko amlimazileyo umntu, makwenziwe ngoko kuye.

<span id="an_24:21">24:21</span> Obethe inkomo yafa, woyimisela; ke
obethe umntu wafa makabulawe.

<span id="an_24:22">24:22</span> Masibe sinye isigwebo senu
kumphambukeli nakozalelwe ekhaya; ngokuba ndinguYehova uThixo wenu.

<span id="an_24:23">24:23</span> Wathetha uMoses koonyana bakaSirayeli;
bamkhuphela phandle kweminquba lowo utshabhisileyo, bamxuluba ngamatye.
Benza oonyana bakaSirayeli njengoko uYehova wamwisela umthetho uMoses.

<span id="an_25:1">25:1</span> Wathetha uYehova kuMoses entabeni
yaseSinayi, esithi,

<span id="an_25:2">25:2</span> Thetha koonyana bakaSirayeli, uthi kubo,
Xa nithe nafika kulo ilizwe endininika lona, ilizwe elo ke lophumla
isabatha kuYehova.

<span id="an_25:3">25:3</span> Woyihlwayela iminyaka emithandathu
intsimi yakho, usithene isidiliya sakho iminyaka emithandathu,
uhlanganise ungeniselo lwaso;

<span id="an_25:4">25:4</span> ke umnyaka wesixhenxe woba yisabatha
yesabatha kulo ilizwe, isabatha kuYehova. Uze ungayihlwayeli intsimi
yakho, ungasitheni isidiliya sakho;

<span id="an_25:5">25:5</span> ungawuvuni ummilela wokuvuna kwakho,
neediliya zesidiliya sakho esingathenwanga uze ungazisiki. Woba
ngumnyaka wesabatha kulo ilizwe.

<span id="an_25:6">25:6</span> Isabatha yalo ilizwe yoba kukudla kuni,
kuwe nakwisicaka sakho, nakwisicakakazi sakho, nakumqeshwa wakho,
nakolundwendwe kuwe, nakophambukele kuwe,

<span id="an_25:7">25:7</span> nakwiinkomo zakho, nakwiinyamakazi
ezisezweni lakho; lonke ungeniselo lwalo loba kukudla.

<span id="an_25:8">25:8</span> Uze uzibalele iisabatha ezisixhenxe
zeminyaka, iminyaka esixhenxe ibe zizihlandlo ezisixhenxe, ize imihla
yeesabatha ezisixhenxe zeminyaka ibe yiminyaka emashumi mane aneminyaka
esithoba kuwe;

<span id="an_25:9">25:9</span> usihambise isigodlo sokumema ngenyanga
yesixhenxe, ngolweshumi enyangeni leyo; ngomhla wokucamagusha
nosihambisa isigodlo ezweni lenu lonke;

<span id="an_25:10">25:10</span> umnyaka niwungcwalise, umnyaka
wamashumi omahlanu, nivakalise inkululeko ezweni kubemi balo bonke. Woba
ngowentlokoma kuni, nibuvele elowo emizalwaneni yakhe.

<span id="an_25:11">25:11</span> Umnyaka woba ngowentlokoma kuni,
umnyaka wamashumi omahlanu, ukuba ningahlwayeli, ningawuvuni ummilela,
ningasisiki isidiliya esingathenwanga.

<span id="an_25:12">25:12</span> Ngokuba le ntlokoma yoba ngcwele kuni;
noludla luvela entsimini ungeniselo lwayo.

<span id="an_25:13">25:13</span> Ngalo mnyaka wentlokoma nobuyela elowo
elifeni lakhe.

<span id="an_25:14">25:14</span> Xa nithe nathengisa ngento ethengisayo
kummelwane wenu, naxa uthe wathenga esandleni sommelwane wakho, musani
ukubandezelana.

<span id="an_25:15">25:15</span> Wothenga wena kummelwane wakho
ngokwenani leminyaka emva komnyaka wentlokoma; wothengisa yena kuwe
ngokwenani leminyaka yongeniselo.

<span id="an_25:16">25:16</span> Ngokobuninzi beminyaka wolandisa
ixabiso layo, nangokobuncinane beminyaka wolinciphisa ixabiso layo;
ngokuba ethengisa kuwe ngenani longeniselo.

<span id="an_25:17">25:17</span> Ize ningabandezelani; uze umoyike
uThixo wakho, ngokuba ndinguYehova, uThixo wenu.

<span id="an_25:18">25:18</span> Ize niyenze imimiselo yam, niwagcine
amasiko am, niwenze. Nohlala kulo ilizwe nikholosile;

<span id="an_25:19">25:19</span> ilizwe livelise iziqhamo zalo, nidle
nihluthe, nihlale nikholosile kulo.

<span id="an_25:20">25:20</span> Xa nithe, Sodla ntoni na ngomnyaka
wesixhenxe? nanku singahlwayeli, singahlanganisi lungeniselo lwethu:

<span id="an_25:21">25:21</span> ndoyiwisela umthetho intsikelelo yam
ibe kuni ngomnyaka wesithandathu, iluvelise ungeniselo lweminyaka
emithathu.

<span id="an_25:22">25:22</span> Nohlwayela ngomnyaka wesibhozo, nidle
amahasa kude kube ngumnyaka wesithoba; nodla amahasa lude lufike
ungeniselo lwawo.

<span id="an_25:23">25:23</span> Ilizwe ze kungathengiswa ngalo,
libhange, kuba ilizwe lelam; ngokuba ningabaphambukeli neendwendwe kum;

<span id="an_25:24">25:24</span> ezweni ke lonke lelifa lenu, ilizwe
nolirholela intlawulelo.

<span id="an_25:25">25:25</span> Xa athe umzalwana wakho wanzonza,
wathengisa ngento yelifa lakhe, makeze owalamana naye ofanele
ukumkhulula, ayikhulule ngokuyihlawulela loo nto wathengisa ngayo
umzalwana wakhe.

<span id="an_25:26">25:26</span> Umntu xa angenabani wokumkhulula, sibe
sinokufikelela isandla sakhe sifumane okulingene ukuzikhululela
ngentlawulelo:

<span id="an_25:27">25:27</span> wobala iminyaka yokuthengisa kwakhe,
abuyisele okugqithiseleyo kuloo mntu wathengisa kuye, abuyele elifeni
lakhe.

<span id="an_25:28">25:28</span> Ukuba isandla sakhe asinakufumana
okulingene ukubuyisela kuye loo nto wathengisa ngayo, yohlala esandleni
salowo uyithengileyo, kude kube ngumnyaka wentlokoma. Yophuma
ngowentlokoma, abuyele elifeni lakhe.

<span id="an_25:29">25:29</span> Umntu xa athe wathengisa ngendlu
yokuhlala, isemzini onodonga, yoba nokukhululwa ngentlawulelo ude uphele
umnyaka wokuthengiswa kwayo; yoba ziintsuku ezithile isenokukhululwa
ngentlawulelo.

<span id="an_25:30">25:30</span> Ukuba ithe ayakhululwa ngentlawulelo,
wada wazaliseka waphela umnyaka, yoqiniselwa kuphele indlu esemzini
onodonga, kulowo wayithengayo ezizukulwaneni zakhe; ayi kuphuma
ngomnyaka wentlokoma.

<span id="an_25:31">25:31</span> Ke izindlu zemizana, engabiyelwe
ngeendonga, zobalelwa ekuthini ngamasimi alo ilizwe: zoba nokukhululwa
ngentlawulelo zona, ziphume ngomnyaka wentlokoma.

<span id="an_25:32">25:32</span> Ke imizi yabaLevi, izindlu zemizi
yelifa labo, zoba nokukhululwa ngentlawulelo nanini kubaLevi.

<span id="an_25:33">25:33</span> Ethe yathengwa kubaLevi, indlu
ekuthengiswe ngayo emzini welifa lakhe, yophuma ngomnyaka wentlokoma;
ngokuba izindlu zemizi yabaLevi zililifa labo phakathi koonyana
bakaSirayeli.

<span id="an_25:34">25:34</span> Ilizwe ledlelo lemizi yabo
makungathengiswa ngalo, ngokuba lilifa elingunaphakade kubo.

<span id="an_25:35">25:35</span> Xa athe umzalwana wakho wanzonza,
isandla sakhe solukela kuwe, somomeleza, aphile nawe engumphambukeli,
elundwendwe kuwe.

<span id="an_25:36">25:36</span> Musa ukuthabatha nzala kuye, nalwando
lwemboleko; uze woyike uThixo wakho, aphile umzalwana wakho kuwe.

<span id="an_25:37">25:37</span> Imali yakho uze ungamniki ngenxa
yenzala, ungamniki ukudla kwakho ngenxa yolwando lwemboleko:

<span id="an_25:38">25:38</span> ndinguYehova uThixo wenu, onikhuphileyo
ezweni laseYiputa, ukuze ndinike ilizwe lakwaKanan, ndibe nguThixo kuni.

<span id="an_25:39">25:39</span> Xa athe umzalwana wakho wanzonza ekuwe,
wazithengisa kuwe, uze ungamkhonzisi ngokukhonza kwekhoboka.

<span id="an_25:40">25:40</span> Woba njengomqeshwa, njengolundwendwe
kuwe; wokukhonza kude kube ngumnyaka wentlokoma;

<span id="an_25:41">25:41</span> aphume kuwe enabantwana bakhe, abuyele
emizalwaneni yakhe, abuyele elifeni likayise;

<span id="an_25:42">25:42</span> ngokuba ngabakhonzi bam abo,
endibakhuphileyo ezweni laseYiputa. Makungathengiswa ngabo
ngokuthengiswa kwekhoboka.

<span id="an_25:43">25:43</span> Uze ungamphathi ngokutyumzayo; uze
woyike uThixo wakho.

<span id="an_25:44">25:44</span> Ikhoboka lakho nekhobokazana lakho, la
akuwe, oba ngabasezintlangeni eziningqongileyo; nothenga kuzo ikhoboka
nekhobokazana.

<span id="an_25:45">25:45</span> Kanjalo koonyana babaziindwendwe kuni,
abaphambukele kuni, nothenga kubo, nasemizalwaneni yabo ekuni,
abayizalele ezweni lenu; babe lilifa kuni.

<span id="an_25:46">25:46</span> Nobenza babe lilifa koonyana benu emva
kwenu, ukuba babathabathe babe lilifa, nibakhonzise ngonaphakade. Ke
bona abazalwana benu, oonyana bakaSirayeli, mabangaphathani
ngokutyumzayo.

<span id="an_25:47">25:47</span> Xa sithe isandla somphambukeli
nolundwendwe kuwe satyeba ekuwe, umzalwana wakho wanzonza ekuye,
wazithengisa kumphambukeli olundwendwe kuwe, nakumlibo womzalwana
womphambukeli:

<span id="an_25:48">25:48</span> woba nokukhululwa ngentlawulelo emva
kokuzithengisa kwakhe. Omnye kubazalwana bakhe womkhulula ngentlawulelo;

<span id="an_25:49">25:49</span> nokuba nguyisekazi, nokuba ngunyana
kayisekazi, womkhulula ngentlawulelo; nokuba ngowenyama yenyama yakhe
emizalwaneni yakhe, womkhulula ngentlawulelo; nokuba isandla sakhe sithe
satyeba, wozikhulula ngokwakhe ngentlawulelo.

<span id="an_25:50">25:50</span> Wobalelana nowamthengayo, athabathele
emnyakeni wokuthengiswa kwakhe kuye, ase emnyakeni wentlokoma, ithi
imali yokuthengiswa kwakhe ime ngokwenani leminyaka abekuye, ngokwemihla
yomqeshwa.

<span id="an_25:51">25:51</span> Ukuba isemininzi iminyaka, woyibuyisa
kwimali yokuthengwa kwakhe, ibe ngangayo intlawulelo yokukhululwa
kwakhe.

<span id="an_25:52">25:52</span> Ukuba kuthe kwasala iminyaka embalwa,
ukuze kube ngumnyaka wentlokoma, wobala ngokweminyaka yakhe, abuyise
intlawulelo yokukhululwa kwakhe.

<span id="an_25:53">25:53</span> Woba njengomqeshwa umnyaka ngomnyaka
kuye; aze angamphathi ngokutyumzayo emehlweni akho.

<span id="an_25:54">25:54</span> Ukuba uthe, akakhululwa ngentlawulelo
ngabo abo, wophuma ngomnyaka wentlokoma, yena enabantwana bakhe.

<span id="an_25:55">25:55</span> Ngokuba kum oonyana bakaSirayeli
ngabakhonzi; bangabakhonzi bam endibakhuphileyo ezweni laseYiputa.
NdinguYehova, uThixo wenu.

<span id="an_26:1">26:1</span> Ize ningazenzeli izinto ezingeni,
nomfanekiso oqingqiweyo, ningaziphakamiseli isimiso samatye,
ningagxumeki ilitye elingumfanekiso ezweni lenu, ukuba niqubude kulo;
ngokuba ndinguYehova, uThixo wenu.

<span id="an_26:2">26:2</span> Ize nizigcine iisabatha zam, niyoyike
ingcwele yam: ndinguYehova.

<span id="an_26:3">26:3</span> Ukuba nithe nahamba emimiselweni yam,
nayigcina imithetho yam, nayenza,

<span id="an_26:4">26:4</span> ndoninika iziphango zenu ngexesha lazo;
ilizwe lininike indyebo yalo, nemithi yentsimi ivelise iziqhamo zayo;

<span id="an_26:5">26:5</span> nento eniyibhulileyo ifikele ekuvunweni
kweediliya, ukuvunwa kweediliya kufikelele ekuhlwayeleni, nidle isonka
senu, nihluthe, nihlale ezweni lenu nikholosile.

<span id="an_26:6">26:6</span> Ndoninika uxolo ezweni elo, nilale;
kungabikho bani unigubhisayo, ndilisuse irhamncwa ezweni elo, ikrele
lingahambi ezweni lenu;

<span id="an_26:7">26:7</span> nizisukele iintshaba zenu, zeyele
ekreleni phambi kwenu.

<span id="an_26:8">26:8</span> Nibahlanu, nosukela ikhulu; nilikhulu,
nosukela amawaka alishumi, zeyele ekreleni iintshaba zenu phambi kwenu.

<span id="an_26:9">26:9</span> Ndonibeka, ndiniqhamise, ndinandise,
ndiwumise umnqophiso wam nani, nidle amahasa,

<span id="an_26:10">26:10</span> nikhuphe amahasa endaweni yokudla
okutsha;

<span id="an_26:11">26:11</span> ndiwumise umnquba wam phakathi kwenu,
ningadimalelwa ngumphefumlo wam.

<span id="an_26:12">26:12</span> Ndohamba phakathi kwenu, ndibe nguThixo
wenu, nina nibe ngabantu bam.

<span id="an_26:13">26:13</span> NdinguYehova uThixo wenu, onikhuphileyo
ezweni laseYiputa, ukuba ningabi ngamakhoboka awo; ndazaphula iidyokhwe
zenu, ndanihambisa nathi nkqo.

<span id="an_26:14">26:14</span> Ukuba nithe anandiphulaphula, anayenza
le mithetho yonke;

<span id="an_26:15">26:15</span> ukuba nithe nayicekisa imimiselo yam;
ukuba uthe umphefumlo wenu wadimala ngamasiko am, ukuze ningayenzi
imithetho yam yonke, nesuka nawaphula umnqophiso wam:

<span id="an_26:16">26:16</span> nam ndiya kwenza oku kuni: ndiya
kunivelela ngento ekhwankqisayo, ngesifo sephepha, nangecesina ephelisa
amehlo, eyethisa umphefumlo; nifumane nihlwayele imbewu yenu, idliwe
ziintshaba zenu.

<span id="an_26:17">26:17</span> Ndonichasa nina, ukuze nibethwe phambi
kweentshaba zenu, baninyathele abanithiyayo, nisabe kungekho
unisukelayo.

<span id="an_26:18">26:18</span> Ukuba nithe anandiphulaphula noko
kungako, ndokongeza ukunithethisa kasixhenxe ngenxa yezono zenu.

<span id="an_26:19">26:19</span> Ndolaphula iqhayiya lamandla enu; izulu
lenu ndilenze libe njengesinyithi, ilizwe lenu libe njengobhedu;

<span id="an_26:20">26:20</span> agqitywe ngelize amandla enu, ilizwe
lenu lingayivelisi indyebo yalo, nemithi yelizwe ingazivelisi iziqhamo
zayo.

<span id="an_26:21">26:21</span> Ukuba nithe nahamba ngokundichasa,
anavuma ukundiphulaphula, ndosongeza kuni isibetho kasixhenxe ngokwezono
zenu;

<span id="an_26:22">26:22</span> ndinithumele amarhamncwa, awonihlutha
abantwana benu, aqwenge neenkomo zenu, anenze nibe mbalwa, neendlela
zenu zingahanjwa.

<span id="an_26:23">26:23</span> Ukuba nithe anavuma ukuthethiswa ndim
noko kungako, nahamba ngokundichasa,

<span id="an_26:24">26:24</span> nam ndohamba ngokunichasa, nam
ndinibethe kasixhenxe ngenxa yezono zenu.

<span id="an_26:25">26:25</span> Ndonizisela ikrele eliyiphindezelayo
impindezelo yomnqophiso. Nokuba nihlanganisene emizini yenu, ndothuma
indyikitya yokufa phakathi kwenu, ninikelwe esandleni sotshaba.

<span id="an_26:26">26:26</span> Ekuwaphuleni kwam umsimelelo osisonka
senu, abafazi abalishumi bososela zikweni-nye isonka senu, basibuyise
isonka senu besilinganisile, nidle ningahluthi.

<span id="an_26:27">26:27</span> Ukuba nithe anandiphulaphula noko
kungako, nahamba ngokundichasa,

<span id="an_26:28">26:28</span> ndohamba ngokunichasa ngokushushu,
ndinithethise nam kasixhenxe ngenxa yezono zenu;

<span id="an_26:29">26:29</span> nidle inyama yoonyana benu, nidle
nenyama yeentombi zenu.

<span id="an_26:30">26:30</span> Ndozitshabalalisa iziganga zenu,
ndizigawule iintsika zenu zelanga, ndiziphose izidumbu zenu phezu
kwezidumbu zezigodo ezizizithixo zenu; umphefumlo wam udimale nini.

<span id="an_26:31">26:31</span> Imizi yenu ndoyenza amanxuwa, ndizenze
kube senkangala iingcwele zenu, ndingalivi ivumba lenu lokuthozamisa;

<span id="an_26:32">26:32</span> ilizwe ndilenze mna kube senkangala,
iintshaba zenu ezimiyo kulo zimangaliswe lilo.

<span id="an_26:33">26:33</span> Ndonichithachitha phakathi kweentlanga,
ndirhole ikrele lam emva kwenu, ilizwe lenu kube senkangala, imizi yenu
ibe ngamanxuwa.

<span id="an_26:34">26:34</span> Liya kwandula ukwaneliswa ziisabatha
zalo ilizwe, yonke imihla ekusenkangala ngayo, nina ke nisezweni
leentshaba zenu. Liya kwandula ukuphumla ilizwe, laneliswe ziisabatha
zalo.

<span id="an_26:35">26:35</span> Yonke imihla ekusenkangala ngayo
lophumla; oko lingakuphumlanga ngeesabatha zenu ekulihlaleni kwenu.

<span id="an_26:36">26:36</span> Abaseleyo kuni, ndongenisa inyungu
ezintliziyweni zabo emazweni eentshaba zabo; bagxothwe kukurhashaza
kwegqabi eliphetshethwayo, basabe ngathi basaba ikrele, bawe kungekho
ubasukelayo;

<span id="an_26:37">26:37</span> bakhubeke omnye komnye njengaphambi
kwekrele, kungekho ubasukelayo. Anisayi kuba nakumisa phambi kweentshaba
zenu.

<span id="an_26:38">26:38</span> Nobhubha phakathi kweentlanga, ilizwe
leentshaba zenu linidle.

<span id="an_26:39">26:39</span> Abaseleyo kuni bongcungcutheka
ebugwenxeni babo emazweni eentshaba zenu, nasebugwenxeni booyise,
bangcungcutheke benabo.

<span id="an_26:40">26:40</span> Ukuba ke bathe babuvuma ubugwenxa babo
nobugwenxa booyise —ngenxa yokumeneza kwabo, abameneze ngako kum,
nangenxa yokuhamba ngokundichasa,

<span id="an_26:41">26:41</span> endathi nam ndahamba ngokubachasa,
ndabasa ezweni leentshaba zabo—kanye ukuba zithe zathobeka iintliziyo
zabo ezingalukanga; ukuba bathe bandula ukwaneliswa bubugwenxa babo:

<span id="an_26:42">26:42</span> ndowukhumbula umnqophiso wam noYakobi,
kwanomnqophiso wam noIsake, kwanomnqophiso wam noAbraham; nelizwe
ndilikhumbule.

<span id="an_26:43">26:43</span> Nelizwe liya kushiywa ngabo laneliswe
ziisabatha zalo, xa kuthe kwasenkangala, ababakho kulo; baneliswe bona
bubugwenxa babo ngenxa enokuba bawacekisayo amasiko am, nomphefumlo wabo
wadimala yimimiselo yam.

<span id="an_26:44">26:44</span> Kanti ke noko kude kwanjalo, baba
sezweni leentshaba zabo, andibacekisele; andidimele ngabo ukuba
ndibagqibe, ndaphule umnqophiso wam nabo; kuba ndinguYehova, uThixo
wabo.

<span id="an_26:45">26:45</span> Ndonikhumbulela umnqophiso wam
namanyange endiwakhuphe ezweni laseYiputa phambi kweentlanga, ukuba
ndibe nguThixo kubo; ndinguYehova.

<span id="an_26:46">26:46</span> Yiyo leyo imimiselo, namasiko,
nemiyalelo, awayenzayo uYehova phakathi kwakhe noonyana bakaSirayeli,
entabeni yaseSinayi, ngesandla sikaMoses.

<span id="an_27:1">27:1</span> Wathetha uYehova kuMoses, esithi,

<span id="an_27:2">27:2</span> Thetha koonyana bakaSirayeli, uthi kubo,
Xa athe umntu wenza isibhambathiso esibalulekileyo, imiphefumlo yoba
yekaYehova ngokulinganisela kwakho.

<span id="an_27:3">27:3</span> Ke, ukulinganisela kwakho, oyindoda
makuthabathele kominyaka imashumi mabini ezelwe, kuse kominyaka imashumi
mathandathu ezelwe: ukulinganisela kwakho makube ziishekele zesilivere
ezimashumi mahlanu zengcwele.

<span id="an_27:4">27:4</span> Ke ukuba yinkazana, ukulinganisela kwakho
makube ziishekele ezimashumi mathathu.

<span id="an_27:5">27:5</span> Ukuba kuthabathele kumntwana ominyaka
mihlanu, kwesa kumntwana ominyaka imashumi mabini, ukulinganisela kwakho
oyindoda makube ziishekele ezimashumi mabini; oyinkazana, makube
ziishekele ezishumi-nye.

<span id="an_27:6">27:6</span> Ukuba kuthabathele kumntwana onyanga-nye,
kwesa kumntwana ominyaka mihlanu, ukulinganisela kwakho oyindoda makube
ziishekele zesilivere ezintlanu; ukulinganisela kwakho oyinkazana makube
ziishekele zesilivere ezintathu.

<span id="an_27:7">27:7</span> Ukuba kuthabathele kominyaka imashumi
mathandathu ezelwe kwenyusa, ukuba uyindoda, ukulinganisela kwakho
makube ziishekele ezilishumi elinesihlanu; oyinkazana, makube ziishekele
ezishumi-nye.

<span id="an_27:8">27:8</span> Ke ukuba uthe wanzonza kunokulinganisela
kwakho, makamiswe phambi kombingeleli, umbingeleli amlinganisele; ngento
esinokuyifumana isandla salowo ubhambathisileyo, umbingeleli
amlinganisele.

<span id="an_27:9">27:9</span> Ukuba yinkomo leyo, kusondezwa yona ukuba
ibe ngumsondezo kuYehova, yonke into enjalo enikelwa kuYehova mayibe
ngcwele.

<span id="an_27:10">27:10</span> Ize ingaguqulwa, ize ingananwa,
elungileyo ngembi, embi ngelungileyo; ukuba uthe wanana ukwanana oku
inkomo ngenkomo, mayibe ngcwele yona, kwanaleyo kwananwe ngayo.

<span id="an_27:11">27:11</span> Ke ukuba yinto ezitho zine eyinqambi,
nokuba yiyiphi, ekungasondezwa msondezo wayo kuYehova, into leyo izitho
zine mayimiswe phambi kombingeleli,

<span id="an_27:12">27:12</span> umbingeleli ayilinganisele, abethe
phakathi kwelungileyo nembi; yoba njengokulinganisela kwakho, wena
mbingeleli.

<span id="an_27:13">27:13</span> Ukuba uthe wayikhulula okunene
ngentlawulelo, makongeze isahlulo sesihlanu sayo kuko oko kulinganisela
kwakho.

<span id="an_27:14">27:14</span> Xa athe umntu wayingcwalisa indlu yakhe
ukuba ibe ngcwele kuYehova, umbingeleli makayilinganisele, abethe
phakathi kwelungileyo nembi njengoko umbingeleli ayilinganiseleyo,
yoqiniseka ngokunjalo.

<span id="an_27:15">27:15</span> Ukuba lowo wayingcwalisayo uthe
wayikhulula ngentlawulelo indlu yakhe, makongeze isahlulo sesihlanu
sesilivere yokulinganisela kwakho kuko oko, ibe yeyakhe.

<span id="an_27:16">27:16</span> Ukuba umntu uthe wangcwalisa kuYehova
inxalenye yentsimi yelifa lakhe, ukulinganisela kwakho makube
ngokwembewu yayo, ihomere yembewu yerhasi ngeeshekele zesilivere
ezimashumi mahlanu.

<span id="an_27:17">27:17</span> Ukuba uthe wayingcwalisa intsimi yakhe,
ethabathe emnyakeni wentlokoma, mayiqiniseke ngokulinganisela kwakho.

<span id="an_27:18">27:18</span> Ukuba uthe wayingcwalisa intsimi yakhe
emva kowentlokoma, umbingeleli makambalele imali ngokweminyaka
esaseleyo, kuse emnyakeni wentlokoma, iphungulwe kweyokulinganisela
kwakho.

<span id="an_27:19">27:19</span> Ukuba lowo wayingcwalisayo uthe
wayikhulula okunene ngentlawulelo intsimi, makongeze isahlulo sesihlanu
semali yokulinganisela kwakho kuko oko, iqiniseke kuye.

<span id="an_27:20">27:20</span> Ukuba uthe akayikhulula ngentlawulelo
intsimi, nokuba uthe wathengisa ngentsimi leyo komnye umntu, mayingabi
sakhululwa ngentlawulelo.

<span id="an_27:21">27:21</span> Loo ntsimi yoba ngcwele kuYehova,
ekuphumeni kwayo kuloo mntu ngomnyaka wentlokoma, njengentsimi
eyahlulelwe ukuba ibe lilifa lombingeleli.

<span id="an_27:22">27:22</span> Ukuba uthe wangcwaliswa kuYehova
intsimi yentengo yakhe, ingentsimi yelifa lakhe,

<span id="an_27:23">27:23</span> umbingeleli makambalele inani
lokulinganisela kwakho, kuse emnyakeni wentlokoma, anike ukulinganisela
kwakho ngaloo mhla, kube njengento engcwele kuYehova.

<span id="an_27:24">27:24</span> Ngomnyaka wentlokoma intsimi mayibuyele
kulowo yathengwa kuye, kulowo belilelakhe ilifa lomhlaba.

<span id="an_27:25">27:25</span> Konke ukulinganisela kwakho makube
ngeshekele yengcwele; ishekele yoba ziigera ezimashumi mabini.

<span id="an_27:26">27:26</span> Ngamazibulo odwa ezintweni ezizitho
zine, azityulelwa kuYehova, angayi kungcwaliswa mntu, nokuba yinkomo,
nokuba yimvu; ngakaYehova.

<span id="an_27:27">27:27</span> Ukuba ngawezinto ezizitho zine
eziziinqambi, makamiselwe ngokulinganisela kwakho, kongezwe isahlulo
sesihlanu sayo kuko oko; ke ukuba athe akakhululwa ngentlawulelo,
makuthengiswe ngawo ngokulinganisela kwakho.

<span id="an_27:28">27:28</span> Kodwa yonke into esingelwe phantsi,
asukuba umntu eyisingela kuYehova entweni yonke anayo, nokuba ngumntu,
nokuba yinto ezizitho zine, nokuba yintsimi yelifa lakhe,
makungathengiswa ngayo, mayingakhululwa nangentlawulelo. Yonke into
esingelwe phantsi yingcwele kangcwele kuYehova.

<span id="an_27:29">27:29</span> Yonke into esingelwe phantsi ethe
yasingelwa phantsi ingumntu, mayingakhululwa nangokumiselwa; mayibulawe
ife.

<span id="an_27:30">27:30</span> Sonke isishumi somhlaba, sembewu
yomhlaba, seziqhamo zomthi, sesikaYehova; singcwele kuYehova.

<span id="an_27:31">27:31</span> Ukuba uthe umntu wasikhulula okunene
ngentlawulelo isishumi sakhe, makongeze kuso isahlulo sesihlanu saso.

<span id="an_27:32">27:32</span> Sonke isishumi seenkomo, nasempahleni
emfutshane, yonke into ethubeleza phantsi kwentonga, eyeshumi mayibe
ngcwele kuYehova.

<span id="an_27:33">27:33</span> Makangagocagoci phakathi kwelungileyo
nembi, angayanani; ukuba uthe wayanana ukuyanana oku, mayibe ngcwele
yona, naleyo kwananwe ngayo mayingakhululwa ngentlawulelo.

<span id="an_27:34">27:34</span> Yiyo leyo imithetho uYehova wayiwisela
uMoses ngenxa yoonyana bakaSirayeli, entabeni yaseSinayi.

------------------------------------------------------------------------

[Next: Numbers](num)
