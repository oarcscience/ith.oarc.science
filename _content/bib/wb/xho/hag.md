[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](zep)  [Next](zac) 

------------------------------------------------------------------------

### Xhosa Bible: Haggai

<span id="an_1:1">1:1</span> Ngomnyaka wesibini kaDariyo ukumkani,
ngenyanga yesithandathu, ngosuku lokuqala enyangeni leyo, kwafika ilizwi
likaYehova ngoHagayi umprofeti, kuZerubhabheli unyana kaShalatiyeli,
ibamba lakwaYuda, nakuYoshuwa unyana kaYotsadaki, umbingeleli omkhulu,
lisithi,

<span id="an_1:2">1:2</span> Utsho uYehova wemikhosi ukuthi, Aba bantu
bathi, Asikabi lixesha lokuba kuziwe, asikabi lixesha lokuba yakhiwe
indlu kaYehova.

<span id="an_1:3">1:3</span> Kwafika ke ilizwi likaYehova ngoHagayi
umprofeti, lisithi,

<span id="an_1:4">1:4</span> Lixesha na kuni nina, lokuba nihlale
ezindlwini zenu zalekiwe, ibe le ndlu yam yona ilinxuwa?

<span id="an_1:5">1:5</span> Kaloku ke, utsho uYehova wemikhosi ukuthi,
Zigqaleni iindlela zenu.

<span id="an_1:6">1:6</span> Nahlwayela kakhulu, ningenise kancinane;
niyadla, ningahluthi; nisela, ninganeli kukusela; nambatha, ningevi
ntsitho; noziqeshisayo uziqeshisela ukuba agalele engxoweni enezikroba.

<span id="an_1:7">1:7</span> Utsho uYehova wemikhosi ukuthi, Iindlela
zenu zigqaleni.

<span id="an_1:8">1:8</span> Nyukani niye kweleentaba, nize nemithi,
niyakhe indlu le; ndokholiswa ke yiyo, ndizizukise; utsho uYehova.

<span id="an_1:9">1:9</span> Nalindela into eninzi, nantso isuke yaba
yinto encinane; nithe nakuza nayo ekhaya, ndayiphephetha. Ngani ke?
utsho uYehova wemikhosi; ngenxa yendlu yam, yona le ilinxuwa, nibe nina
elowo ebalekela endlwini yakhe.

<span id="an_1:10">1:10</span> Ngenxa yoko, ngenxa yenu, izulu liyala
nombethe, nomhlaba wala neendyebo zawo.

<span id="an_1:11">1:11</span> Ndabiza ukoma phezu kwelizwe, naphezu
kweentaba, naphezu kwengqolowa, naphezu kwewayini entsha, naphezu
kweoli, naphezu kwezinto zonke eziphuma emhlabeni, naphezu kwabantu,
naphezu kweenkomo, naphezu kokuxelenga konke kwezandla.

<span id="an_1:12">1:12</span> Baliphulaphula ke ooZerubhabheli unyana
kaShalatiyeli, noYoshuwa unyana kaYotsadaki, umbingeleli omkhulu,
namasalela onke abantu, ilizwi likaYehova uThixo wabo, ngokwamazwi
kaHagayi umprofeti, njengoko wayemthumile uYehova uThixo wabo; boyika
abantu ebusweni bukaYehova.

<span id="an_1:13">1:13</span> Wakuthetha uHagayi umthunywa kaYehova
ukuthunywa kwakhe nguYehova ebantwini, wathi, Ndinani, utsho uYehova.

<span id="an_1:14">1:14</span> UYehova wawuvuselela umoya kaZerubhabheli
unyana kaShalatiyeli, ibamba lakwaYuda, nomoya kaYoshuwa unyana
kaYotsadaki, umbingeleli omkhulu, nomoya wamasalela onke abantu. Beza
ke, bawenza umsebenzi endlwini kaYehova wemikhosi, uThixo wabo,

<span id="an_1:15">1:15</span> ngosuku lwamashumi omabini anesine
lwenyanga yesithandathu, ngomnyaka wesibini kakumkani uDariyo.

<span id="an_2:1">2:1</span> Ngenyanga yesixhenxe, ngosuku lwamashumi
amabini analunye enyangeni leyo, kwafika ilizwi likaYehova ngoHagayi
umprofeti, lisithi,

<span id="an_2:2">2:2</span> Khawuthethe kuZerubhabheli unyana
kaShalatiyeli, ibamba lakwaYuda, nakuYoshuwa unyana kaYotsadaki,
umbingeleli omkhulu, nakumasalela abantu, uthi,

<span id="an_2:3">2:3</span> Ngubani na kuni apha oseleyo, owayibonayo
le ndlu isesebuqaqawulini bayo bokuqala? Niyibona iyintoni na ke ngoku?
Ayinjengento engento na emehlweni enu?

<span id="an_2:4">2:4</span> Noko ke ngoku yomelela, Zerubhabheli, utsho
uYehova; womelele, Yoshuwa nyana kaYotsadaki, mbingeleli mkhulu;
nomelele, nonke bantu belizwe, utsho uYehova, nisebenze; ngokuba
ndinani, utsho uYehova wemikhosi.

<span id="an_2:5">2:5</span> Ilizwi elo, ndanqophisana nani ngalo
ekuphumeni kwenu eYiputa, ndisaligcinile, noMoya wam umi phakathi kwenu;
musani ukoyika.

<span id="an_2:6">2:6</span> Ngokuba uYehova wemikhosi utsho ukuthi,
Kusaya kuba kanye, umzuzwana ke, ndinyikimise izulu, nehlabathi,
nolwandle, nomhlaba owomileyo;

<span id="an_2:7">2:7</span> ndizinyikimise zonke iintlanga, zifike
izinto ezinqwenelekayo zeentlanga zonke, ndiyizalise le ndlu
ngobuqaqawuli; utsho uYehova wemikhosi.

<span id="an_2:8">2:8</span> Isilivere yeyam, igolide yeyam; utsho
uYehova wemikhosi.

<span id="an_2:9">2:9</span> Buya kuba bukhulu ubuqaqawuli bamva bale
ndlu, ngaphezu kobokuqala, utsho uYehova wemikhosi; kuyo ke le ndawo
ndiya kunika uxolo; utsho uYehova wemikhosi.

<span id="an_2:10">2:10</span> Ngosuku lwamashumi omabini anesine
lwenyanga yesithoba, ngomnyaka wesibini kaDariyo, kwafika ilizwi
likaYehova ngoHagayi umprofeti, lisithi,

<span id="an_2:11">2:11</span> Utsho uYehova wemikhosi ukuthi, Khawubuze
umyalelo kubabingeleli, uthi,

<span id="an_2:12">2:12</span> Yabonani, umntu ephethe inyama engcwele
ngesondo lengubo yakhe, afike ngesondo lakhe esonkeni, nasentweni
ephekiweyo, nasewayinini, naseolini, nasentweni nokuba yiyiphi edliwayo,
yongcwaliseka na? Baphendula ababingeleli bathi, Hayi.

<span id="an_2:13">2:13</span> Wathi ke uHagayi, Ukuba uthe wafika
oyinqambi ngenxa yomfi, kwezo zinto zonke, zoba ziinqambi na? Baphendula
ababingeleli bathi, Zoba ziinqambi.

<span id="an_2:14">2:14</span> Waphendula uHagayi wathi, Banjalo ke aba
bantu, lunjalo ke olu hlanga ebusweni bam; utsho uYehova; unjalo ke
wonke umsebenzi wezandla zabo, nento abayisondezayo khona apho
iyinqambi.

<span id="an_2:15">2:15</span> Kaloku ke khanigqale, nithabathele kule
mini, nibhekise emva, kungekabekwa litye lityeni etempileni kaYehova;

<span id="an_2:16">2:16</span> nithabathele kwelo xesha, xa umntu
ebefike esitheni esimilinganiso imashumi mabini, asuke afumane libe
linye ishumi; xa ebefika emkhumbini wokukhongozela iwayini, eza kukha
imilinganiso emashumi mahlanu, asuke afumane amashumi amabini.

<span id="an_2:17">2:17</span> Ndanibetha ngembabala, nangexoshomba,
nangesichotho, kuyo yonke imisebenzi yezandla zenu; noko ke akubangakho
namnye kuni ubuyela kum; utsho uYehova.

<span id="an_2:18">2:18</span> Khanigqale, nithabathele kule mini,
nibhekise emva, nithabathele kusuku lwamashumi omabini anesine lwenyanga
yesithoba kususela kuloo mini yokusekwa kwetempile kaYehova; gqalani ke.

<span id="an_2:19">2:19</span> Isekho yinina imbewu eqongeni? Hayi,
akuxakathanga nto, kude kwesa kumdiliya, nomkhiwane, nomrharnate,
nomnquma. Ndithabathele kule mini, ndiya kusikelela.

<span id="an_2:20">2:20</span> Kwafika ilizwi likaYehova ngokwesibini
kuHagayi, ngosuku lwamashumi omabini anesine enyangeni leyo, lisithi,

<span id="an_2:21">2:21</span> Thetha kuZerubhabheli ibamba lakwaYuda,
uthi, Ndiya kulinyikimisa izulu nehlabathi,

<span id="an_2:22">2:22</span> ndiyibhukuqe itrone yezikumkani,
ndikutshabalalise ukomelela kwezikumkani zeentlanga; ndizibhukuqe
iinqwelo zokulwa nabakhweli bazo, kuwe amahashe nabakhweli bawo; elowo
awiswe likrele lowabo.

<span id="an_2:23">2:23</span> Ngaloo mini, utsho uYehova wemikhosi,
ndiya kukuthabatha, Zerubhabheli nyana kaShalatiyeli, mkhonzi wam, utsho
uYehova, ndikumise ngokomsesane wokutywina; kuba ndikunyule; utsho
uYehova wemikhosi.

------------------------------------------------------------------------

[Next: Zechariah](zac)
