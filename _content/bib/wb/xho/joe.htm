<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Xhosa Bible, full text etext at Intangible Textual Heritage">
<TITLE>Xhosa Bible: Joel</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="hos">Previous</A>&nbsp;
<A HREF="amo">Next</A>&nbsp;
</CENTER>
<HR>
</p> <h3 align="center" align="center">Xhosa Bible: Joel</h3> 
<p><A NAME="an_1:1">1:1</A>&nbsp;Ilizwi likaYehova elafika kuYoweli, unyana kaPetuweli.</p> 
<p><A NAME="an_1:2">1:2</A>&nbsp;Yivani oku, nina madoda makhulu, nibeke iindlebe, nonke bemi belizwe; kwakha kwakho na oku ngemihla yenu, nangemihla yooyihlo?</p> 
<p><A NAME="an_1:3">1:3</A>&nbsp;Kuxeleni koonyana benu, oonyana benu bakuxele koonyana babo,  oonyana babo bakuxele kwisizukulwana esisemva kwabo.</p> 
<p><A NAME="an_1:4">1:4</A>&nbsp;Okushiywe ngumqikela kudliwe yinkumbi, okushiywe yinkumbi kudliwe ngumkhothululi, okushiywe ngumkhothululi kudliwe ngumnqunquthi.</p> 
<p><A NAME="an_1:5">1:5</A>&nbsp;Vukani, manxila, nilile; bhombolozani, nonke baseli bewayini, ngenxa yencindi yewayini; kuba inqunyulwe emlonyeni wenu.</p> 
<p><A NAME="an_1:6">1:6</A>&nbsp;Kuba ezweni lakowethu kunyuke uhlanga olunamandla,  olungenakubalwa; amazinyo alo ngamazinyo engonyama,  nawemihlathi alo ngawengonyamakazi.</p> 
<p><A NAME="an_1:7">1:7</A>&nbsp;Luwubhuqile umdiliya wam, lwawuvikiva umkhiwane wam;  luwuchuhe kwathi tu, lwawulahla; amasebe awo asuka aba mhlophe.</p> 
<p><A NAME="an_1:8">1:8</A>&nbsp;Bhomboloza njengentombi ebhinqe ezirhwexayo, ngenxa yendoda yobutsha bayo.</p> 
<p><A NAME="an_1:9">1:9</A>&nbsp;Unqamkile endlwini kaYehova umnikelo wokudla nothululwayo;  benza isijwili ababingeleli, abalungiseleli bakaYehova.</p> 
<p><A NAME="an_1:10">1:10</A>&nbsp;Abhuqiwe amasimi, umhlaba wenza isijwili; kuba ibhuqiwe ingqolowa, itshile iwayini entsha, ioli yomile.</p> 
<p><A NAME="an_1:11">1:11</A>&nbsp;Danani, balimi; bhombolozani, basebenzi bezidiliya, ngenxa yengqolowa nangenxa yerhasi; kuba lutshabalele uvuno lwamasimi.</p> 
<p><A NAME="an_1:12">1:12</A>&nbsp;Umdiliya utshile, umkhiwane untshwenyile, nomrharnate,  kwanamasundu nemiapile; yonke imithi yasendle yomile; ewe,  iphelile imihlali, imkile koonyana babantu.</p> 
<p><A NAME="an_1:13">1:13</A>&nbsp;Bhinqani ezirhwexayo, nimbambazele, babingeleli;  bhombolozani, balungiseleli besibingelelo; yizani, lalani ngezirhwexayo bonke ubusuku, balungiseleli boThixo wam; kuba indlu yoThixo wam ivinjiwe umnikelo wokudla nothululwayo.</p> 
<p><A NAME="an_1:14">1:14</A>&nbsp;Ngcwalisani uzilo, memani ingqungquthela, hlanganisani amadoda amakhulu, bonke abemi belizwe, beze endlwini kaYehova uThixo wenu, nikhale kuYehova.</p> 
<p><A NAME="an_1:15">1:15</A>&nbsp;Hayi ke, le mini! Kuba isondele imini kaYehova, ivela njengembuqo kuSomandla.</p> 
<p><A NAME="an_1:16">1:16</A>&nbsp;Akunqumke phambi kwamehlo ethu na ukudla, imivuyo nemigcobo endlwini yoThixo wethu?</p> 
<p><A NAME="an_1:17">1:17</A>&nbsp;Zibolile iinkozo phantsi kwamagada azo, bachithakele oovimba, athi bhuma amaqonga, kuba itshile ingqolowa.</p> 
<p><A NAME="an_1:18">1:18</A>&nbsp;Hayi, ukuncwina kwempahla enkulu! Ikhohliwe imihlambi yeenkomo, kuba ingenatyani; nemihlambi yempahla emfutshane ibandezelekile.</p> 
<p><A NAME="an_1:19">1:19</A>&nbsp;Ndikhala kuwe, Yehova; kuba umlilo uwatshisile amakriwa asentlango, nelangatye layirhawula yonke imithi yasendle.</p> 
<p><A NAME="an_1:20">1:20</A>&nbsp;Kwanempahla enkulu yasendle itsalela kuwe; kuba itshile imijelo yamanzi, umlilo wawatshisa amakriwa asentlango.</p> 
<p><A NAME="an_2:1">2:1</A>&nbsp;Vuthelani isigodlo eZiyon, nihlabe umkhosi entabeni yam engcwele. Mabagungqe bonke abemi belizwe, ngokuba isiza imini kaYehova, kuba isondele:</p> 
<p><A NAME="an_2:2">2:2</A>&nbsp;imini enobumnyama nesithokothoko, imini enamafu, enamafu amnyama, anjengokuthi qhiphu kokusa phezu kweentaba; abantu abaninzi, abanamandla; akuzanga kube nje naphakade, emva kwabo akusayi kuza kubuye kube nje, kude kuse eminyakeni yezizukulwana ngezizukulwana.</p> 
<p><A NAME="an_2:3">2:3</A>&nbsp;Phambi kwabo kutshisa umlilo; nasemva kwabo kurhawula ilangatye. Ilizwe linjengomyezo we-Eden phambi kwabo; emva kwabo linjengentlango enkangala, nento esindileyo ayi kubakho kulo.</p> 
<p><A NAME="an_2:4">2:4</A>&nbsp;Injengokubonakala kwamahashe imbonakalo yabo;  njengakhwelwayo, benjenjalo ukubaleka.</p> 
<p><A NAME="an_2:5">2:5</A>&nbsp;Anjengesithonga seenqwelo zokulwa ezincotsheni zeentaba amagqasi abo; njengesithonga selangatye lomlilo otshisa iindiza; njengabantu abanamandla abakhe uluhlu.</p> 
<p><A NAME="an_2:6">2:6</A>&nbsp;Ebusweni babo ziyazibhijabhija izizwe; bonke ubuso buba luthuthu.</p> 
<p><A NAME="an_2:7">2:7</A>&nbsp;Bagidima njengamagorha; banyuka udonga njengamadoda okulwa;  bahamba elowo ngendlela yakhe, abaphambaphambi emendweni wabo.</p> 
<p><A NAME="an_2:8">2:8</A>&nbsp;Abagilani, bahamba elowo ngomendo wakhe; bawa nasezikhalini,  bangenzakali.</p> 
<p><A NAME="an_2:9">2:9</A>&nbsp;Baphithizela emzini; babaleka eludongeni; banyuka ezindlwini; bangena ngeefestile njengesela.</p> 
<p><A NAME="an_2:10">2:10</A>&nbsp;Phambi kwabo uyagungqa umhlaba; liyanyikima izulu. Lisuke laba mnyama ilanga nenyanga, neenkwenkwezi zibufinyezile ubumhlophe bazo.</p> 
<p><A NAME="an_2:11">2:11</A>&nbsp;UYehova ukhupha izwi lakhe phambi kwempi yakhe; kuba mkhulu kakhulu umkhosi wakhe; kuba unamandla umenzi welizwi lakhe;  kuba inkulu imini kaYehova, yoyikeka kunene; ngubani na onokuyinyamezela?</p> 
<p><A NAME="an_2:12">2:12</A>&nbsp;Nangoku ke, utsho uYehova ukuthi, Buyelani kum ngentliziyo yenu yonke, nangokuzila, nangokulila, nangokumbambazela;</p> 
<p><A NAME="an_2:13">2:13</A>&nbsp;nikrazule intliziyo yenu, ingabi ziingubo zenu, nibuyele kuYehova uThixo wenu; kuba unobabalo nemfesane, yena uzeka kade umsindo, unenceba enkulu, uyazohlwaya ngenxa yobubi.</p> 
<p><A NAME="an_2:14">2:14</A>&nbsp;Ngubani na owaziyo? mhlawumbi wobuya azohlwaye, ashiye intsikelelo ngasemva kwakhe, umnikelo wokudla nothululwayo kuYehova uThixo wenu.</p> 
<p><A NAME="an_2:15">2:15</A>&nbsp;Vuthelani isigodlo eZiyon, ngcwalisani uzilo, memani ingqungquthela.</p> 
<p><A NAME="an_2:16">2:16</A>&nbsp;Hlanganisani abantu, ngcwalisani ibandla, buthani amadoda amakhulu, hlanganisani iintsapho nabanyayo emabeleni; makaphume umyeni egumbini lakhe, umtshakazi esililini sakhe.</p> 
<p><A NAME="an_2:17">2:17</A>&nbsp;Mabalile ababingeleli, abalungiseleli bakaYehova, phakathi kwevaranda nesibingelelo, bathi, Yiba nenceba, Yehova,  ebantwini bakho, ungalinikeli ilifa lakho ekungcikivweni, ukuba iintlanga zizekelise ngabo, yini na ukuba kuthiwe ezizweni,  Uphi na uThixo wabo?</p> 
<p><A NAME="an_2:18">2:18</A>&nbsp;Waba nobukhwele ke uYehova ngelizwe lakhe, waba nofefe ngabantu bakhe.</p> 
<p><A NAME="an_2:19">2:19</A>&nbsp;Waphendula uYehova, wathi ebantwini bakhe, Yabonani,  ndinithumela ingqolowa, newayini entsha, neoli, eniya kwaneliswa yiyo; ndingabi saninikela ukuba nibe sisingcikivo ezintlangeni.</p> 
<p><A NAME="an_2:20">2:20</A>&nbsp;Ndiya kumkhwelelisela kude kuni owasentla, ndimgxothele ezweni elingumqwebedu, enkangala; umphambili wakhe usinge kulwandle lwasempumalanga, umqosheliso wakhe kulwandle lwasentshonalanga, kunyuke ukunuka kwakhe, kunyuke ukubola kwakhe, kuba eziphakamisile ukwenza izinto ezinkulu.</p> 
<p><A NAME="an_2:21">2:21</A>&nbsp;Musa ukoyika, hlabathi, gcoba uvuye; kuba uYehova wenza izinto ezinkulu.</p> 
<p><A NAME="an_2:22">2:22</A>&nbsp;Musani ukoyika, mpahla inkulu yasendle; kuba amakriwa asentlango aphuma uhlaza; kuba umthi uxakatha isiqhamo sawo,  umkhiwane nomdiliya unika amandla awo.</p> 
<p><A NAME="an_2:23">2:23</A>&nbsp;Nani, nyana baseZiyon, gcobani nivuye kuYehova uThixo wenu;  kuba uninika umyaleli wokuba kubekho ubulungisa, anihlisele umvumbi, imvula ethambisayo nemvula evuthisayo ekuqaleni.</p> 
<p><A NAME="an_2:24">2:24</A>&nbsp;Zozala izanda yingqolowa, iphalale yiwayini entsha nayioli imikhombe yokukhongozela.</p> 
<p><A NAME="an_2:25">2:25</A>&nbsp;Ndonibuyiselela okweminyaka eyadliwa yinkumbi,  nangumkhothululi, nangumqikela, nangumnqunquthi, impi yam enkulu endayithumelayo phakathi kwenu.</p> 
<p><A NAME="an_2:26">2:26</A>&nbsp;Niya kudla nidlile, nihluthe, nilidumise igama likaYehova uThixo wenu, oniphethe ngokubalulekileyo; bangadani abantu bam naphakade;</p> 
<p><A NAME="an_2:27">2:27</A>&nbsp;nazi ukuba ndiphakathi kwamaSirayeli; ukuba mna Yehova ndinguThixo wenu, akukho wumbi; bangadani abantu bam naphakade.</p> 
<p><A NAME="an_2:28">2:28</A>&nbsp;Kuya kuthi emveni kokuba njalo, ndithulule uMoya wam phezu kwenyama yonke, baprofete oonyana benu neentombi zenu; amadoda enu amakhulu aphuphe amaphupha, amadodana enu abone imibono.</p> 
<p><A NAME="an_2:29">2:29</A>&nbsp;Kwanaphezu kwabakhonzi naphezu kwabakhonzazana ndothulula uMoya wam ngaloo mihla.</p> 
<p><A NAME="an_2:30">2:30</A>&nbsp;Ndiya kwenza izimanga ezulwini nasehlabathini, igazi nomlilo nemiqulu yomsi.</p> 
<p><A NAME="an_2:31">2:31</A>&nbsp;Ilanga liya kusuka libe mnyama, nenyanga ibe ligazi, phambi kokuba ifike imini kaYehova, leyo inkulu yoyikekayo.</p> 
<p><A NAME="an_2:32">2:32</A>&nbsp;Bothi bonke abasukuba benqula igama likaYehova, basinde;  kuba entabeni yaseZiyon naseYerusalem kuya kubakho abasindileyo, njengoko watshoyo uYehova; naphakathi kwabaseleyo kubekho awobabiza uYehova.</p> 
<p><A NAME="an_3:1">3:1</A>&nbsp;Ngokuba, yabonani, ngayo loo mihla, nangalo elo xesha, ndiya kukubuyisa ngalo ukuthinjwa kukaYuda neYerusalem,</p> 
<p><A NAME="an_3:2">3:2</A>&nbsp;ndozibutha zonke iintlanga, ndizihlisele entilini yakwaYoshafati; ndimangalelane nazo khona ngenxa yabantu bam,  ilifa lam amaSirayeli, ezibathe saa ezintlangeni, zalaba ilizwe lam.</p> 
<p><A NAME="an_3:3">3:3</A>&nbsp;Abantu bam zibenzele amaqashiso, zavuza ihenyukazi ngenkwenkwe; zathengisa ngentombi ngewayini, zasela.</p> 
<p><A NAME="an_3:4">3:4</A>&nbsp;Kananjalo niya kundenza ntoni na nina, Tire, nawe, Tsidon,  nani, mida yonke yamaFilisti? Niya kundibuyekeza impatho yam na? Niya kundenza ntoni na? Kwakamsinya, ngokukhawulezayo,  ndiya kukubuyisela ukuphatha kwenu entlokweni yenu.</p> 
<p><A NAME="an_3:5">3:5</A>&nbsp;Ekubeni nithabathe isilivere yam negolide yam, izinto zamezintle ezinqwenelekayo, nazisa etempileni yenu;</p> 
<p><A NAME="an_3:6">3:6</A>&nbsp;nathengisa ngoonyana bakaYuda nangoonyana baseYerusalem koonyana bakaYavan, ukuze nibakhwelelisele kude emdeni wabo;</p> 
<p><A NAME="an_3:7">3:7</A>&nbsp;yabonani, ndiyabaxhoxha endaweni enathengisa ngabo kuyo,  ndikubuyisele ukuphatha kwenu entlokweni yenu.</p> 
<p><A NAME="an_3:8">3:8</A>&nbsp;Ndothengisa ngoonyana benu nangeentombi zenu esandleni soonyana bakaYuda, bathengise ngabo kumaShebha, kuhlanga olukude; kuba uthethile uYehova.</p> 
<p><A NAME="an_3:9">3:9</A>&nbsp;Memezani oku ezintlangeni, ngcwalisani imfazwe; xhoxhani amagorha; makafike enyuke onke amadoda okulwa.</p> 
<p><A NAME="an_3:10">3:10</A>&nbsp;Khandani amakhuba enu abe ngamakrele, nezitshetshe zenu zemidiliya zibe zizikhali;</p> 
<p><A NAME="an_3:11">3:11</A>&nbsp;oswele amandla makathi, Ndiligorha. Khawulezani nize, nonke zintlanga zangeenxa zonke, nibuthelane; wahlisele khona amagorha akho, Yehova.</p> 
<p><A NAME="an_3:12">3:12</A>&nbsp;Mazixhoxhwe zinyuke iintlanga, ziye entilini yakwaYoshafati; ngokuba ndiya kuhlala phantsi khona, ukuze ndizigwebe zonke iintlanga zangeenxa zonke.</p> 
<p><A NAME="an_3:13">3:13</A>&nbsp;Fakani irhengqa, kuba ukudla kuvuthiwe; yizani nixovule,  ngokuba isixovulelo sewayini sizele, iyaphalala imikhombe yokukhongozela; kuba bukhulu ububi bazo.</p> 
<p><A NAME="an_3:14">3:14</A>&nbsp;Yimbuthumbuthu, yimbuthumbuthu entilini yesigqibo! Kuba isondele imini kaYehova entilini yesigqibo.</p> 
<p><A NAME="an_3:15">3:15</A>&nbsp;Ilanga nenyanga zenziwe mnyama, iinkwenkwezi zikufinyezile ukukhanya kwazo.</p> 
<p><A NAME="an_3:16">3:16</A>&nbsp;UYehova ubharhula eZiyon, ukhupha ilizwi lakhe eYerusalem,  linyikime izulu nehlabathi; ke uYehova ulihlathi kubantu bakhe,  uligwiba koonyana bakaSirayeli.</p> 
<p><A NAME="an_3:17">3:17</A>&nbsp;Niya kwazi ke ukuba mna Yehova ndinguThixo wenu, ohleli eZiyon, entabeni yam engcwele; iYerusalem yoba ngcwele,  abasemzini bangabi sacanda phakathi kwayo.</p> 
<p><A NAME="an_3:18">3:18</A>&nbsp;Kuya kuthi ngaloo mini, iintaba zivuze incindi yeediliya,  iinduli ziphalale amasi, imijelo yonke yakwaYuda iphalale amanzi; kuphume umthombo endlwini kaYehova, useze isihlambo semingampunzi.</p> 
<p><A NAME="an_3:19">3:19</A>&nbsp;IYiputa kuya kuba senkangala, nelakwaEdom libe yintlango esenkangala, ngenxa yokugonyamela kwabo oonyana bakaYuda,  ekubeni bephalaze igazi elimsulwa ezweni labo.</p> 
<p><A NAME="an_3:20">3:20</A>&nbsp;Ke uYuda uya kumiwa ngonaphakade, iYerusalem imiwe kwizizukulwana ngezizukulwana.</p> 
<p><A NAME="an_3:21">3:21</A>&nbsp;Ndiya kulisula igazi labo endandingalisulanga; ngokuba uYehova uhleli eZiyon.</p> 
<p><HR>
<CENTER>
<A HREF="amo">Next: Amos</A></CENTER>
</BODY>
</HTML>
