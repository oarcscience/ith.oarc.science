[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](sa1)  [Next](kg1) 

------------------------------------------------------------------------

### Xhosa Bible: 2 Samuel

<span id="an_1:1">1:1</span> Kwathi emva kokufa kukaSawule, uDavide
ebuyile ekuwabulaleni ama-Amaleki, wahlala uDavide eTsikelage imihla
emibini.

<span id="an_1:2">1:2</span> Kwathi ke ngomhla wesithathu, kwabonakala
kuvela indoda emkhosini, kuSawule, zikrazukile iingubo zayo, inomhlaba
entloko; kwathi ekuzeni kwayo kuDavide, yawa emhlabeni, yaqubuda.

<span id="an_1:3">1:3</span> Wathi uDavide kuyo, Uvela phi na? Yathi
kuye, Ndisabe emkhosini wamaSirayeli.

<span id="an_1:4">1:4</span> Wathi uDavide kuyo, Kuthekeni na?
Khawundixelele. Yathi, Hayi, babalekile abantu ekulweni; kananjalo kuwe
into eninzi yabantu, yafa; kananjalo uSawule, noYonatan unyana wakhe,
babulewe.

<span id="an_1:5">1:5</span> Wathi uDavide kwindodana ebimxelela, Wazi
ngani na, ukuba uSawule ufile, noYonatan unyana wakhe?

<span id="an_1:6">1:6</span> Yathi indodana ebimxelela, Kuthe ukuthi
gaxa kwam, ndafika ezintabeni zaseGilibhowa; nanku uSawule ayame
ngentshuntshe yakhe; nabo abeenqwelo zokulwa nabamahashe bethene mbende
naye.

<span id="an_1:7">1:7</span> Uthe akubheka, wandibona, wandibiza;
ndathi, Sendikho.

<span id="an_1:8">1:8</span> Wathi kum, Ungubani na? Ndathi kuye,
NdingumAmaleki.

<span id="an_1:9">1:9</span> Wathi kum, Khawume phezu kwam, undibulale,
ngokuba ndiphelelwe; kuba andikafi kanye.

<span id="an_1:10">1:10</span> Ndema phezu kwakhe, ndambulala; ngokuba
bendisazi ukuba akayi kuba saphila emva kokuwa kwakhe. Ndathabatha
isithsaba esibe sisentlokweni yakhe, nesacholo esibe sisengalweni yakhe;
ndizise zona apha kwinkosi yam.

<span id="an_1:11">1:11</span> Wazibamba uDavide iingubo zakhe,
wazikrazula, kwanamadoda akhe onke abenawo;

<span id="an_1:12">1:12</span> bammbambazelela, balila, bakuzila ukudla
kwada kwahlwa, ngenxa kaSawule, nangenxa kaYonatan unyana wakhe,
nangenxa yabantu bakaYehova, nangenxa yendlu kaSirayeli; ngokuba bewile
likrele.

<span id="an_1:13">1:13</span> Wathi uDavide kwindodana ebimxelela,
Ungowaphi na? Yathi, Ndingunyana wendoda engumhambi, umAmaleki.

<span id="an_1:14">1:14</span> Wathi uDavide kuyo, Utheni ukuba ungoyiki
ukusa isandla sakho, umbulale umthanjiswa kaYehova?

<span id="an_1:15">1:15</span> UDavide wabiza enye yakumadodana, wathi,
Sondela, uyibulale. Yayixabela ke, yafa.

<span id="an_1:16">1:16</span> Wathi ke uDavide kuyo, Igazi lakho malibe
sentlokweni yakho; ngokuba umlomo wakho ulingqina ngawe, usithi, Mna
ndimbulele umthanjiswa kaYehova.

<span id="an_1:17">1:17</span> Ke kaloku uDavide wasenza esi simbonono
ngoSawule nangoYonatan unyana wakhe,

<span id="an_1:18">1:18</span> wathi mabayifundiswe oonyana bakaYuda
ingoma leyo yesaphetha; nantso ibhaliwe encwadini yOthe Tye.

<span id="an_1:19">1:19</span> Imbalarha, Sirayeli, ibulewe emimangweni
yakho! Hayi, ukuwa kwamagorha! Musani ukuxela eGati;

<span id="an_1:20">1:20</span> Musani ukwenza zindaba ezitratweni
zeAshkelon, Hleze zivuye iintombi zamaFilisti, Hleze zivuyelele iintombi
zabangalukileyo.

<span id="an_1:21">1:21</span> Nina zintaba zaseGilibhowa, Makungaze
kubekho mbethe, makungaze kubekho mvula kuni, namasimi emirhumo; Ngokuba
khona kwangcola iingweletshetshe zamagorha, Ingweletshetshe kaSawule,
wanga waye engathanjiswanga ngeoli.

<span id="an_1:22">1:22</span> Egazini labahlatyiweyo, emanqatheni
amagorha, Isaphetha sikaYonatan besingabuyi umva, Ikrele likaSawule
belingabuyi lilambatha.

<span id="an_1:23">1:23</span> USawule noYonatan babeziinzwana,
bethandeka ekudleni kwabo ubomi, Nasekufeni kwabo abahlukananga.
Babenamendu ngaphezu kwamaxhalanga, Babenamandla ngaphezu kweengonyama.

<span id="an_1:24">1:24</span> Zintombi zakwaSirayeli, mlileleni
uSawule, Obenambesa iingubo ezibomvu, eniyolisa; Obeninxiba izihombo
zegolide ezambathweni zenu.

<span id="an_1:25">1:25</span> Hayi, ukuwa kwamagorha phakathi
kwemfazwe! UYonatan ubulawelwe emimangweni yakho

<span id="an_1:26">1:26</span> Ndibandezelekile ngenxa yakho, mzalwana
wam Yonatan; Ubumnandi kakhulu kum; Kubalukekile ukundithanda kwakho
Ngaphezu kokuthanda komntu oyinkazana.

<span id="an_1:27">1:27</span> Hayi, ukuwa kwamagorha! Adakile amadoda
okulwa!

<span id="an_2:1">2:1</span> Kwathi emveni koko, wabuza uDavide
kuYehova, esithi, Ndinyuke na ndiye emzini wakwaYuda? Wathi uYehova
kuye, Nyuka. Wathi uDavide, Ndinyuke ndiye phi na? Wathi yena, EHebron.

<span id="an_2:2">2:2</span> Wenyuka ke waya khona uDavide, nabafazi
bakhe bobabini, uAhinowam waseYizereli, noAbhigali, umkaNabhali,
waseKarmele.

<span id="an_2:3">2:3</span> Namadoda akhe abenawo wawanyusa uDavide,
yayileyo nendlu yayo, ahlala emizini yaseHebron.

<span id="an_2:4">2:4</span> Eza amadoda akwaYuda, amthambisa khona apho
uDavide ukuba abe ngukumkani kwindlu yakwaYuda. Kwaxelwa kuDavide,
kusithiwa, Amadoda aseYabheshe yaseGiliyadi, ngawo awamngcwabayo
uSawule.

<span id="an_2:5">2:5</span> UDavide wathumela ke abathunywa kumadoda
aseYabheshe yaseGiliyadi, wathi kuwo, Manisikelelwe nguYehova nina,
nayenzelayo inkosi yenu uSawule loo nceba, nayingcwaba.

<span id="an_2:6">2:6</span> Ngoko uYehova makanenzele inceba nenyaniso;
nam ndiya kunenzela oko kulungileyo, ngokuba nayenzayo loo nto.

<span id="an_2:7">2:7</span> Ke kaloku mazomelele izandla zenu, nibe
ngamadoda anobukroti; ngokuba ifile inkosi yenu uSawule. Kananjalo
indithambisile indlu yakwaYuda ukuba ndibe ngukumkani wayo.

<span id="an_2:8">2:8</span> Ke kaloku uAbhinere unyana kaNere,
umthetheli womkhosi obungokaSawule, ebethabathe uIshbhoshete, unyana
kaSawule, wamwezela eMahanayim,

<span id="an_2:9">2:9</span> wamenza ukumkani eGiliyadi, nakuma-Askure,
naseYizereli, nakwaEfrayim, nakwaBhenjamin, nakumaSirayeli onke.

<span id="an_2:10">2:10</span> UIshbhoshete, unyana kaSawule, ebeminyaka
imashumi mane ezelwe, ekwenziweni kwakhe ukumkani kumaSirayeli,
wangukumkani iminyaka emibini. Kodwa indlu yakwaYuda yalandela uDavide.

<span id="an_2:11">2:11</span> Inani lemihla uDavide abengukumkani
kwindlu yakwaYuda eHebron, libe liyiminyaka esixhenxe eneenyanga
ezintandathu.

<span id="an_2:12">2:12</span> Waphuma uAbhinere unyana kaNere,
nabakhonzi bakaIshbhoshete, unyana kaSawule, eMahanayim, baya eGibheyon.

<span id="an_2:13">2:13</span> Baphuma uYowabhi unyana kaTseruya,
nabakhonzi bakaDavide, baqubisana nabo echibini laseGibheyon. Bahlala
aba echibini ngapha, bahlala abaya echibini ngaphaya.

<span id="an_2:14">2:14</span> Wathi uAbhinere kuYowabhi, Amadodana
makakhe asuke adlale phambi kwethu. Wathi uYowabhi, Makasuke.

<span id="an_2:15">2:15</span> Kwesuka kwawela amanani: ishumi
elinamabini lakwaBhenjamin, lakwaIshbhoshete unyana kaSawule, neshumi
elinamabini kubakhonzi bakaDavide.

<span id="an_2:16">2:16</span> Yaba ngulowo wabamba ummelwane wakhe
ngentloko, nekrele lakhe lela ecaleni lowabo; bawa kunye ndaweni-nye.
Kwathiwa ke le ndawo yiHelekati-hatsurim eseGibheyon.

<span id="an_2:17">2:17</span> Kwaliwa kakhulu ngaloo mini. Wagxothwa
uAbhinere namadoda akwaSirayeli phambi kwabakhonzi bakaDavide.

<span id="an_2:18">2:18</span> Babelapho bobathathu oonyana bakaTseruya:
uYowabhi, noAbhishayi, noAsaheli. Ke uAsaheli waye enamendu,
enjengebhadi lasendle.

<span id="an_2:19">2:19</span> UAsaheli wamsukela uAbhinere; akathi gu
bucala aye ngasekunene nangasekhohlo emva koAbhinere.

<span id="an_2:20">2:20</span> Wabheka uAbhinere, wathi, UnguAsaheli na?
Wathi yena, Ndinguye.

<span id="an_2:21">2:21</span> Wathi uAbhinere kuye, Tyekela ngasekunene
kwakho, nokuba kungasekhohlo kwakho, ubambe enye kumadodana,
uzithabathele isikrweqe sayo.

<span id="an_2:22">2:22</span> Ke uAsaheli akavuma ukutyeka
ekumlandeleni. Wabuya waphinda wathi uAbhinere kuAsaheli, Tyeka
ekundilandeleni; yini na ukuba ndide ndikubethe, uwe emhlabeni? Ndothini
na ukubuphakamisa ubuso bam kuYowabhi, umkhuluwa wakho? Akavuma
ukutyeka.

<span id="an_2:23">2:23</span> UAbhinere wamtsho ngoluthi lwentshuntshe
esiswini; yaya kuphuma intshuntshe ngasemva. Wawa khona, wafela kuloo
ndawo. Bathi bonke abafika kuloo ndawo wawa wafela kuyo uAsaheli, bee
nqumama.

<span id="an_2:24">2:24</span> OoYowabhi noAbhishayi bamsukela
bamlandela uAbhinere, lada latshona ilanga; bada bafika edulini yeAma,
ekhangelene neGiya, endleleni yentlango yeGibheyon.

<span id="an_2:25">2:25</span> Bahlanganisana oonyana bakaBhenjamin,
bamlandela uAbhinere, bambumba-nye, bema encotsheni yanduli-nye.

<span id="an_2:26">2:26</span> Wamemeza uAbhinere kuYowabhi, wathi, Liya
kumana ukudla na ikrele? Akwazi na ukuba kuya kuba krakra kamva? Kuya
kuba mzuzu ungakanani na ungabaxeleli abantu, babuye ekusukeleni
abazalwana babo?

<span id="an_2:27">2:27</span> Wathi uYowabhi, Ehleli nje uYehova, ukuba
bekungathelekiswanga nguwe, inene, ngebenyuswe bemka kwangokuya
kwakusasa abantu, elowo akamsukela umzalwana wakhe.

<span id="an_2:28">2:28</span> UYowabhi wavuthela isigodlo; bema bonke
abantu, ababa sawasukela amaSirayeli, ababa saphinda balwe.

<span id="an_2:29">2:29</span> UAbhinere namadoda akhe bahamba eArabha
bonke obo busuku. Bayiwela iYordan, bayihamba yonke iBhitron, beza
eMahanayim.

<span id="an_2:30">2:30</span> Wabuya ke uYowabhi ekumsukeleni
uAbhinere; wabahlanganisa abantu bonke, kwasweleka kubakhonzi bakaDavide
ishumi elinesithoba lamadoda, noAsaheli.

<span id="an_2:31">2:31</span> Ke abakhonzi bakaDavide babebulele,
kumaBhenjamin nakuma doda akwa-Abhinere, amakhulu amathathu anamanci
amathandathu amadoda, afa.

<span id="an_2:32">2:32</span> Bamthabatha uAsaheli, bamngcwaba
engcwabeni likayise eliseBhetelehem. Bahamba ke ubusuku bonke uYowabhi
namadoda akhe, kwasa beseHebron.

<span id="an_3:1">3:1</span> Ke kaloku yoluka imfazwe phakathi kwendlu
kaSawule nendlu kaDavide. UDavide waya esomelela ngokomelela; indlu
kaSawule yaya incipha ngokuncipha.

<span id="an_3:2">3:2</span> UDavide wazalelwa oonyana eHebron:
owamazibulo waba nguAmnon ngoAhinowam waseYizereli;

<span id="an_3:3">3:3</span> owesibini wabanguKiliyabhi ngoAbhigali,
umkaNabhali waseKarmele; owesithathu waba nguAbhisalom, unyana kaMahaka,
intombi kaTalemayi, ukumkani waseGeshuri;

<span id="an_3:4">3:4</span> owesine waba nguAdoniya, unyana kaHagiti;
owesihlanu waba nguShefatiya, unyana ka-Abhitali;

<span id="an_3:5">3:5</span> owesithandathu waba nguItram, ngoEgla,
umkaDavide. Wabazalelwa abo uDavide eHebron.

<span id="an_3:6">3:6</span> Kwathi, kwakubon’ ukuba kukho imfazwe
phakathi kwendlu kaSawule nendlu kaDavide, uAbhinere wamana
ukuzomelezela indlu kaSawule.

<span id="an_3:7">3:7</span> Ke uSawule ebeneshweshwe eligama
linguRitspa, intombi ka-Aya; wathi ke uIshbhoshete kuAbhinere, Yini na
ukuba ulingene ishweshwe likabawo?

<span id="an_3:8">3:8</span> Wavutha kakhulu ngumsindo uAbhinere
ngamazwi kaIshbhoshete, wathi, Ndiyintloko yenja elunge kwaYuda yini na?
Namhla ndiyenzela inceba indlu kaSawule uyihlo, kubazalwana bakhe,
nakubahlobo bakhe; andikuyekelanga esandleni sikaDavide; kanti ke
undivelele ngobugwenxa endibenze kule nkazana namhla.

<span id="an_3:9">3:9</span> UThixo makenjenje kuAbhinere, aqokele
ukwenjenje; njengoko uYehova wamfungelayo uDavide, ndiya kwenjenjalo
kuye:

<span id="an_3:10">3:10</span> ukubugqithisa ubukumkani endlwini
kaSawule, kumiswe itrone kaDavide kwaSirayeli nakwaYuda, kuthabathele
kwaDan kuse eBher-shebha.

<span id="an_3:11">3:11</span> Akaba saba nako ukumphendula nezwi
uAbhinere ngokumoyika.

<span id="an_3:12">3:12</span> Wesusa esikhundleni sakhe uAbhinere
abathunywa, baya kuDavide; esithi, Lelikabani na ilizwe? esithi, Yenza
umnqophiso wakho nam; uyabona, isandla sam sinawe, ukuba aguqulelwe kuwe
amaSirayeli onke.

<span id="an_3:13">3:13</span> Wathi, Kulungile, ndowenza nawe
umnqophiso. Kodwa kukho nto-nye ndiyifunayo kuwe; yile: akuyi kububona
ubuso bam, ungamzisanga uMikali intombi kaSawule, wakuza kububona ubuso
bam.

<span id="an_3:14">3:14</span> UDavide wesusa abathunywa, baya
kuIshbhoshete unyana kaSawule, esithi, Ndinike umkam uMikali, endamgana
ngekhulu leenyama zokwaluswa zamaFilisti.

<span id="an_3:15">3:15</span> Wathumela uIshbhoshete, wamthabatha
kwindoda yakhe, kuPaltiyeli unyana kaLayishe.

<span id="an_3:16">3:16</span> Yahamba naye ke indoda yakhe, imana ilila
emva kwakhe, kwada kwezisa eBhahurim. Wathi uAbhinere kuyo, Hamba ubuye.
Yabuya.

<span id="an_3:17">3:17</span> Ke kaloku uAbhinere wayenelizwi kumadoda
amakhulu akwaSirayeli, elithi, Kwangaphambili nibe nimfuna uDavide,
ukuba abe ngukumkani kuni:

<span id="an_3:18">3:18</span> yenzani kaloku, ngokuba uYehova utshilo
kuDavide, ukuthi, Ndiya kubasindisa ngesandla sikaDavide, umkhonzi wam,
abantu bam amaSirayeli esandleni samaFilisti, nasesandleni seentshaba
zabo zonke.

<span id="an_3:19">3:19</span> Kananjalo uAbhinere ebethethile
ezindlebeni zamaBhenjamin; kanjalo uAbhinere waya kuthetha ezindlebeni
zikaDavide eHebron konke okulungileyo phambi kwamaSirayeli, naphambi
kwendlu yonke yakwaBhenjamin.

<span id="an_3:20">3:20</span> Waya ke uAbhinere kuDavide eHebron,
enamashumi amabini amadoda. UDavide wamenzela ke isidlo uAbhinere
namadoda akhe abenawo.

<span id="an_3:21">3:21</span> Wathi uAbhinere kuDavide, Ndiya kusuka
ndiwahlanganisele enkosini yam ukumkani onke amaSirayeli, enze
umnqophiso nawe, ube ngukumkani entweni yonke oyinqwenelayo umphefumlo
wakho. UDavide wamndulula uAbhinere; wahamba exolile.

<span id="an_3:22">3:22</span> Kwabonakala abakhonzi bakaDavide
benoYowabhi, bevela emsebenzini wokututa, besiza namaxhoba amaninzi. Ke
uAbhinere ebengasekhona kuDavide eHebron, ngokuba ubemndulule, wahamba
exolile.

<span id="an_3:23">3:23</span> Bafika ooYowabhi nomkhosi wonke anawo.
Kwaxelwa kuYowabhi, kwathiwa, UAbhinere unyana kaNere ubezile kukumkani,
wamndulula, wahamba exolile.

<span id="an_3:24">3:24</span> Waya uYowabhi kukumkani, wathi, Yintoni
na le uyenzileyo? Uyabona, ubezile uAbhinere kuwe; yintoni na le nto
umndululeyo, wahamba wemka?

<span id="an_3:25">3:25</span> Uyamazi uAbhinere unyana kaNere, ukuba
ubeze kukuthomalalisa, ukuze akwazi ukuphuma kwakho nokungena kwakho,
akwazi konke okwenzayo.

<span id="an_3:26">3:26</span> Waphuma uYowabhi kuDavide, wathuma
abathunywa; balandela uAbhinere, bambuyisa equleni laseSira, uDavide
engazi.

<span id="an_3:27">3:27</span> Wabuya ke uAbhinere weza eHebron.
UYowabhi wamthabathela bucala phakathi kwesango, ukuba athethe naye
ngasese. Wamgwaza esiswini, wafa, ngenxa yegazi lika-Asaheli umninawa
wakhe.

<span id="an_3:28">3:28</span> Weva uDavide emveni kokuba kunjalo,
wathi, Ndimsulwa nobukumkani bam phambi koYehova, kude kuse ephakadeni,
ngamagazi ka-Abhinere unyana kaNere;

<span id="an_3:29">3:29</span> makabe phezu kwentloko kaYowabhi, naphezu
kwendlu yonke kayise; makanganqunyulwa angabikho endlwini kaYowabhi
umntu obhobhozayo, oneqhenqa, osimelela ngentonga, owa ngekrele, oswele
ukudla.

<span id="an_3:30">3:30</span> UYowabhi noAbhishayi umninawa wakhe
bambulala ke uAbhinere, ngenxa enokuba ebembulele uAsaheli umninawa wabo
eGibheyon emfazweni.

<span id="an_3:31">3:31</span> Wathi uDavide kuYowabhi nakubantu bonke
anabo, Krazulani iingubo zenu, nibhinqe ezirhwexayo, nimmbambazelele
uAbhinere. UDavide ukumkani walilandela ithala.

<span id="an_3:32">3:32</span> Bamngcwabela eHebron uAbhinere.
Waliphakamisa ukumkani ilizwi lakhe, walila engcwabeni lika-Abhinere.
Balila abantu bonke.

<span id="an_3:33">3:33</span> Ukumkani wamenzela isimbonono uAbhinere,
wathi, Angafa ngokufa kwesidenge na uAbhinere?

<span id="an_3:34">3:34</span> Izandla zakho bezingakhonkxwanga, iinyawo
zakho bezingafakwanga amakhamandela obhedu, Uwe njengowa phambi
kwamabhedengu. Baphinda bonke abantu bamlilela.

<span id="an_3:35">3:35</span> Bonke abantu beza kumdlisa uDavide
isonka, kusesemini. Wafunga uDavide, esithi. UThixo makenjenje kum,
aqokele ukwenjenje, ukuba ndithe, lingekatshoni ilanga, ndeva isonka,
nokuba yinto eyiyimbi.

<span id="an_3:36">3:36</span> Bakugqala oko bonke abantu, kwalunga
emehlweni abo; njengokuba konke abekwenza ukumkani bekulunga emehlweni
abantu bonke.

<span id="an_3:37">3:37</span> Bazi ke abantu bonke namaSirayeli onke
ngaloo mini, ukuba ukubulawa kuka-Abhinere, unyana kaNere, bekungaphume
kukumkani.

<span id="an_3:38">3:38</span> Wathi ukumkani kubakhonzi bakhe, Anazi
na, ukuba namhlanje kuwe umthetheli, umntu omkhulu kwaSirayeli?

<span id="an_3:39">3:39</span> Ke ndisebuthathaka, ndisathanjiswa namhla
ukuba ndibe ngukumkani; la madoda, oonyana bakaTseruya, alukhuni kum.
Akwaba uYehova angambuyekeza umenzi wobubi kwangobubi bakhe.

<span id="an_4:1">4:1</span> Weva unyana kaSawule ukuba ufile uAbhinere
eHebron, zawa izandla zakhe. Onke amaSirayeli akhwankqiswa yiloo nto.

<span id="an_4:2">4:2</span> Unyana kaSawule ubenamadoda amabini
angabathetheli bemikhosi. Igama lenye lalinguBhahana, igama leyesibini
lalinguRekabhi; bengoonyana bakaRimon waseBheroti, kubo oonyana
bakaBhenjamin. Ngokuba neBheroti ibibalelwa kwaBhenjamin:

<span id="an_4:3">4:3</span> abaseBheroti babebalekele eGitayim, baba
ngabaphambukeli khona unanamhla.

<span id="an_4:4">4:4</span> Ke kaloku uYonatan unyana kaSawule
ubenonyana ofe iinyawo; ebeminyaka mihlanu ezelwe, ukufika kodaba
lukaSawule noYonatan eYizereli. Umondlikazi wakhe wesuka wamthabatha,
wabaleka; kwathi, ekubalekeni kwakhe buphuthuphuthu, wawa, waba
sisiqhwala. Igama lakhe belinguMefibhoshete.

<span id="an_4:5">4:5</span> Bahamba oonyana bakaRimon waseBheroti,
ooRekabhi noBhahana, ekufudumaleni kwemini, bafika endlwini
kaIshbhoshete, elele emini enkulu.

<span id="an_4:6">4:6</span> Bona bangena endlwini phakathi, ngokungathi
baza kuthabatha ingqolowa, basuka bamtsho esiswini; basaba uRekabhi
noBhahana umzalwana wakhe.

<span id="an_4:7">4:7</span> Bangena ke endlwini, elele esingqengqelweni
sakhe egumbini lakhe lokulala; bamhlaba, bambulala, bamnqumla intloko,
bayithabatha intloko yakhe, bahamba ngendlela yeArabha bonke ubusuku.

<span id="an_4:8">4:8</span> Bayisa intloko kaIshbhoshete kuDavide
eHebron, bathi kukumkani, Nantsi intloko kaIshbhoshete unyana kaSawule,
utshaba lwakho, elube lufuna umphefumlo wakho; uYehova uyiphindezelele
inkosi yam namhla kuSawule, nakwimbewu yakhe.

<span id="an_4:9">4:9</span> UDavide wabaphendula ooRekabhi noBhahana
umzalwana wakhe, oonyana bakaRimon waseBheroti, wathi kubo, Ehleli nje
uYehova, owukhululeyo umphefumlo wam ekubandezelekeni konke,

<span id="an_4:10">4:10</span> ndathi, owandixelelayo ukuthi, Nanku
uSawule efile, eba uzisa iindaba ezilungileyo, ndambamba, ndambulala
eTsikelage, ukumnika umvuzo weendaba zakhe.

<span id="an_4:11">4:11</span> Asikokukhona na ndiya kulibiza igazi layo
esandleni senu, ndinitshayele elizweni, xa amadoda angendawo abulele
indoda elilungisa endlwini yayo, esililini sayo?

<span id="an_4:12">4:12</span> UDavide wawawisela amadodana akwakhe
umthetho. Ababulala, abanqumla izandla neenyawo, azixhoma echibini
eHebron; ke intloko kaIshbhoshete ayithabatha, ayingcwaba engcwabeni
lika-Abhinere eHebron.

<span id="an_5:1">5:1</span> Zeza zonke izizwe zakwaSirayeli kuDavide
eHebron, zatsho ukuthi, Uyabona, silithambo lakho nenyama yakho.

<span id="an_5:2">5:2</span> Kwangaphambili, oko uSawule ebengukumkani
kuthi, ibinguwe obesakuphuma ungena namaSirayeli. UYehova wathi kuwe,
Wena uya kubalusa abantu bam amaSirayeli, wena uya kuba yinganga
yamaSirayeli.

<span id="an_5:3">5:3</span> Aya ke onke amadoda amakhulu akwaSirayeli
kukumkani eHebron. Wenza umnqophiso nawo ukumkani uDavide eHebron phambi
koYehova; amthambisa uDavide ukuba abe ngukumkani wamaSirayeli.

<span id="an_5:4">5:4</span> UDavide ubeminyaka imashumi mathathu
ezelwe, ukwenziwa kwakhe ukumkani; waba neminyaka emashumi mane
engukumkani.

<span id="an_5:5">5:5</span> Waba ngukumkani wakwaYuda eHebron iminyaka
esixhenxe neenyanga ezintandathu; eYerusalem waba ngukumkani iminyaka
emashumi mathathu anamithathu kumaSirayeli onke namaYuda.

<span id="an_5:6">5:6</span> Ukumkani waya namadoda akwakhe eYerusalem
kumaYebhusi. Abemi belo zwe bathi kuDavide, Akusayi kungena apha; kuba
iimfama neziqhwala zokugxotha. Batsho beba uDavide akasayi kungena apho.

<span id="an_5:7">5:7</span> UDavide wayithimba imboniselo yeZiyon:
ngumzi kaDavide ke lowo.

<span id="an_5:8">5:8</span> Wathi uDavide ngaloo mini, Bonke abaxabela
amaYebhusi, mabaziwise engxangxasini iziqhwala kwaneemfama
ezithiyekileyo emphefumlweni kaDavide. Ngenxa yoko bathi, Iimfama
neziqhwala aziyi kungena endlwini.

<span id="an_5:9">5:9</span> UDavide wahlala emboniselweni, wayibiza
ngokuthi ngumzi kaDavide. UDavide wakha ngeenxa zonke, wathabathela
eMilo wesa phakathi.

<span id="an_5:10">5:10</span> Waya uDavide eba mkhulu ngokuba mkhulu,
uYehova uThixo wemikhosi waba naye.

<span id="an_5:11">5:11</span> Ke kaloku uHiram, ukumkani waseTire,
wathumela abathunywa kuDavide, nemisedare, neengcibi zemithi, neengcibi
zamatye eendonga; zamakhela uDavide indlu.

<span id="an_5:12">5:12</span> Wazi uDavide ukuba uYehova umqinisile
wangukumkani; ukuba ubuphakamisile ubukumkani bakhe ngenxa yabantu bakhe
amaSirayeli.

<span id="an_5:13">5:13</span> UDavide wabuya wazeka abafazi
namashweshwe eYerusalem, emveni kokusuka kwakhe eHebron; wabuya
wazalelwa oonyana neentombi uDavide.

<span id="an_5:14">5:14</span> Ngawo la amagama abo wabazalelwayo
eYerusalem: nguShamuwa, noShobhabhi, noNatan, noSolomon,

<span id="an_5:15">5:15</span> noIbhehare, noElishuwa, noNefege,
noYafiya,

<span id="an_5:16">5:16</span> noElishama, noEliyada, noElifelete.

<span id="an_5:17">5:17</span> Ke kaloku eva amaFilisti ukuba
bamthambisile uDavide, waba ngukumkani kumaSirayeli: enyuka ke onke
amaFilisti aya kumfuna uDavide. Weva uDavide, wehla waya emboniselweni.

<span id="an_5:18">5:18</span> AmaFilisti abezile, athi dwe entilini
yamaRafa.

<span id="an_5:19">5:19</span> Wabuza uDavide kuYehova, wathi, Ndinyuke
na, ndiye kumaFilisti? Wowanikela na esandleni sam? Wathi uYehova
kuDavide, Nyuka; ngokuba ndiwanikele mpela amaFilisti esandleni sakho.

<span id="an_5:20">5:20</span> UDavide weza eBhahali-peratsim; uDavide
wawaxabela khona, wathi, UYehova uzityhobozele iintshaba zam phambi
kwam, njengokutyhoboza kwamanzi; ngenxa yoko wathi igama laloo ndawo
yiBhahali-peratsim.

<span id="an_5:21">5:21</span> Azishiya izithixo zawo; bazithabatha
uDavide namadoda akhe.

<span id="an_5:22">5:22</span> Abuya aphinda enyuka amaFilisti, athi dwe
entilini yamaRafa.

<span id="an_5:23">5:23</span> Wabuza uDavide kuYehova, wathi yena, Uze
ungenyuki; jikela emva kwawo, ufike kuwo malunga nemithi yemibhaka.

<span id="an_5:24">5:24</span> Kothi, ekuveni kwakho isandi sokuhamba
emantloko emithi yemibhaka, wandule ungxamise; ngokuba woba uphumile
phambi kwakho uYehova ngelaxesha, ukuba ayixabele impi yamaFilisti.

<span id="an_5:25">5:25</span> Wenjenjalo uDavide, njengoko uYehova
abemwisele umthetho ngako; wawaxabela amaFilisti, wathabathela eGebha
wada waya eGezere.

<span id="an_6:1">6:1</span> Ke kaloku wabuya wabahlanganisa uDavide
bonke abahleliweyo bakwaSirayeli: amashumi amathathu amawaka.

<span id="an_6:2">6:2</span> Wesuka ke, wahamba uDavide nabantu bonke
abenabo, esiya eBhahali yakwaYuda, esiya kunyusa khona ityeya kaThixo,
ebizwa ngalo igama, igama likaYehova wemikhosi ohleli phezu kweekerubhi.

<span id="an_6:3">6:3</span> Bayikhwelisa enqwelweni entsha ityeya
kaThixo, bayithabatha endlwini ka-Abhinadabhi ebisendulini; u-Uza
nonoAhiyo, oonyana baka-Abhinadabhi, beyiqhuba inqwelo entsha leyo.

<span id="an_6:4">6:4</span> Bayithabatha endlwini ka-Abhinadabhi
esendulini, inetyeya kaThixo, uAhiyo ehamba phambi kwetyeya.

<span id="an_6:5">6:5</span> UDavide nendlu yonke kaSirayeli baqamba
phambi koYehova, bebetha imithi yonke yesipres, neehadi, nemirhubhe,
neengqongqo, namakhenkcekhenkce, namacangci.

<span id="an_6:6">6:6</span> Bafika esandeni sikaNakon; wesa isandla
sakhe u-Uza etyeyeni kaThixo, wayibamba; ngokuba iinkomo zibe
ziyigungqisa.

<span id="an_6:7">6:7</span> Wavutha umsindo kaYehova ku-Uza; uThixo
wambetha khona, ngenxa yemasi elo, wafela khona ngasetyeyeni kaThixo.

<span id="an_6:8">6:8</span> UDavide wavutha ngumsindo ngenxa enokuba
uYehova wamtyhobozela ngotyhobozo u-Uza, wathi loo ndawo yiPerets-uza
unanamhla.

<span id="an_6:9">6:9</span> UDavide wamoyika uYehova ngaloo mini,
wathi, Yothini na ukuza kum ityeya kaYehova?

<span id="an_6:10">6:10</span> Akavuma ke uDavide ukuyisusa ize kuye
emzini kaDavide ityeya kaYehova; uDavide wayisonga, wayiphambukisela
endlwini kaObhedi-edom waseGati.

<span id="an_6:11">6:11</span> Yahlala ityeya kaYehova endlwini
kaObhedi-edom waseGati iinyanga zantathu; uYehova wamsikelela
uObhedi-edom, nendlu yakhe yonke.

<span id="an_6:12">6:12</span> Kwaxelwa kukumkani uDavide, kwathiwa,
Uyisikelele uYehova indlu kaObhedi-edom nezinto zonke anazo, ngenxa
yetyeya kaThixo. Waya uDavide, wayinyusa ityeya kaThixo endlwini
kaObhedi-edom, wayizisa emzini kaDavide evuya.

<span id="an_6:13">6:13</span> Kwathi, bakunyathela amabanga
amathandathu abathwali betyeya kaYehova, wabingelela inkomo nethole
elityetyisiweyo.

<span id="an_6:14">6:14</span> Waye uDavide esina ngamandla onke phambi
koYehova, uDavide ebhinqe iefodi yelinen emhlophe.

<span id="an_6:15">6:15</span> OoDavide nendlu yonke kaSirayeli
babeyinyusa ke ityeya kaYehova, beduma, behlokomisa isigodlo.

<span id="an_6:16">6:16</span> Kwathi, yakufika ityeya kaYehova emzini
kaDavide, uMikali, intombi kaSawule, wavela ngefestile, wambona ukumkani
uDavide exhuma esina phambi koYehova, wamcekisa entliziyweni yakhe.

<span id="an_6:17">6:17</span> Bayingenisa ityeya kaYehova, bayimisa
endaweni yayo phakathi kwentente, abeyitwabululele yona uDavide; uDavide
wenyusa amadini anyukayo phambi koYehova, nemibingelelo yoxolo.

<span id="an_6:18">6:18</span> Wagqiba uDavide ukunyusa amadini anyukayo
nemibingelelo yoxolo, wabasikelela abantu, egameni likaYehova wemikhosi,

<span id="an_6:19">6:19</span> wababela bonke abantu, yonke ingxokolo
yamaSirayeli, kwathabathela kwindoda kwesa nakumfazi; elowo wamnika
umqhathane wesonka, nomlinganiso wewayini, nesicumba seerasintyisi. Baya
ke bonke abantu elowo endlwini yakhe.

<span id="an_6:20">6:20</span> Wabuya uDavide, eza kusikelela indlu
yakhe. Waphuma uMikali intombi kaSawule, eya kukhawulela uDavide, wathi,
Hayi, ukuzizukisa kokumkani wamaSirayeli namhla, ozihlubileyo namhla
phambi kwabakhonzazana babakhonzi bakhe, njengoko azihlubayo umntu
ongenabuntu.

<span id="an_6:21">6:21</span> Wathi uDavide kuMikali, Kube kusebusweni
bukaYehova, owandinyulayo phambi koyihlo, naphambi kwendlu yakhe yonke,
ukuba andimise ndibe yinganga yabantu bakaYehova, amaSirayeli;
bekusebusweni bukaYehova ukuqamba kwam;

<span id="an_6:22">6:22</span> ndisaya kudeleka kunoko, ndithobeke
emehlweni am; ke abakhonzazana othethe ngabo, ndisaya kuzukiswa ngabo.

<span id="an_6:23">6:23</span> Ke uMikali intombi kaSawule akabanga
namntwana kwada kwangumhla wokufa kwakhe.

<span id="an_7:1">7:1</span> Kwathi, xa ukumkani ahleliyo endlwini
yakhe, uYehova emphumzile ngeenxa zonke ezintshabeni zakhe zonke,

<span id="an_7:2">7:2</span> wathi ukumkani kuNatan umprofeti,
Khawukhangele, ndihleli endlwini yemisedare, ke yona ityeya kaThixo
ihleli phakathi kwamalengalenga.

<span id="an_7:3">7:3</span> Wathi uNatan kukumkani, Konke
okusentliziyweni yakho, hamba uye ukwenze; ngokuba uYehova unawe.

<span id="an_7:4">7:4</span> Kwathi ngobo busuku, lafika ilizwi
likaYehova kuNatan, lisithi,

<span id="an_7:5">7:5</span> Hamba uye kuthi kumkhonzi wam uDavide,
Utsho uYehova ukuthi, Wena uya kundakhela indlu yokuba ndihlale na?

<span id="an_7:6">7:6</span> Ngokuba andihlalanga ndlwini, kususela
kwimini endabanyusayo oonyana bakaSirayeli eYiputa, kude kube nanamhla;
ndaba ngohambahamba ngentente engumnquba.

<span id="an_7:7">7:7</span> Lonke ixesha endahambahamba ngalo phakathi
koonyana bonke bakaSirayeli, ndakha ndalithetha na ilizwi nakusinye
isizwe sakwaSirayeli endasiwisela umthetho wokuba sibaluse abantu bam
amaSirayeli, ndisithi, Yini na ukuba ningandakheli indlu yemisedare?

<span id="an_7:8">7:8</span> Ke ngoko wotsho ukuthi kumkhonzi wam
uDavide, Utsho uYehova wemikhosi ukuthi, Ndakuthabatha mna edlelweni,
ekulandeleni impahla emfutshane, ukuba ube yinganga yabantu bam
amaSirayeli;

<span id="an_7:9">7:9</span> ndaba nawe kuko konke owahamba kuko,
ndazinqumla zonke iintshaba zakho phambi kwakho, ndakwenzela igama
elikhulu, njengegama labakhulu abasehlabathini;

<span id="an_7:10">7:10</span> ndabamisela indawo abantu bam
amaSirayeli, ndabatyala ukuba bahlale esikhundleni sabo, bangabi
sagunqa; oonyana bobutshijolo bangabuyi babacinezele njengasekuqaleni,

<span id="an_7:11">7:11</span> kususela kulaa mini ndabamisela abantu
bam amaSirayeli abagwebi. Ndiya kukuphumza ezintshabeni zakho zonke.
UYehova uyakuxelela ukuba uYehova uya kukwenzela indlu.

<span id="an_7:12">7:12</span> Xa ithe yazaliseka imihla yakho, walala
kooyihlo, ndoyiphakamisa emva kwakho imbewu yakho, eya kuphuma ezibilini
zakho, ndibuqinise ubukumkani bakhe.

<span id="an_7:13">7:13</span> Nguye oya kulakhela igama lam indlu,
ndiyiqinise itrone yobukumkani bakhe, kude kuse ephakadeni.

<span id="an_7:14">7:14</span> Mna ndiya kuba nguyise wakhe, yena abe
ngunyana wam; endothi ebugwenxeni bakhe, ndimohlwaye ngentonga yabantu,
nangobetho loonyana baka-Adam.

<span id="an_7:15">7:15</span> Ke yona inceba yam ayiyi kusuka kuye,
njengoko ndayisusayo kuSawule, endimsusileyo ebusweni bakho.

<span id="an_7:16">7:16</span> Iya kuqina indlu yakho nobukumkani bakho
kude kuse ephakadeni phambi kwakho; itrone yakho iya kuqiniseka kude
kuse ephakadeni.

<span id="an_7:17">7:17</span> Njengaloo mazwi onke, njengaloo mbono
wonke, wenjenjalo ukuthetha uNatan kuDavide.

<span id="an_7:18">7:18</span> Waya ukumkani uDavide, wahlala phambi
koYehova, wathi, Ndingubani na, Nkosi yam Yehova? Iyintoni na indlu yam,
ukuba ude undizise nalapha?

<span id="an_7:19">7:19</span> Kusekuncinane oko ke emehlweni akho,
Nkosi yam Yehova; uthetha ngoku nangendlu yomkhonzi wakho, usingise
mgama. Le nto ke lisiko lomntu na, uNkosi yam Yehova?

<span id="an_7:20">7:20</span> Angabuya abe esathetha ntoni na ke
uDavide kuwe? Wena uyamazi umkhonzi wakho, Nkosi yam Yehova.

<span id="an_7:21">7:21</span> Ngenxa yelizwi lakho, nangokwentliziyo
yakho, ubenzile bonke obo bukhulu, ukuba ubazise umkhonzi wakho.

<span id="an_7:22">7:22</span> Ngenxa yoko umkhulu, Yehova Thixo;
ngokuba akukho unjengawe; akukho Thixo ngaphaya kwakho, njengoko konke
sikuvileyo ngeendlebe zethu.

<span id="an_7:23">7:23</span> Luluphi na uhlanga ehlabathini apha,
olunjengabantu bakho, olunjengamaSirayeli, awaya kuzikhululela uThixo,
ukuba lube ngabantu, ukuba azimisele igama ngalo, anenzele izenzo
ezikhulu nina, alenzele izenzo ezoyikekayo ilizwe lakho ebusweni babantu
bakho, owazikhululelayo bona eYiputa, ezintlangeni nakoothixo bazo?

<span id="an_7:24">7:24</span> Uziqinisele abantu bakho amaSirayeli,
ukuba babe ngabantu kuwe kude kuse ephakadeni; wena, Yehova, waba
nguThixo kubo.

<span id="an_7:25">7:25</span> Kaloku, Yehova Thixo, ilizwi
olithethileyo ngomkhonzi wakho, nangendlu yakhe, limise kude kuse
ephakadeni, wenze njengoko ukuthethileyo;

<span id="an_7:26">7:26</span> likhule igama lakho kude kuse ephakadeni;
kusithiwa, UYehova wemikhosi nguThixo wamaSirayeli, nendlu yomkhonzi
wakho uDavide izinzile phambi kwakho.

<span id="an_7:27">7:27</span> Ngokuba wena, Yehova wemikhosi, Thixo
kaSirayeli, utyhilile ezindlebeni zomkhonzi wakho, wathi, Ndiya
kukwakhela indlu; ngenxa yoko umkhonzi wakho uyifumene intliziyo yokuze
awuthandaze kuwe lo mthandazo.

<span id="an_7:28">7:28</span> Kaloku, Nkosi yam Yehova, unguye uThixo;
namazwi akho aya kuba yinyaniso. Uthethe oko kulungileyo kumkhonzi
wakho;

<span id="an_7:29">7:29</span> kaloku makukholeke kuwe ukuyisikelela
indlu yomkhonzi wakho, ukuba ihlale ihleli phambi kwakho ngonaphakade;
ngokuba wena, Nkosi yam Yehova, uthethile. Ngentsikelelo yakho
mayisikelelwe indlu yomkhonzi wakho ngonaphakade.

<span id="an_8:1">8:1</span> Kwathi emveni kokuba njalo, uDavide
wawaxabela amaFilisti, waweyisa; uDavide wabuthabatha ubukhosi esandleni
samaFilisti.

<span id="an_8:2">8:2</span> Wawaxabela amaMowabhi, wawalinganisa
ngolutya, ewalalisa emhlabeni; walinganisa izintya zambini zokubulala,
nolutya lwalunye oluzalisekileyo lokusindisa. Ke amaMowabhi aba
ngabakhonzi kuDavide, azisa iminikelo.

<span id="an_8:3">8:3</span> UDavide wamxabela uHadadezere, unyana
kaRehobhi, ukumkani weTsobha, ekuyeni kuwabuyisa amandla akhe emlanjeni
ongumEfrati.

<span id="an_8:4">8:4</span> UDavide wathimba iwaka leenqwelo zokulwa,
namakhulu asixhenxe abamahashe, namashumi amabini amawaka angumqikela;
uDavide wawanqumla imisipha onke amahashe eenqwelo zokulwa, washiya kuwo
aweenqwelo alikhulu.

<span id="an_8:5">8:5</span> Ama-Aram aseDamasko eza kumnceda
uHadadezere ukumkani weTsobha. UDavide wabulala kuma-Aram amashumi
amabini anamabini amawaka amadoda.

<span id="an_8:6">8:6</span> UDavide wamisa ikampu kwa-Aram eDamasko;
ama-Aram aba ngabakhonzi bakaDavide, azisa iminikelo. UYehova wamsindisa
uDavide ezindaweni zonke awahamba kuzo.

<span id="an_8:7">8:7</span> Wawathabatha uDavide amakhaka egolide
abekubakhonzi bakaHadadezere, wawazisa eYerusalem.

<span id="an_8:8">8:8</span> NaseBheta naseBherotayi, imizi
kaHadadezere, uDavide ukumkani wathabatha ubhedu oluninzi kunene.

<span id="an_8:9">8:9</span> Weva uToyi ukumkani waseHamati, ukuba
uDavide uyixabele yonke impi kaHadadezere.

<span id="an_8:10">8:10</span> UToyi wamthuma uYoram, unyana wakhe,
kukumkani uDavide, ukuba ambuze ukuphila kwakhe, amsikelele ngenxa
yokuba ebelwile noHadadezere wamxabela; ngokuba uToyi ubengumfo obesilwa
noHadadezere; waye uYoram lowo eneempahla zesilivere, neempahla
zegolide, neempahla zobhedu esandleni sakhe.

<span id="an_8:11">8:11</span> Ukumkani uDavide wazingcwalisela kuYehova
kananjalo ezo, kunye nesilivere negolide abeyingcwalisile, eyavela
ezintlangeni zonke awazeyisayo:

<span id="an_8:12">8:12</span> kuma-Aram, nakumaMowabhi, nakoonyana
baka-Amon, nakumaFilisti, nakuma-Amaleki, nakumaxhoba kaHadadezere
unyana kaRehobhi, ukumkani weTsobha.

<span id="an_8:13">8:13</span> Wazenzela igama uDavide ekubuyeni kwakhe
ekuwaxabeleni ama-Aram eSihlanjeni seTyuwa, ebulele ishumi elinesibhozo
lamawaka.

<span id="an_8:14">8:14</span> Wamisa ikampu kwelamaEdom; wamisa ikampu
kwelamaEdom lonke, aba ngabakhonzi kuDavide onke amaEdom. UYehova
wamsindisa uDavide ezindaweni zonke awahamba kuzo.

<span id="an_8:15">8:15</span> Waye engukumkani ke uDavide kumaSirayeli
onke. Waye uDavide esenza okusesikweni nobulungisa ebantwini bakhe
bonke.

<span id="an_8:16">8:16</span> Ke uYowabhi, unyana kaTseruya, wayephethe
umkhosi; noYehoshafati, unyana ka-Ahiludi, wayengumkhumbuzi wezinto
zakomkhulu.

<span id="an_8:17">8:17</span> UTsadoki unyana ka-Ahitubhi, noAhimeleki
unyana ka-Abhiyatare, baye bengababingeleli; uSeraya waye engumbhali;

<span id="an_8:18">8:18</span> uBhenaya, unyana kaYehoyada, ubephethe
abancinithi nezigidimi. Oonyana bakaDavide babengababingeleli.

<span id="an_9:1">9:1</span> Wathi uDavide, Kusekho mpunde na kwindlu
kaSawule, ukuze ndiyenzele inceba ngenxa kaYonatan?

<span id="an_9:2">9:2</span> Ke indlu kaSawule ibinomkhonzi ogama
linguTsibha; bambizela kuDavide. Wathi ukumkani kuye, UnguTsibha na?
Wathi yena, Ndingumkhonzi wakho.

<span id="an_9:3">9:3</span> Wathi ukumkani, Akusekho namnye na umntu
wendlu kaSawule, ndimenzele inceba kaThixo? Wathi ke uTsibha kukumkani,
Kusekho unyana kaYonatan, ofe iinyawo.

<span id="an_9:4">9:4</span> Wathi ukumkani kuye, Uphi na? Wathi uTsibha
kukumkani, Nankuya endlwini kaMakire unyana ka-Amiyeli, eLodebhare.

<span id="an_9:5">9:5</span> Wathumela ke ukumkani uDavide, wamthabatha
endlwini kaMakire unyana ka-Amiyeli, eLodebhare.

<span id="an_9:6">9:6</span> Weza uMefibhoshete, unyana kaYonatan,
unyana kaSawule, kuDavide, wawa ngobuso, waqubuda. Wathi uDavide,
Mefibhoshete. Wathi ke yena, Nanku lo mkhonzi wakho.

<span id="an_9:7">9:7</span> Wathi uDavide kuye, Musa ukoyika; ngokuba
ndiya kukwenzela inceba ngenene, ngenxa kaYonatan uyihlo, ndikubuyisele
onke amasimi kaSawule uyihlo; wena udle isonka etafileni yam ngamaxesha
onke.

<span id="an_9:8">9:8</span> Waqubuda, wathi, Umkhonzi wakho uyintoni
na, ukuba uyibheke inja efileyo, enjengam nje?

<span id="an_9:9">9:9</span> Ukumkani wabiza uTsibha, umfana
wakwaSawule, wathi kuye, Yonke into ebiyekaSawule, neyendlu yakhe yonke,
ndiyinike unyana wenkosi yakho.

<span id="an_9:10">9:10</span> Uze umlimele umhlaba, wena noonyana
bakho, nabakhonzi bakho, umzisele abe nokudla unyana wenkosi yakho,
adle; ke uMefibhoshete, unyana wenkosi yakho, uya kudla ngamaxesha onke
etafileni yam. Ke kaloku uTsibha wayenoonyana abalishumi elinantlanu,
nabakhonzi abamashumi mabini.

<span id="an_9:11">9:11</span> Wathi uTsibha kukumkani, Ngokwento yonke
emwisele umthetho ngayo umkhonzi wayo inkosi yam ukumkani,
uyakwenjenjalo umkhonzi wakho. UMefibhoshete wadla etafileni yakhe,
njengabanye oonyana bokumkani.

<span id="an_9:12">9:12</span> UMefibhoshete ebenonyana omncinane, ogama
belinguMika. Bonke ababehleli endlwini kaTsibha babengabakhonzi
bakaMefibhoshete.

<span id="an_9:13">9:13</span> UMefibhoshete ubehlala eYerusalem;
ngokuba ubesidla etafileni yokumkani ngamaxesha onke. Ubefe iinyawo
zakhe zombini.

<span id="an_10:1">10:1</span> Kwathi emveni kokuba njalo, wafa ukumkani
woonyana baka-Amon; wangukumkani uHanun, unyana wakhe, esikhundleni
sakhe.

<span id="an_10:2">10:2</span> Wathi ke uDavide, Mandimenzele inceba
uHanun, unyana kaNahashe, njengokuba noyise wandenzelayo inceba.
Wathumela uDavide ngesandla sabakhonzi bakhe ukumkhuza ngaye uyise. Beza
ke abakhonzi bakaDavide ezweni loonyana baka-Amon.

<span id="an_10:3">10:3</span> Bathi abathetheli boonyana baka-Amon
kuHanun inkosi yabo, Ucinga ukuba uDavide uzukisa uyihlo na emehlweni
akho, ngokuba ethume abakhuzi kuwe? UDavide akabathumele na abakhonzi
bakhe kuwe ukuze awugocagoce umzi, awuhlole, awubhukuqe?

<span id="an_10:4">10:4</span> Wabathabatha ke uHanun abakhonzi
bakaDavide, wabaguya elinye icala leendevu zabo, wazicanda phakathi
iingubo zabo ezinde, wada waya kuma ngemisekela, wabandulula ke.

<span id="an_10:5">10:5</span> Waxelelwa uDavide; wathuma izigidimi
zokubakhawulela; ngokuba amadoda lawo abehlaziswe kunene. Wathi
ukumkani, Hlalani eYeriko, zide zihlume iindevu zenu, nandule ukubuya.

<span id="an_10:6">10:6</span> Babona oonyana baka-Amon ukuba
bazinukisile kuDavide, bathumela ke oonyana baka-Amon, baqesha kuma-Aram
aseBhete-rehobhi, nakuma-Aram aseTsobha, amashumi amabini amawaka
angumqikela; nakukumkani waseMahaka iwaka lamadoda; nakumadoda aseTobhi
ishumi elinamabini lamawaka amadoda.

<span id="an_10:7">10:7</span> Weva uDavide; wathuma uYowabhi enomkhosi
wonke wamagorha.

<span id="an_10:8">10:8</span> Baphuma oonyana baka-Amon, bakha izintlu
zokulwa ekungeneni kwesango; ama-Aram aseTsobha, nawaseRehobhi, namadoda
aseTobhi, nawaseMahaka aba wodwa endle.

<span id="an_10:9">10:9</span> Wabona uYowabhi ukuba imfazwe ibheke
kuye, ngaphambili nangasemva, wanyula emadodeni onke ahleliweyo
kwaSirayeli, wakha uluhlu malunga nama-Aram.

<span id="an_10:10">10:10</span> Abanye abantu wabanikela esandleni
sika-Abhishayi, umninawa wakhe, wabakha baluluhlu malunga noonyana
baka-Amon.

<span id="an_10:11">10:11</span> Wathi, Ukuba ama-Aram athe andeyisa,
wondisiza; ukuba bathe oonyana baka-Amon bakoyisa, ndoza kukusiza.

<span id="an_10:12">10:12</span> Yomelela, somelele ngenxa yabantu
bakowethu, nangenxa yemizi yoThixo wethu; uYehova enze oko kulungileyo
emehlweni akhe.

<span id="an_10:13">10:13</span> Weza uYowabhi nabantu ababenaye, walwa
nama-Aram; asaba ebusweni bakhe.

<span id="an_10:14">10:14</span> Babona oonyana baka-Amon ukuba asabile
ama-Aram, basaba nabo ebusweni buka-Abhishayi, bangena ekhaya. Wabuya ke
uYowabhi koonyana baka-Amon, weza eYerusalem.

<span id="an_10:15">10:15</span> Abona ama-Aram ukuba agxothiwe phambi
kwamaSirayeli, ahlanganisana ndawonye.

<span id="an_10:16">10:16</span> Wathumela uHadadezere, wawarhola
ama-Aram abephesheya koMlambo, eza eHelam; uShobhaki, umthetheli
womkhosi kaHadadezere, ephambi kwawo.

<span id="an_10:17">10:17</span> Kwaxelwa kuDavide; wahlanganisa
amaSirayeli onke, wayiwela iYordan, waya eHelam. Akha izintlu ama-Aram
malunga noDavide, alwa naye.

<span id="an_10:18">10:18</span> Asaba ama-Aram ebusweni bamaSirayeli.
UDavide wabulala kuma-Aram amakhulu asixhenxe abeenqwelo zokulwa,
namashumi amane amawaka abamahashe. Waxabela noShobhaki, umthetheli
womkhosi wawo, wafela khona.

<span id="an_10:19">10:19</span> Bonke ookumkani abakhonza uHadadezere
babona ukuba bagxothiwe phambi kwamaSirayeli, baxolelana namaSirayeli,
bawakhonza. Oyika ke ama-Aram ukuba sabasiza oonyana baka-Amon.

<span id="an_11:1">11:1</span> Kwathi ukuvela komnyaka, ngexesha
lokuphuma kookumkani ukuya kulwa, uDavide wamthuma uYowabhi, nabakhonzi
bakhe kunye naye, namaSirayeli onke, batshabalalisa oonyana baka-Amon,
bayingqinga iRabha. UDavide wayehleli eYerusalem.

<span id="an_11:2">11:2</span> Kwathi ngexesha langokuhlwa, wavuka
uDavide esililini sakhe, wahambahamba phezu kophahla lwendlu yokumkani.
Wathi, eseluphahleni, wabona umfazi ezihlamba; ke umfazi lowo wayemhle
kunene ngembonakalo.

<span id="an_11:3">11:3</span> Wathumela uDavide, wabuzisa ngaloo mfazi.
Kwathiwa, Asinguye na uBhatshebha lowo, intombi kaEliham, umkaUriya
umHeti?

<span id="an_11:4">11:4</span> UDavide wathuma abathunywa, wamthabatha;
weza ke yena kuye, walala naye. Akuba ezingcwalisile ebunqambini bakhe,
wabuyela endlwini yakhe.

<span id="an_11:5">11:5</span> Wamitha umfazi lowo; wathumela, waxelela
uDavide, wathi, Ndimithi.

<span id="an_11:6">11:6</span> UDavide wathumela kuYowabhi, esithi,
Thumela kum apha u-Uriya umHeti. UYowabhi wamthumela u-Uriya kuDavide.

<span id="an_11:7">11:7</span> Waya u-Uriya kuye. Wabuza uDavide ukuba
unjani na uYowabhi, banjani na abantu, injani na imfazwe.

<span id="an_11:8">11:8</span> UDavide wathi ku-Uriya, Yihla uye
endlwini yakho, uhlambe iinyawo zakho. Waphuma u-Uriya endlwini
yokumkani; kwaphuma emva kwakhe isipho sokumkani.

<span id="an_11:9">11:9</span> U-Uriya walala emnyango wendlu yokumkani,
nabakhonzi bonke benkosi yakhe; akehla aye endlwini yakhe.

<span id="an_11:10">11:10</span> Kwaxelwa kuDavide, kwathiwa, U-Uriya
akehlanga aye endlwini yakhe. Wathi uDavide ku-Uriya, Akuveli eluhambeni
na? Yini na ukuba ungehli uye endlwini yakho?

<span id="an_11:11">11:11</span> Wathi u-Uriya kuDavide, Ityeya
namaSirayeli namaYuda ahleli eminqubeni, nenkosi yam uYowabhi nabakhonzi
benkosi yam bahleli endle; mna ndiye endlwini yam, ndidle, ndisele,
ndilale nomkam? Uhleli nje wena, uhleli nje umphefumlo wakho, andiyi
kuyenza loo nto.

<span id="an_11:12">11:12</span> Wathi uDavide ku-Uriya, Hlala apha
nanamhla, ndokundulula ngomso. Wahlala ke u-Uriya eYerusalem ngaloo mhla
nangengomso.

<span id="an_11:13">11:13</span> UDavide wammema: wadla, wasela phambi
kwakhe; wamnxilisa. Waphuma ngokuhlwa, waya kulala esililini sakhe
nabakhonzi benkosi yakhe; akehla aye endlwini yakhe.

<span id="an_11:14">11:14</span> Kwathi kusasa, uDavide wabhala incwadi
kuYowabhi, wayithumela ngesandla sikaUriya.

<span id="an_11:15">11:15</span> Wabhala ke encwadini, wathi, Mbekeni
u-Uriya kweyona ndawo ishushu, angasisichenge kuyo emfazweni, nibuye
umva, ukuze abinzwe afe.

<span id="an_11:16">11:16</span> Kwathi, ekuwungqingeni kukaYowabhi umzi
lowo, wambeka u-Uriya kwindawo abesazi ukuba akuyo amadoda angamakroti.

<span id="an_11:17">11:17</span> Aphuma amadoda aloo mzi, alwa
noYowabhi; kwawa abantu kubakhonzi bakaDavide; wafa noUriya umHeti.

<span id="an_11:18">11:18</span> Wathumela uYowabhi kuDavide, wamxelela
zonke iindaba zemfazwe.

<span id="an_11:19">11:19</span> Wamwisela umthetho umthunywa, esithi,
Xa ugqibileyo ukuzenza zonke iindaba zemfazwe kukumkani, wothi,

<span id="an_11:20">11:20</span> ukuba buthe benyuka ubushushu
bokumkani, wathi kuwe, Ibiyini na ukuba nisondele kangaka kuloo mzi
ngokulwa? beningazi na ukuba botola beseludongeni?

<span id="an_11:21">11:21</span> wabethwa ngubani na uAbhimeleki unyana
kaYerubheshete? akagityiselwanga na yinkazana ngelitye lokusila
eludongeni, wafela eTebhetse? ibiyini na ukuba nisondele kangaka
eludongeni? uthi wena, Nomkhonzi wakho u-Uriya umHeti ufile naye.

<span id="an_11:22">11:22</span> Wahamba ke umthunywa, waya, wamxelela
uDavide konke uYowabhi abemthume khona.

<span id="an_11:23">11:23</span> Wathi umthunywa kuDavide, Athi
akuseyisa thina amadoda, aphuma eza kuthi phandle; saba phezu kwawo ke,
sada sesa ekungeneni kwesango;

<span id="an_11:24">11:24</span> batola abatoli kubakhonzi bakho
beseludongeni, kwafa inxenye kubakhonzi bokumkani; umkhonzi wakho
u-Uriya umHeti ufile naye.

<span id="an_11:25">11:25</span> Wathi uDavide kumthunywa lowo, Wotsho
kuYowabhi ukuthi, Mayingabi mbi emehlweni akho le ndawo; ngokuba ikrele
eli lidla kulo nakulowa. Komeleze ukulwa kwakho, nomzi lowo uwuchithe;
uze umomeleze ke.

<span id="an_11:26">11:26</span> Weva umkaUriya ukuba ufile u-Uriya
indoda yakhe, wayimbambazelela indoda yakhe.

<span id="an_11:27">11:27</span> Lakudlula ixesha lezila lakhe,
wathumela uDavide, wamthabathela endlwini yakhe, waba ngumkakhe,
wamzalela unyana. Ke loo nto wayenzayo uDavide yaba mbi emehlweni
kaYehova.

<span id="an_12:1">12:1</span> UYehova wathumela uNatan kuDavide. Waya
kuye, wathi kuye, Kwakukho amadoda amabini mzini mnye: enye isisityebi,
enye ilihlwempu.

<span id="an_12:2">12:2</span> Esisityebi yayinempahla emfutshane
neenkomo ezininzi kunene.

<span id="an_12:3">12:3</span> Elihlwempu yayingenanto, kuphela
yayinemva nazana encinane inye, ebiyizuzile, yayigcina; yakhulela kuyo
nabantwana bayo ndaweni-nye, yadla eqhekezeni layo, yasela endebeni
yayo, yalala esifubeni sayo, yanjengentombi yayo.

<span id="an_12:4">12:4</span> Kwafika umhambi endodeni esisityebi eso,
sanqena ukuthabatha empahleni yaso emfutshane nasezinkomeni zaso,
ukulungiselela umhambi lowo ufikileyo kuso; sesuka sathabatha imvanazana
yendoda elihlwempu, salungiselela umntu ofike kuso.

<span id="an_12:5">12:5</span> Wavutha kunene umsindo kaDavide kwindoda
leyo, wathi kuNatan, Ehleli nje uYehova, ngumfo wokufa loo ndoda yenze
le nto.

<span id="an_12:6">12:6</span> Iya kuyimisela ngesine imvanazana leyo,
ngenxa enokuba yenze loo nto, nangenxa yokuba ingabanga nalufefe.

<span id="an_12:7">12:7</span> Waza wathi uNatan kuDavide, Loo ndoda
nguwe. Utsho uYehova uThixo kaSirayeli ukuthi, Mna ndakuthambisa ukuba
ube ngukumkani kumaSirayeli, mna ndakuhlangula esandleni sikaSawule,

<span id="an_12:8">12:8</span> ndakunika indlu yenkosi yakho, nabafazi
benkosi yakho esifubeni sakho, ndakunika indlu yakwaSirayeli
neyakwaYuda; ke, ukuba bekukuncinane oko, ngendikongezile ndenjenje,
ndenjenje.

<span id="an_12:9">12:9</span> Yini na ukuba ulidele ilizwi likaYehova,
wenze ububi emehlweni akhe, umbulale u-Uriya umHeti ngekrele, nomkakhe
umzeke abe ngumkakho, umbulale ngekrele loonyana baka-Amon?

<span id="an_12:10">12:10</span> Ke ngoko, ikrele aliyi kumka endlwini
yakho naphakade; ngenxa enokuba undidelile, wamzeka umkaUriya umHeti,
wangumkakho.

<span id="an_12:11">12:11</span> Utsho uYehova ukuthi, Ndikuvelisela
ububi obuya kuphuma endlwini yakho: ndibathabathe abafazi bakho
emehlweni akho, ndibanike ummelwane wakho, alale nabafazi bakho phambi
kwelanga eli.

<span id="an_12:12">12:12</span> Ekubeni wena ukwenze oku ngasese, ke
mna ndiya kuyenza le nto phambi kwamaSirayeli onke, naphambi kwelanga
eli.

<span id="an_12:13">12:13</span> Wathi uDavide kuNatan, Ndonile
kuYehova. Wathi uNatan kuDavide, Naye uYehova usikhwelelisile isono
sakho, akuyi kufa.

<span id="an_12:14">12:14</span> Kodwa ke, ngenxa yokuba uzinike ithuba
lokunyelisa iintshaba zikaYehova ngale nto, ke unyana omzalelweyo ngulo
mfazi uya kufa ngenene.

<span id="an_12:15">12:15</span> Waya uNatan endlwini yakhe. UYehova
wamhlisela isifo umntwana abemzalelwe uDavide ngumkaUriya; wagula
kakhulu.

<span id="an_12:16">12:16</span> UDavide wambongoza uThixo ngenxa
yenkwenkwe leyo; uDavide wazila ukudla, waqungquluza emhlabeni bonke
ubusuku.

<span id="an_12:17">12:17</span> Asuka ema amadoda amakhulu endlu yakhe,
emvusa emhlabeni; akavuma, akadla sonka nawo.

<span id="an_12:18">12:18</span> Kwathi ngomhla wesixhenxe, wafa
umntwana. Boyika abakhonzi bakaDavide ukumxelela ukuba umntwana ufile;
ngokuba babesithi, Yabonani, oko umntwana ebesahleli, sathetha naye,
akaliphulaphula ilizwi lethu; sothini na ukuthi kuye, Ufile umntwana,
aze enze into embi?

<span id="an_12:19">12:19</span> Wabona uDavide ukuba abakhonzi bakhe
bayasebezelana, waqonda uDavide ukuba ufile umntwana; wathi uDavide
kubakhonzi bakhe, Ufile na umntwana? Bathi, Ufile.

<span id="an_12:20">12:20</span> Wesuka uDavide emhlabeni, wazihlamba,
wazithambisa, wanxiba ngubo zimbi, waya endlwini kaYehova, waqubuda;
weza endlwini yakhe, wabiza ukudla; babeka phambi kwakhe, wadla.

<span id="an_12:21">12:21</span> Bathi abakhonzi bakhe kuye, Yintoni na
le nto uyenzileyo? Oko ebesahleli umntwana, wazila ukudla, walila; akuba
efile umntwana, uvukile wadla ukudla.

<span id="an_12:22">12:22</span> Wathi yena, Xa ebesahleli umntwana,
ndazila ukudla, ndalila; ngokuba bendisithi, Ngubani na owaziyo?
Mhlawumbi uYehova angandibabala, aphile umntwana.

<span id="an_12:23">12:23</span> Efile nje kaloku, yini na ukuba ndibe
ndisazila ukudla? Ndisenako yini na ukumbuyisa? Ndiya kuya kuye mna,
yena akayi kubuyela kum.

<span id="an_12:24">12:24</span> UDavide wamthuthuzela uBhatshebha
umkakhe; wangena kuye, walala naye; wazala unyana, wathi igama lakhe
nguSolomon.

<span id="an_12:25">12:25</span> Ke uYehova wamthanda; wathumela
ngesandla sikaNatan umprofeti, wathi, Igama lakhe nguYedidiya, ngenxa
kaYehova.

<span id="an_12:26">12:26</span> Ke kaloku uYowabhi walwa neRabha
yoonyana baka-Amon, wawuthimba umzi wakomkhulu lowo.

<span id="an_12:27">12:27</span> UYowabhi wathuma abathunywa kuDavide,
esithi, Ndilwile neRabha, kananjalo ndiwuthimbile umzi wamanzi.

<span id="an_12:28">12:28</span> Hlanganisa ngoko abantu abaseleyo,
uwurhawule umzi, uwuthimbe; hleze mna ndiwuthimbe lo mzi, ubizwe ngam.

<span id="an_12:29">12:29</span> Wabahlanganisa uDavide bonke abantu,
waya eRabha, walwa nayo, wayithimba.

<span id="an_12:30">12:30</span> Wasithabatha isithsaba sokumkani wabo
entlokweni yakhe; ubunzima baso bebuyitalente yegolide, sinamatye
anqabileyo; saba sentlokweni kaDavide. Waphuma namaxhoba aloo mzi, aba
maninzi kunene.

<span id="an_12:31">12:31</span> Ke abantu ababekhona wabarhola,
wabathumela ezisarheni, nasezisizilweni zesinyithi, nasezierheni
zesinyithi, wabasebenzisa emazikweni ezitena. Wenjenjalo kwimizi yonke
yoonyana baka-Amon. Wabuyela eYerusalem uDavide nabantu bonke.

<span id="an_13:1">13:1</span> Kwathi emveni koko, uAbhisalom unyana
kaDavide enodade wabo oyinzwakazi, ogama belinguTamare, wesuka uAmnon
unyana kaDavide wamthanda.

<span id="an_13:2">13:2</span> Wabandezeleka uAmnon, ngokokude
azihlisele isifo ngenxa kaTamare, udade wabo; ngokuba ebeyintombi;
kwanqaba emehlweni ka-Amnon ukuba amenze into.

<span id="an_13:3">13:3</span> Ke kaloku uAmnon ebenomhlobo, ogama
belinguYonadabhi, unyana kaShimeha umkhuluwa kaDavide. UYonadabhi
ebeyindoda elumke kunene.

<span id="an_13:4">13:4</span> Wathi kuye, Yini na ukuba ube nje
ukubhitya imiso ngemiso, nyana wokumkani? Akundixeleli na? Wathi uAmnon
kuye, Ndithanda uTamare, udade boAbhisalom umninawa wam.

<span id="an_13:5">13:5</span> UYonadabhi wathi kuye, Lala esililini
sakho, uzigulise; ke wothi, akuza kukubona uyihlo, uthi kuye, Makhe eze
uTamare udade wethu, andinike into edliwayo, ayenze phambi kwam, ukuze
ndiyibone, ndiyidle esandleni sakhe.

<span id="an_13:6">13:6</span> Walala ke uAmnon, wazigulisa. Ukumkani
waya kumbona. Wathi uAmnon kukumkani, Makhe eze uTamare udade wethu,
enze phambi kwam izonkana eziyolisa intliziyo, zibe zibini, ndizidle
esandleni sakhe.

<span id="an_13:7">13:7</span> Wathumela uDavide kuTamare endlwini,
esithi, Khawuye endlwini ka-Amnon umnakwenu, umenzele ukudla.

<span id="an_13:8">13:8</span> Waya uTamare endlwini ka-Amnon umnakwabo,
yena elele phantsi. Wathabatha intlama, waxovula, wenza izonkana
eziyolisa intliziyo phambi kwakhe, wazosa izonkana eziyolisa intliziyo.

<span id="an_13:9">13:9</span> Wathabatha ipani, wazikhuphela phambi
kwakhe; akavuma ukudla. Wathi uAmnon, Mabakhutshwe abantu bonke, baphume
kum. Baphuma bonke abantu kuye.

<span id="an_13:10">13:10</span> Wathi uAmnon kuTamare, Kuzise ekhusini
apha ukudla, ndidle esandleni sakho. Wazithabatha uTamare izonkana
eziyolisa intliziyo abezenzile, wazisa ekhusini kuAmnon umnakwabo.

<span id="an_13:11">13:11</span> Wazisondeza kuye ukuba adle. Wesuka
yena, wambamba, wathi kuye, Yiza, ulale nam, dade wethu.

<span id="an_13:12">13:12</span> Wathi kuye, Musa, mnakwethu, musa
ukundidlwengula; ngokuba akwenjiwa nje kwaSirayeli; musa ukulenza eli
nyala.

<span id="an_13:13">13:13</span> Mna ndingaya phi na nehlazo lam? Ke
wena ungaba njengowabanobudenge kwaSirayeli. Khawuthethe ke ngoko
nokumkani; ngokuba akangemangali nam kuwe.

<span id="an_13:14">13:14</span> Akavuma yena ukuliphulaphula ilizwi
lakhe. Wameyisa, wamdlwengula, walala naye.

<span id="an_13:15">13:15</span> Waza uAmnon wamthiya ngentiyo enkulu
kunene; ngokuba yaba nkulu intiyo awamthiya ngayo, ngaphezu kwentando
abemthande ngayo. Wathi uAmnon kuye, Suka umke.

<span id="an_13:16">13:16</span> Wathi kuye, Musa ukuba yimbangi yobu
bubi bokundigxotha; bukhulu ngaphezu kobuya ubenzileyo kum. Akavuma
ukumphulaphula.

<span id="an_13:17">13:17</span> Wabiza umfana, umlungiseleli wakhe,
wathi, Khawugxothe le nkazana, imke kum, iye phandle, utshixe ucango
emva kwayo.

<span id="an_13:18">13:18</span> Ke yayambethe ingubo ende enemikhono;
ngokuba bezisenjenjalo iintombi zokumkani eziseziintombi, ukwambatha
ingubo yokwaleka. Wayikhuphela ngaphandle ke umlungiseleli wakhe,
walutshixa ucango emva kwayo.

<span id="an_13:19">13:19</span> UTamare wazigalela uthuthu entloko,
wayikrazula ingubo yakhe ende enemikhono abeyambethe, wabeka isandla
entloko, wemka, ehamba ekhala.

<span id="an_13:20">13:20</span> Wathi uAbhisalom umnakwabo kuye,
Ubenawe na uAmnon umnakwenu? Kaloku, dade wethu, hlala uthi tu,
ngumnakwenu. Musa ukuyibekela ntliziyo le nto. Wahlala ke uTamare,
wasisishwayimbana endlwini ka-Abhisalom umnakwabo.

<span id="an_13:21">13:21</span> Waziva ukumkani uDavide zonke ezo nto,
wavutha ngumsindo kunene.

<span id="an_13:22">13:22</span> Akathetha nelibi nelilungileyo
uAbhisalom kuAmnon; ngokuba uAbhisalom wamthiya uAmnon, ngale nto yokuba
emdlwengule uTamare udade wabo.

<span id="an_13:23">13:23</span> Kwathi, emva kweminyaka emibini,
kwabakho abachebi kuAbhisalom eBhahali-hatsore kwaEfrayim. UAbhisalom
wamema bonke oonyana bokumkani.

<span id="an_13:24">13:24</span> Weza uAbhisalom, wathi kukumkani,
Uyabona, naba abachebi kumkhonzi wakho; ukumkani nabakhonzi bakhe
mabahambe nomkhonzi wakho.

<span id="an_13:25">13:25</span> Ukumkani wathi kuAbhisalom, Musa, nyana
wam; masingayi sonke sibe ngumthwalo kuwe. Wamzama; akavuma ukuya, kodwa
wamsikelela.

<span id="an_13:26">13:26</span> Wathi uAbhisalom, Ukuba akuyi wena,
makakhe ahambe nathi uAmnon, umkhuluwa wam. Wathi ukumkani kuye,
Ahambeleni na nawe?

<span id="an_13:27">13:27</span> UAbhisalom wamzama; wavuma ukuba uAmnon
ahambe naye, noonyana bonke bokumkani.

<span id="an_13:28">13:28</span> UAbhisalom wawawisela umthetho
amadodana akwakhe, wathi, Khanikhangele, xa ithe intliziyo ka-Amnon
yamnandi yiwayini, ndaza ndathi kuni, Mbetheni uAmnon, nombulala. Musani
ukoyika; aniwiselwe ndim na umthetho? Yomelelani nibe ngamakroti.

<span id="an_13:29">13:29</span> Enza ke amadodana ka-Abhisalom kuAmnon
njengoko uAbhisalom abewawisele umthetho. Besuka ke bonke oonyana
bokumkani; walowo wakhwela kundlebende wakhe, basaba.

<span id="an_13:30">13:30</span> Kwathi, besesendleleni, zafika iindaba
kuDavide, zisithi, UAbhisalom ubabulele bonke oonyana bokumkani,
akwasala namnye.

<span id="an_13:31">13:31</span> Wesuka ukumkani, wazikrazula iingubo
zakhe, waqungquluza emhlabeni; bonke abakhonzi bakhe bemi ngakuye,
bezikrazule iingubo zabo.

<span id="an_13:32">13:32</span> Waphendula uYonadabhi, unyana kaShimeha
umkhuluwa kaDavide, wathi, Mayingathi inkosi yam abulewe onke amadodana
angoonyana bokumkani; ngokuba kufe uAmnon yedwa; ngokuba yagqitywa le
nto ngumlomo ka-Abhisalom, kususela kwalaa mini wamdlwengula ngayo
uTamare, udade wabo.

<span id="an_13:33">13:33</span> Ke ngoko, nkosi yam kumkani,
ungalibekeli ntliziyo eli lizwi lithi, bonke oonyana bokumkani bafile.
Akunjalo; nguAmnon yedwa ofileyo.

<span id="an_13:34">13:34</span> Wabaleka uAbhisalom. Ke kaloku umfana
ongumlindi waphakamisa amehlo akhe, wakhangela, nanko kusiza into eninzi
yabantu, ngendlela esecaleni lentaba, bevela ngasentshonalanga.

<span id="an_13:35">13:35</span> Wathi uYonadabhi kukumkani, Naba
oonyana bokumkani besiza; njengoko belinjalo ilizwi lomkhonzi wakho,
kwenzeke ngokunjalo.

<span id="an_13:36">13:36</span> Kwathi, akugqiba ukuthetha, babonakala
befika oonyana bokumkani, baliphakamisa ilizwi labo, balila; kananjalo
ukumkani nabakhonzi bakhe bonke batsho isililo esikhulu kunene.

<span id="an_13:37">13:37</span> Ke uAbhisalom wabalekela kuTalemayi,
unyana ka-Amihudi, ukumkani waseGeshuri. UDavide wenza isijwili ngonyana
wakhe yonke imihla.

<span id="an_13:38">13:38</span> Wabaleka ke uAbhisalom wafika eGeshuri,
waba minyaka mithathu khona.

<span id="an_13:39">13:39</span> UDavide ukumkani walangazelela ukuphuma
aye kuAbhisalom, kuba wayeselethuthuzelekile ngoAmnon kuba efile.

<span id="an_14:1">14:1</span> Wazi uYowabhi unyana kaTseruya, ukuba
intliziyo yokumkani ibheke kuAbhisalom,

<span id="an_14:2">14:2</span> uYowabhi wathumela ke eTekowa, wathabatha
khona inkazana elumkileyo, wathi kuyo, Khawuzenze ozilileyo, khawunxibe
iingubo zokuzila, ungazithambisi ngeoli; yiba njengenkazana le imenzela
ofileyo izila imihla emininzi;

<span id="an_14:3">14:3</span> uye kukumkani, uthethe kuye wenjenje.
UYowabhi wafaka amazwi emlonyeni wayo.

<span id="an_14:4">14:4</span> Yathetha inkazana yaseTekowa kukumkani,
yawa ngobuso emhlabeni, yaqubuda, yathi, Sindisa, kumkani.

<span id="an_14:5">14:5</span> Ukumkani wathi kuyo, Unandawoni na?
Yathi, Hayi, ndingumhlolokazi; indoda yam ifile.

<span id="an_14:6">14:6</span> Umkhonzazana wakho ebenoonyana ababini;
balwa bobabini endle, akwabakho mhlanguli phakathi kwabo: omnye watsho
komnye, wambulala.

<span id="an_14:7">14:7</span> Ke kaloku, nanku, wonke umzalwane usukele
phezulu komkhonzazana wakho, usithi, Sinike umbulali womzalwana wakhe,
simbulale, ngenxa yomphefumlo womzalwana wakhe ambuleleyo,
sitshabalalise nendlamafa; ukuze bacime ilahle lam eliseleyo,
bangayisaliseli indoda yam igama nempunde emhlabeni.

<span id="an_14:8">14:8</span> Wathi ukumkani kwinkazana leyo, Yiya
endlwini yakho, mna ndiya kuwuwisa umthetho ngenxa yakho.

<span id="an_14:9">14:9</span> Inkazana yaseTekowa yathi kukumkani,
Nkosi yam, kumkani, mabube phezu kwam, naphezu kwendlu kabawo, obo
bugwenxa; makabe msulwa yena ukumkani netrone yakhe.

<span id="an_14:10">14:10</span> Wathi ukumkani, Othetha into kuwe,
mzise kum; akasayi kuphinda akuchukumise.

<span id="an_14:11">14:11</span> Yathi, Ukumkani makhe amkhumbule
uYehova uThixo wakhe, ukuze umphindezeli wegazi angakwandisi
ukonakalisa, bangamtshabalalisi unyana wam. Wathi ke yena, Ehleli nje
uYehova, akuyi kuwa nalunye unwele lonyana wakho emhlabeni.

<span id="an_14:12">14:12</span> Yathi inkazana, Makhe athethe ilizwi
umkhonzazana wakho enkosini yam ukumkani. Wathi yena, Thetha.

<span id="an_14:13">14:13</span> Yathi inkazana leyo, Yini na ke ukuba
ucinge into enjalo ngabantu bakaThixo? Ngokulithetha eli lizwi, ukumkani
unjengonetyala, engambuyisi nje ukumkani umgxothwa wakhe.

<span id="an_14:14">14:14</span> Ngokuba simelwe kukufa, sinjengamanzi
aphaleleyo emhlabeni, angenakuhlanganiswa; noThixo akasusi mphefumlo,
ufuna icebo, ukuze angamgxothi kuye umgxothwa.

<span id="an_14:15">14:15</span> Le nto ndize kulithetha kukumkani
inkosi yam eli lizwi ndenze kuba abantu aba bendoyikisile; wathi ke
umkhonzazana wakho, Makhe ndithethe kukumkani, mhlawumbi ukumkani
angalenza ilizwi lomkhonzazana wakhe.

<span id="an_14:16">14:16</span> Ngokuba wova ukumkani, amhlangule
umkhonzazana wakhe esandleni sale ndoda iza kunditshabalalisa mna, kunye
nonyana wam elifeni likaThixo.

<span id="an_14:17">14:17</span> Wathi ke umkhonzazana wakho, Ilizwi
lenkosi yam ukumkani malibe lelokuphumza; ngokuba njengoko sinjalo
isithunywa sikaThixo, injalo inkosi yam ukumkani, ukuva okulungileyo
nokubi; uYehova uThixo wakho makabe nawe.

<span id="an_14:18">14:18</span> Waphendula ke ukumkani, wathi
kwinkazana, Musa ukukha uyikhanyele kum into endikubuzayo. Yathi
inkazana, Mayikhe ithethe inkosi yam ukumkani.

<span id="an_14:19">14:19</span> Wathi ke ukumkani, Isandla sikaYowabhi
asinawe na kule nto yonke? Yaphendula inkazana, yathi, Uhleli nje
umphefumlo wakho, nkosi yam kumkani, inene, akukho nto ingasekunene
nengasekhohlo kuko konke ekuthethayo inkosi yam ukumkani; ngokuba
uYowabhi umkhonzi wakho, nguye lo undiwisele umthetho, nguye lo
uwabekileyo emlonyeni womkhonzazana wakho onke la mazwi.

<span id="an_14:20">14:20</span> Wenze le nto umkhonzi wakho uYowabhi,
ukuze buguqulwe ubuso bale nto. Ke inkosi yam ilumke ngokulumka
kwesithunywa sikaThixo, ukuba yazi konke okusemhlabeni.

<span id="an_14:21">14:21</span> Wathi ukumkani kuYowabhi, Uyabona,
ndiyenzile ke loo nto; hamba uye, umbuyise umfana lowo uAbhisalom.

<span id="an_14:22">14:22</span> Wawa ke uYowabhi ngobuso emhlabeni,
waqubuda, wabulela kukumkani, wathi, Namhla wazile umkhonzi wakho, ukuba
ubabalwe nguwe, nkosi yam kumkani, esenzile nje ukumkani isicelo
somkhonzi wakhe.

<span id="an_14:23">14:23</span> Wesuka ke uYowabhi, waya eGeshuri,
wamzisa uAbhisalom eYerusalem.

<span id="an_14:24">14:24</span> Wathi ukumkani, Makajike aye endlwini
yakhe, angabuboni ubuso bam. Wajika uAbhisalom, waya endlwini yakhe;
akabubona ubuso bokumkani.

<span id="an_14:25">14:25</span> Ke kumaSirayeli onke bekungekho ndoda
injengoAbhisalom ukuba yinzwana, ngokokuze adunyiswe kunene;
kwathabathela entendeni yonyawo kwesa elukakayini phezulu, kungekho
siphako kuye.

<span id="an_14:26">14:26</span> Ubesithi akuyicheba intloko yakhe (kuba
bekusithi ekupheleni komnyaka iminyaka yonke ayichebe, ngokuba ibinzima
phezu kwakhe, ayichebe ke), azilinganise iinwele zentloko yakhe, zisuke
zibe ziishekele ezimakhulu mabini, ngokwelitye lokumkani.

<span id="an_14:27">14:27</span> UAbhisalom wazalelwa oonyana abathathu,
nentombi yanye; igama layo belinguTamare; ibiyinzwakazi ukubonakala
kwayo.

<span id="an_14:28">14:28</span> UAbhisalom wahlala eYerusalem iminyaka
emibini; akabubona ubuso bokumkani.

<span id="an_14:29">14:29</span> UAbhisalom wathumela kuYowabhi, ukuba
amthumele kukumkani; akavuma ukuza kuye. Wabuya wathumela okwesibini;
akavuma ukuza.

<span id="an_14:30">14:30</span> Wathi kubakhonzi bakhe, Khangelani
intsimi kaYowabhi, ingakweyam; unerhasi khona; yiyani, niyitshise
ngomlilo. Bayitshisa ke abakhonzi baka-Abhisalom intsimi ngomlilo.

<span id="an_14:31">14:31</span> Wesuka uYowabhi, waya kuAbhisalom,
wathi kuye, Yini na ukuba abakhonzi bakho bayitshise ngomlilo intsimi
yam?

<span id="an_14:32">14:32</span> Wathi uAbhisalom kuYowabhi, Yabona,
ndithumele kuwe, ndisithi, Yiza apha, ndikuthumele kukumkani, uye kuthi,
Ndibuyiselweni na eGeshuri? Bekundilungele kanye ukuba ndibe ndisekhona.
Kaloku mandibubone ubuso bokumkani; ukuba ndinetyala, makaselendibulala.

<span id="an_14:33">14:33</span> Waya ke uYowabhi kukumkani, wamxelela.
Wambiza uAbhisalom; waya kukumkani, waqubuda kuye ngobuso emhlabeni
phambi kokumkani; ukumkani wamanga ke uAbhisalom.

<span id="an_15:1">15:1</span> Kwathi emveni koko, uAbhisalom
wazilungisela iinqwelo zokulwa, namahashe, namadoda angamashumi amahlanu
ukuba abe zizigidimi phambi kwakhe.

<span id="an_15:2">15:2</span> UAbhisalom wavuka kusasa, wema
ngasecaleni lendlela yesango. Ubesakuthi, bonke abantu abanembambano
yokuba kuyiwe kukumkani ngayo, ukuba ayigwebe, ababizele kuye
uAbhisalom, abuze athi, Ungowawuphi na umzi? athi umntu lowo,
Ungowezizwe zakwaSirayeli umkhonzi wakho.

<span id="an_15:3">15:3</span> Ubesakuthi ke uAbhisalom kuye, Yabona,
iindawo zakho ezi zilungile, zithe tse; koko akunamntu wokuzithetha
kukumkani;

<span id="an_15:4">15:4</span> athi uAbhisalom, Andaba bendimisiwe ndaba
ngumgwebi ezweni apha, beze kum bonke abantu abanendawo ekubanjwene
ngayo; ngendibalungisa!

<span id="an_15:5">15:5</span> Ubesithi, akusondela umntu eza kuqubuda
kuye, asuke amnike isandla sakhe, ambambe, amange.

<span id="an_15:6">15:6</span> Wenza ke uAbhisalom ngendawo enjalo
kumaSirayeli onke, abesiza kukumkani ekugwebeni. Waziba uAbhisalom
iintliziyo zamadoda akwaSirayeli.

<span id="an_15:7">15:7</span> Kwathi, ekupheleni kweminyaka emashumi
mane, wathi uAbhisalom kukumkani, Makhe ndiye ndisizalise
isibhambathiso, endabhambathisa ngaso kuYehova eHebron;

<span id="an_15:8">15:8</span> ngokuba umkhonzi wakho wabhambathisa
ngesibhambathiso ekuhlaleni kwakhe eGeshuri kwa-Aram, esithi, Ukuba
uYehova uthe wandibuyisela ngenene eYerusalem, ndomkhonza uYehova.

<span id="an_15:9">15:9</span> Wathi ukumkani kuye, Hamba uxolile.
Wesuka ke, waya eHebron.

<span id="an_15:10">15:10</span> UAbhisalom wathumela iintlola ezizweni
zonke zakwaSirayeli, esithi, Nakuliva izwi lesigodlo, yithini,
UAbhisalom ungukumkani eHebron.

<span id="an_15:11">15:11</span> Kwaphuma eYerusalem, kwahamba
noAbhisalom, amakhulu amabini amadoda amenyiweyo; ayehamba eyeke
umzimba, engazi nto.

<span id="an_15:12">15:12</span> UAbhisalom wathumela, wabiza uAhitofele
waseGilo, umphakathi kaDavide, emzini wakhe eGilo, ebingelela
imibingelelo. Laba namandla elo yelenqe; kuba abantu baya besanda
kuAbhisalom.

<span id="an_15:13">15:13</span> Kwafika umntu, wamxelela uDavide,
esithi, Iintliziyo zamadoda akwaSirayeli zilandele uAbhisalom.

<span id="an_15:14">15:14</span> Wathi uDavide kubakhonzi bakhe bonke
abenabo eYerusalem, Sukani sibaleke; ngokuba asiyi kuba nakusinda
ebusweni buka-Abhisalom. Khawulezani simke, hleze akhawuleze, asifikele,
asihlisele ububi, awuxabele umzi ngohlangothi lwekrele.

<span id="an_15:15">15:15</span> Bathi abakhonzi bokumkani kukumkani,
Entweni yonke, eya kuyinyula inkosi yethu ukumkani, naba bekho abakhonzi
bakho.

<span id="an_15:16">15:16</span> Waphuma ukumkani, indlu yakhe yonke
imlandela. Ukumkani washiya ishumi lamashweshwe, ukuze ayigcine indlu.

<span id="an_15:17">15:17</span> Waphuma ke ukumkani, bemlandela abantu
bonke; bema eBhete-meraki;

<span id="an_15:18">15:18</span> bonke abakhonzi bakhe behamba ecaleni
lakhe, nabancinithi bonke, nezigidimi zonke, nabaseGati bonke: amakhulu
amathandathu amadoda, awaye emlandela evela eGati, agqitha phambi
kokumkani.

<span id="an_15:19">15:19</span> Wathi ukumkani kuItayi waseGati, Yini
na ukuba nawe uhambe nathi? Buya, uhlale nokumkani; ngokuba
ungowasemzini, ungumfiki, buyela endaweni yakho;

<span id="an_15:20">15:20</span> ungathi, ufike izolo eli,
ndikubhadulise nanamhla, ndikuhambise nathi na, ndisiya apho ndingaya
khona nje? Buya, ubuyise abazalwana bakho; inceba nenyaniso ibe nawe.

<span id="an_15:21">15:21</span> UItayi wamphendula ukumkani, wathi,
Ehleli nje uYehova, ihleli nje inkosi yam ukumkani, inene, endaweni eya
kuba kuyo inkosi yam ukumkani, nokuba kusekufeni, nokuba kusebomini, uya
kuba lapho umkhonzi wakho.

<span id="an_15:22">15:22</span> Wathi uDavide kuItayi, Hamba ugqithe
ke. Wagqitha uItayi namadoda akhe onke, nosapho lonke abenalo.

<span id="an_15:23">15:23</span> Lonke ilizwe laye lilila ngezwi
elikhulu, bewela abantu bonke; ewela nokumkani emlanjaneni oyiKidron;
abantu bonke bewela bekhangelene nendlela yentlango.

<span id="an_15:24">15:24</span> Nanko, uTsadoki nabaLevi bonke benaye,
bethwele ityeya yomnqophiso kaThixo, bayibeka phantsi ityeya kaThixo.
Wenyuka uAbhiyatare, bada bagqibelela bonke abantu ukuwela, bephuma kuwo
umzi.

<span id="an_15:25">15:25</span> Wathi ukumkani kuTsadoki, Yibuyisele
kuwo umzi ityeya kaThixo. Ukuba ndithe ndababalwa nguYehova,
wondibuyisa, andibonise yona kwanekhaya lakhe.

<span id="an_15:26">15:26</span> Ukuba uthe, Andikunanzile; nanku
ndikho, makenze kum ngoko kulungileyo emehlweni akhe.

<span id="an_15:27">15:27</span> Wathi ukumkani kuTsadoki umbingeleli,
Wena mboni, buyela kuwo umzi unoxolo, noAhimahatse unyana wakho,
noYonatan unyana ka-Abhiyatare, oonyana benu bobabini kunye nawe.

<span id="an_15:28">15:28</span> Yabonani, ndozilazila emazibukweni
entlango, kude kufike ilizwi elivela kuni lokundixelela.

<span id="an_15:29">15:29</span> UTsadoki noAbhiyatare bayibuyisela
ityeya kaThixo eYerusalem, bahlala khona.

<span id="an_15:30">15:30</span> UDavide wenyuka eqhineni leminquma,
enyuka elila, egqubuthele intloko, ehamba engenazimbadada ezinyaweni
zakhe; bonke abantu abenabo begqubuthele elowo intloko yakhe; benyuka,
benyuka belila.

<span id="an_15:31">15:31</span> Kwaxelwa kuDavide, kwathiwa, UAhitofele
ukubacebisi baka-Abhisalom. Wathi uDavide, Yehova, khawulitshitshise
icebo lika-Ahitofele.

<span id="an_15:32">15:32</span> Kwathi, akuya kufika uDavide
encotsheni, apho bekusakuqutyudwa khona kuThixo, nanko uHushayi umArki
emkhawulela, ekrazule ingubo yakhe, enomhlaba entloko.

<span id="an_15:33">15:33</span> UDavide wathi kuye, Ukuba uthe
wagqithela nam, woba ngumthwalo kum;

<span id="an_15:34">15:34</span> ke ukuba uthe wabuyela kuwo umzi, wathi
kuAbhisalom, Ndoba ngumkhonzi wakho, kumkani; ndibe ndifudula
ndingumkhonzi kayihlo, ngoko ndingumkhonzi wakho: wonditshitshisela ke
icebo lika-Ahitofele.

<span id="an_15:35">15:35</span> Abanawe na apho uTsadoki noAbhiyatare
ababingeleli? Kothi ke, yonke into othe wayiva endlwini yokumkani,
uyixele kuTsadoki noAbhiyatare ababingeleli.

<span id="an_15:36">15:36</span> Yabona, bakho khona nabo oonyana babo
bobabini, uAhimahatse okaTsadoki, noYonatan oka-Abhiyatare; nolithumela
ngesandla sabo kum lonke ilizwi enithe naliva.

<span id="an_15:37">15:37</span> Waya ke uHushayi, umhlobo kaDavide,
kuwo umzi; uAbhisalom weza eYerusalem.

<span id="an_16:1">16:1</span> UDavide egqithile kancinane encotsheni
yenduli, nanko uTsibha, umfana wakwaMefibhoshete, emkha wulela,
enamaesile amabini ebotshiwe, ebekwe izonka ezimakhulu mabini, nekhulu
lezicumba zeerasintyisi, nekhulu leziqhamo zasehlotyeni, nentsuba
yewayini.

<span id="an_16:2">16:2</span> Wathi ukumkani kuTsibha, Uthini na ngezi
zinto? Wathi uTsibha, Amaesile ngawokukhwela abendlu yokumkani, izonka
neziqhamo zasehlotyeni zezokudliwa ngamadodana; iwayini yeyokuba basele
abatyhafileyo entlango.

<span id="an_16:3">16:3</span> Wathi ukumkani, Uphi na unyana wenkosi
yakho? Wathi uTsibha kukumkani, Nankuya, ehleli eYerusalem; ngokuba
uthi, Namhla indlu yakwaSirayeli iya kububuyisela kum ubukumkani
bukabawo.

<span id="an_16:4">16:4</span> Wathi ukumkani kuTsibha, Nanko,
kukokwakho konke okukaMefibhoshete. Wathi uTsibha, Ndiyaqubuda;
mandibabalwe nguwe, nkosi yam kumkani.

<span id="an_16:5">16:5</span> Wafika ukumkani uDavide eBhahurim, nanko,
kuphuma khona indoda yomzalwane wendlu kaSawule, egama linguShimehi,
unyana kaGera; yaphuma yahamba itshabhisa.

<span id="an_16:6">16:6</span> Yamxuluba ngamatye uDavide, nabakhonzi
bonke bokumkani uDavide; bonke abantu namagorha onke babengasekunene
nangasekhohlo kuye.

<span id="an_16:7">16:7</span> Wathi uShimehi ukutshabhisa kwakhe,
Phuma, phuma, mfondini wamagazi, mfondini ulitshijolo;

<span id="an_16:8">16:8</span> uYehova uwabuyisele phezu kwakho onke
amagazi endlu kaSawule, othe wena wangukumkani esikhundleni sakhe;
uYehova ubunikele ubukumkani esandleni sika-Abhisalom, unyana wakho.
Yabona, weyele ebubini bakho, ngokuba ungumfo wamagazi.

<span id="an_16:9">16:9</span> Wathi ke uAbhishayi unyana kaTseruya
kukumkani, Kungani na ukuba le nja ifileyo iyitshabhise inkosi yam
ukumkani? Makhe ndiwele, ndiyinqumle intloko.

<span id="an_16:10">16:10</span> Wathi ukumkani, Yintoni na enam nani,
nina nyana bakaTseruya? Myeke atshabhise; xa uYehova athe kuye,
Mtshabhise uDavide, ngubani na oya kuthi, Yini na ukuba wenjenjalo?

<span id="an_16:11">16:11</span> Wathi uDavide kuAbhishayi nakubakhonzi
bakhe bonke, Niyabona, unyana wam ophume ezibilinini zam ungxamele
umphefumlo wam; angabeka phi na ke ngoku lo mBhenjamin? Myekeni
atshabhise; ngokuba utshilo kuye uYehova.

<span id="an_16:12">16:12</span> Mhlawumbi uYehova angabukhangela
ubugwenxa bam, uYehova andibuyisele okulungileyo, esikhundleni
sokutshabhiswa kwam namhla.

<span id="an_16:13">16:13</span> UDavide wahamba ngendlela namadoda
akhe; uShimehi ehamba ecaleni lentaba elilunge naye, engaphesheya;
wahamba etshabhisa, wamxuluba ngamatye emalunga naye, emphosa nothuli.

<span id="an_16:14">16:14</span> Ukumkani nabantu bonke abanaye beza
eAyefim, bakha baphefumla khona.

<span id="an_16:15">16:15</span> Ke kaloku uAbhisalom nabantu bonke,
amadoda akwaSirayeli, beza eYerusalem, benoAhitofele.

<span id="an_16:16">16:16</span> Kwathi, akufika uHushayi waseArki,
umhlobo kaDavide, kuAbhisalom, wathi uHushayi kuAbhisalom, Makadle ubomi
ukumkani, makadle ubomi ukumkani.

<span id="an_16:17">16:17</span> Wathi uAbhisalom kuHushayi, Yinceba
yakho na le kumhlobo wakho? Yini na ukuba ungabambi nomhlobo wakho?

<span id="an_16:18">16:18</span> Wathi uHushayi kuAbhisalom, Hayi,
onyulwe nguYehova nangaba bantu, nangamadoda onke akwaSirayeli, ndoba
ngowakhe mna, ndihlale naye mna.

<span id="an_16:19">16:19</span> Kananjalo ndibe ndifanele ukukhonza
bani na? Bendingafanele kukhonza phambi konyana wakhe na? Njengoko
ndakhonzayo phambi koyihlo, ndiya kwenjenjalo phambi kwakho.

<span id="an_16:20">16:20</span> Wathi uAbhisalom kuAhitofele, Khanenze
icebo, ukuba siya kwenza ntoni na.

<span id="an_16:21">16:21</span> Wathi uAhitofele kuAbhisalom, Ngena
kumashweshwe kayihlo, awashiyileyo ukuba agcine indlu, eve onke
amaSirayeli ukuba uzinukisile kuyihlo, zomelele izandla zabo bonke
abanawe.

<span id="an_16:22">16:22</span> Bamtwabululela uAbhisalom intente phezu
kwendlu; wangena uAbhisalom kumashweshwe kayise emehlweni amaSirayeli
onke.

<span id="an_16:23">16:23</span> Ke kaloku icebo lika-Ahitofele,
abecebisa ngalo ngaloo mihla, belinjengelobuze kwilizwi likaThixo;
belinjalo lonke icebo lika-Ahitofele kuDavide nakuAbhisalom.

<span id="an_17:1">17:1</span> Wathi uAhitofele kuAbhisalom, Makhe
ndinyule ishumi lamawaka elinamawaka amabini amadoda, ndisuke,
ndimsukele uDavide ngobu busuku;

<span id="an_17:2">17:2</span> ndimfikele ediniwe, ewe izandla,
ndimothuse; basabe bonke abantu anabo; ndibulale ukumkani yedwa;

<span id="an_17:3">17:3</span> ndibabuyisele kuwe bonke abantu; indoda
leyo ufuna yona injengokungathi babuye bonke; boxola bonke abantu.

<span id="an_17:4">17:4</span> Lalunga elo zwi emehlweni ka-Abhisalom,
nasemehlweni amadoda amakhulu onke akwaSirayeli.

<span id="an_17:5">17:5</span> Wathi uAbhisalom, Khawubize noHushayi
waseArki, sive into esemlonyeni wakhe naye.

<span id="an_17:6">17:6</span> Weza uHushayi kuAbhisalom; wathi
uAbhisalom kuye, UAhitofele uthethe eli lizwi wenjenje. Senze ngelizwi
lakhe, singenzi ngalo, kusini na? Khawutsho wena.

<span id="an_17:7">17:7</span> Wathi uHushayi kuAbhisalom, Icebo
uAhitofele acebisa lona alilungile okwangoku.

<span id="an_17:8">17:8</span> Wathi uHushayi, Wena uyamazi uyihlo
namadoda akhe, ukuba ngamagorha amphefumlo ulugcalagcala, njengebhere
ehluthwe amathole ayo ezindle; uyihlo yindoda eqhele ukulwa, akalali
ebantwini.

<span id="an_17:9">17:9</span> Yabona, kungokunje uzimele emgongxweni,
nokuba kukwenye indawo. Kothi ke, xa athe wabawela ekuqaleni, eve ovayo,
athi, Kukho uxabelo ebantwini abamlandelayo uAbhisalom;

<span id="an_17:10">17:10</span> athi nomfo onobukroti, ontliziyo
injengentliziyo yengonyama, anyibilike kuphele. Ngokuba onke amaSirayeli
ayazi ukuba uyihlo ligorha, abo banaye ngamakroti.

<span id="an_17:11">17:11</span> Ndithi elam icebo, makahlanganiswe,
ahlanganiselwe kuwe, onke amaSirayeli, athabathele kwaDan ese
eBher-sheba, abe njengentlabathi engaselwandle ubuninzi, uye emfazweni
ngesiqu.

<span id="an_17:12">17:12</span> Sofika ke kuye endaweni, apho afumaneke
khona, sithi qatha phezu kwakhe, njengokulala kombethe emhlabeni,
kungasali namnye kuye nakumadoda onke anaye.

<span id="an_17:13">17:13</span> Ke ukuba uthe warholela emzini, onke
amaSirayeli ozisa izintya kuloo mzi, siwukrwiqilizele emlanjeneni, kude
kungafumaneki nelityana khona.

<span id="an_17:14">17:14</span> Wathi uAbhisalom namadoda onke
akwaSirayeli, Icebo likaHushayi umArki lilungile kunecebo
lika-Ahitofele. UYehova wayemise ukuba litshitshiswe icebo elilungileyo
lika-Ahitofele, ukuze uYehova amzisele ububi uAbhisalom.

<span id="an_17:15">17:15</span> Wathi uHushayi kuTsadoki nakuAbhiyatare
ababingeleli, Wenjenje, wenjenje uAhitofele ukumpha icebo uAbhisalom
namadoda amakhulu akwaSirayeli; ke mna ndenjenje, ndenjenje ukubapha
icebo.

<span id="an_17:16">17:16</span> Thumelani ke ngoko kamsinya, nimxelele
uDavide, nithi, Musa ukulala ngobu busuku emazibukweni entlango;
khawuleza uwele, hleze aginywe ukumkani nabantu bonke anabo.

<span id="an_17:17">17:17</span> Ke kaloku uYonatan noAhimahatse babemi
e-En-rogele; waye umkhonzazana emana ukubaxelela; baya ke bona baxelela
ukumkani uDavide; ngokuba babengenakuya besiza phakathi komzi ekuhleni.

<span id="an_17:18">17:18</span> Umfana wababona, waxelela uAbhisalom.
Bobabini ke basaba ngokukhawuleza, bafika endlwini yendoda eBhahurim
ebinequla entendelezweni yayo, behla, behlela khona apho.

<span id="an_17:19">17:19</span> Intokazi yathabatha isigqubuthelo,
yasitwabulula emlonyeni wequla elo, yaneka phezu kwaso irhasi
engqushiweyo; ayaziwa ke loo nto.

<span id="an_17:20">17:20</span> Bafika abakhonzi baka-Abhisalom kuloo
ntokazi endlwini, bathi, Baphi na ooAhimahatse noYonatan? Yathi loo
ntokazi kubo, Bawele umlanjana lo unamanzi. Bafuna ke, ababafumana;
babuyela eYerusalem.

<span id="an_17:21">17:21</span> Kwathi emva kokumka kwabo, baphuma
equleni, baya bamxelela ukumkani uDavide; bathi kuDavide, Sukani niwele
kamsinya emanzini; ngokuba wenjenje uAhitofele ukubapha icebo ngani.

<span id="an_17:22">17:22</span> Wesuka ke uDavide nabantu bonke anabo,
bayiwela iYordan; kwathi kusasa kwabe kungasekho namnye ungayiwelanga
iYordan.

<span id="an_17:23">17:23</span> Ebonile uAhitofele ukuba akwenziwanga
ngelakhe icebo, wabopha iesile, wesuka, wagoduka, waya emzini wakhe,
wayolela, wazikrwitsha wafa; wangcwatyelwa engcwabeni likayise.

<span id="an_17:24">17:24</span> UDavide wafika eMahanayim; uAbhisalom
wayiwela iYordan, yena namadoda onke akwaSirayeli kunye naye.

<span id="an_17:25">17:25</span> UAbhisalom wammisa uAmasa esikhundleni
sikaYowabhi phezu komkhosi. Ke uAmasa ebengunyana wendoda egama
linguItra, engumYizereli, eyangena kuAbhigali intombi kaNahashe, udade
boTseruya, unina boYowabhi.

<span id="an_17:26">17:26</span> AmaSirayeli noAbhisalom bamisa ezweni
laseGiliyadi.

<span id="an_17:27">17:27</span> Kwathi, akufika uDavide eMahanayim,
uShobhi unyana kaNahashe, waseRabha yakoonyana baka-Amon, noMakire
unyana ka-Amiyeli, waseLo-debhare, noBharzilayi, waseGiliyadi
waseRogelim,

<span id="an_17:28">17:28</span> bazisa iinkuko, nezitya, nemiphanda,
nengqolowa, nerhasi, nomgubo, namakhweba neembotyi, neentlumaya, nezinye
izinto ezigcadiweyo,

<span id="an_17:29">17:29</span> nobusi, namasi, nempahla emfutshane,
nezonka zamasi enkomo, kuDavide nabantu abenabo, ukuze badle; kuba
babesithi, Abantu balambile, batyhafile, banxaniwe entlango.

<span id="an_18:1">18:1</span> UDavide wababala abantu abenabo, wamisa
abathetheli-mawaka nabathetheli-makhulu phezu kwabo.

<span id="an_18:2">18:2</span> UDavide wasinikela isahlulo sesithathu
sabantu esandleni sikaYowabhi, nesahlulo sesithathu esandleni
sika-Abhishayi unyana kaTseruya, umninawa kaYowabhi, nesahlulo
sesithathu esandleni sikaItayi waseGati. Wathi ukumkani ebantwini, Nam
ndiya kuphuma, ndiphume nani.

<span id="an_18:3">18:3</span> Bathi abantu, Uze ungaphumi; ngokuba xa
sithe sasaba, sisabile, abayi kusibekela ntliziyo thina; nokuba kuthe
kwafa isiqingatha kuthi, abayi kusibekela ntliziyo; ngokuba
ungangamawaka alishumi kuthi; kulungile kanye ukuba usincede, ukuwo
umzi.

<span id="an_18:4">18:4</span> Wathi ukumkani kubo, Okulungileyo
emehlweni enu ndokwenza. Ukumkani wema ecaleni lesango, abantu bonke
baphuma ngamakhulu nangamawaka.

<span id="an_18:5">18:5</span> Ukumkani wabawisela umthetho uYowabhi
noAbhishayi noItayi, wathi, Mphatheni kakuhle umfana uAbhisalom, ngenxa
yam. Beva bonke abantu ukubawisela kokumkani umthetho abathetheli ngenxa
ka-Abhisalom.

<span id="an_18:6">18:6</span> Baphuma ke abantu, baya ezindle,
bawahlangabeza amaSirayeli; kwaliwa ehlathini lakwaEfrayim;

<span id="an_18:7">18:7</span> babulawelwa khona abantu bakwaSirayeli
phambi kwabakhonzi bakaDavide; ngaloo mini kwabakho khona uxabelo
olukhulu, amawaka angamashumi omabini.

<span id="an_18:8">18:8</span> Kwaphangalala khona ukulwa phezu kwelizwe
lonke; ihlathi ladla ebantwini into eninzi, ngaphezu kokudla kwekrele,
ngaloo mini.

<span id="an_18:9">18:9</span> UAbhisalom waqubisana nabakhonzi
bakaDavide. UAbhisalom waye ekhwele kundlebende, undlebende wangena
phantsi kwentshinyela yomterebhinti omkhulu; yabambeka emterebhintini
intloko yakhe, waphakathi kwezulu nomhlaba; wemka undlebende obephantsi
kwakhe.

<span id="an_18:10">18:10</span> Yabona indoda ethile, yamxelela
uYowabhi, yathi, Khangela, ndimbonile uAbhisalom exhomekile
emterebhintini.

<span id="an_18:11">18:11</span> Wathi uYowabhi kuloo ndoda imxeleleyo,
Khangela, umbonile nje, ibiyini na ukuba ungambethi awe khona emhlabeni?
Ngendikunike ishumi lesilivere nombhinqo.

<span id="an_18:12">18:12</span> Yathi loo ndoda kuYowabhi,
Ndingafanelana ndilinganiselwe esandleni sam iwaka lesilivere,
bendingede ndise isandla sam kunyana wokumkani; ngokuba ukumkani,
sisiva, wakuwisela umthetho, wena noAbhishayi noItayi, wathi, Nokuba
ngoobani, ize bamgcine umfana uAbhisalom.

<span id="an_18:13">18:13</span> Okanye ukuba bendithe ndenza ubuxoki
emphefumlweni wakhe —kuba kungekho nto ikhanyelekayo kukumkani—wena
ubuya kundichasa.

<span id="an_18:14">18:14</span> Wathi uYowabhi, Andinakwenjenje,
ndilibale nguwe. Wathabatha izikhali zazithathu ngesandla sakhe,
wamhlaba uAbhisalom entliziyweni, esaphilile, emterebhintini apho.

<span id="an_18:15">18:15</span> Amrhawula amadodana alishumi
angabaphathi bempahla kaYowabhi, atsho kuAbhisalom, ambulala.

<span id="an_18:16">18:16</span> Wavuthela uYowabhi isigodlo, babuya
abantu ekuwasukeleni amaSirayeli; ngokuba uYowabhi wabanqanda abantu.

<span id="an_18:17">18:17</span> Bamthabatha uAbhisalom, bamphosa
ehlathini emgongxweni omkhulu, bafumba imfumba enkulu kakhulu yamatye
phezu kwakhe. Asaba onke amaSirayeli, elowo waya ententeni yakhe.

<span id="an_18:18">18:18</span> Ke kaloku uAbhisalom ekudleni kwakhe
ubomi wayethabathe wazimisela ilitye elisentilini yokumkani; ngokuba
ubesithi, Andinanyana wokulikhumbuza igama lam. Walibiza ngegama lakhe
elo litye: labizwa ngokuthi sisikhumbuzo sika-Abhisalom unanamhla.

<span id="an_18:19">18:19</span> Wathi uAhimahatse, unyana kaTsadoki,
Mandigidime, ndimshumayeze ukumkani iindaba ezilungileyo zokuba uYehova
umgwebele, wamkhulula ezandleni zeentshaba zakhe.

<span id="an_18:20">18:20</span> Wathi uYowabhi kuye, Akunguye mfo
weendaba ezilungileyo namhla; woshumayela iindaba ezilungileyo ngenye
imini, kodwa namhla akusayi kushumayela zindaba zilungileyo, ngokuba
unyana wokumkani ufile.

<span id="an_18:21">18:21</span> Wathi uYowabhi kuKushi, Hamba uye
kumxelela ukumkani okubonileyo. Waqubuda uKushi kuYowabhi, wagidima ke.

<span id="an_18:22">18:22</span> Wabuya waphinda uAhimahatse, unyana
kaTsadoki, wathi kuYowabhi, Nokuba kutheni, makhe ndimlandele nam
uKushi. Wathi uYowabhi, Yini na ukuba ugidime, nyana wam, ungenazindaba
zilungileyo zinanzuzo nje?

<span id="an_18:23">18:23</span> Wathi, Nokuba kutheni, mandigidime.
Wathi kuye, Gidima. Wagidima ke uAhimahatse ngendlela yaloo mmandla,
wegqitha kuKushi.

<span id="an_18:24">18:24</span> Ke uDavide ebehleli phakathi kwamasango
amabini. Umlindi waya emphezulwini wesango eludongeni, waphakamisa
amehlo akhe, wakhangela, nanko kusiza indoda, ibaleka iyodwa.

<span id="an_18:25">18:25</span> Wamemeza umlindi, waxelela ukumkani.
Wathi ukumkani, Ukuba iyodwa, ineendaba ezilungileyo emlonyeni wayo.
Yeza isiza yasondela.

<span id="an_18:26">18:26</span> Umlindi wabona enye indoda ibaleka;
umlindi wamemeza esangweni, wathi, Nantsiya indoda ibaleka iyodwa. Wathi
ukumkani, Naleyo ingumshumayeli weendaba ezilungileyo.

<span id="an_18:27">18:27</span> Wathi umlindi, Ndikubona ukubaleka
kwephambili kufana nokubaleka kuka-Ahimahatse, unyana kaTsadoki. Wathi
ukumkani, Yindoda elungileyo leyo, iza neendaba ezilungileyo.

<span id="an_18:28">18:28</span> Wamemeza uAhimahatse, wathi kukumkani,
Hlala kakuhle. Waqubuda ngobuso emhlabeni kukumkani, wathi, Makabongwe
uYehova uThixo wakho, owanikeleyo amadoda asiphakamisileyo isandla sawo
enkosini yam ukumkani.

<span id="an_18:29">18:29</span> Wathi ukumkani, Ihleli kakuhle na
indodana uAbhisalom? Wathi uAhimahatse, Ndibone ingxokolo enkulu,
ekumthumeni kukaYowabhi umkhonzi kakumkani, nomkhonzi wakho lo, ndingazi
ukuba yintoni na.

<span id="an_18:30">18:30</span> Wathi ukumkani, Shenxela ecaleni, ume
apha. Washenxa wema.

<span id="an_18:31">18:31</span> Nanko ke uKushi efika. Wathi uKushi,
Mayishunyayezwe iindaba ezilungileyo inkosi yam ukumkani; ngokuba
uYehova ukugwebele namhla, wakukhulula esandleni sabo bonke ababesukele
phezulu kuwe.

<span id="an_18:32">18:32</span> Wathi ukumkani kuKushi, Ihleli kakuhle
na indodana uAbhisalom? Wathi uKushi, Iintshaba zenkosi yam ukumkani,
nabo bonke abasukele phezulu kuwe ukukwenza into embi, mababe njengaloo
ndodana.

<span id="an_18:33">18:33</span> Wagungqa ukumkani; wenyuka waya
egumbini eliphezu kwesango, walila, wathetha ekuyeni kwakhe, esithi,
Nyana wam, Abhisalom, nyana wam, nyana wam, Abhisalom! Akwaba bekufe mna
esikhundleni sakho, Abhisalom, nyana wam, nyana wam!

<span id="an_19:1">19:1</span> Kwaxelwa kuYowabhi, kwathiwa, Nanko
ukumkani elila, esenza isijwili ngoAbhisalom.

<span id="an_19:2">19:2</span> Usindiso lwajika lwaba sisijwili ngaloo
mini ebantwini bonke; ngokuba abantu beva ngaloo mini kusithiwa,
Ukumkani wenza isijwili ngonyana wakhe.

<span id="an_19:3">19:3</span> Abantu banyebeleza ngaloo mini ukungena
kwabo phakathi komzi, njengokunyebeleza kwabantu abazihlazisileyo
ngokusaba ekulweni.

<span id="an_19:4">19:4</span> Ke ukumkani wazigqubuthela ubuso,
wahlahlamba ukumkani ngezwi elikhulu, wathi, Nyana wam, Abhisalom!
Abhisalom, nyana wam, nyana wam!

<span id="an_19:5">19:5</span> Weza uYowabhi kukumkani endlwini, wathi,
Ubudanisile namhla ubuso babakhonzi bakho bonke, abawusindisileyo namhla
umphefumlo wakho, nomphefumlo woonyana bakho noweentombi zakho,
nomphefumlo wabafazi bakho, nomphefumlo wamashweshwe akho,

<span id="an_19:6">19:6</span> ngokubathanda abakuthiyayo,
nangokubathiya abakuthandayo. Ngokuba uxelile namhla, ukuba abanto kuwe
abathetheli nabakhonzi; ngokuba ndazile namhla, ukuba ngekulungile
emehlweni akho, ukuba ubethe wadla ubomi uAbhisalom, thina safa sonke
siphela.

<span id="an_19:7">19:7</span> Vuka kaloku, uphume, uthethe kakuhle
nabakhonzi bakho; ngokuba ndifunga uYehova; ukuba akuthanga uphume,
inene, akuyi kuhlala mntu nawe ngobu busuku; kube kubi kuwe oko,
ngaphezu kobubi bonke obukufikeleyo, kuthabathela ebuncinaneni bakho
kuzise kweli xesha.

<span id="an_19:8">19:8</span> Wavuka ke ukumkani, wahlala esangweni;
kwaxelwa ebantwini bonke, kwathiwa, Nanko ukumkani ehleli esangweni.
Beza ke bonke abantu phambi kokumkani. Ke amaSirayeli abesabile, elowo
waya ententeni yakhe.

<span id="an_19:9">19:9</span> Abantu bonke babephikisana ezizweni zonke
zakwaSirayeli, besithi, Ukumkani wasisiza esandleni seentshaba zethu,
wasisindisa esandleni samaFilisti; ngoku ubalekile kweli lizwe ngenxa
ka-Abhisalom;

<span id="an_19:10">19:10</span> ke uAbhisalom, esamthambisayo ukuba abe
phezu kwethu, ufele emfazweni; ke ngoko nithele cwaka ni na, ukuba
ningambuyisi nje ukumkani?

<span id="an_19:11">19:11</span> Ke kaloku ukumkani uDavide wathumela
kuTsadoki nakuAbhiyatare ababingeleli, wathi, Thethani kumadoda amakhulu
akwaYuda, nithi, Yini na ukuba nibe ngabokugqibela ekumbuyiseleni
endlwini yakhe ukumkani, intetho yamaSirayeli onke ifikile nje kukumkani
endlwini yakhe?

<span id="an_19:12">19:12</span> Ningabazalwana bam, nilithambo lam,
nenyama yam; yini na ukuba nibe ngabokugqibela ekumbuyiseni ukumkani?

<span id="an_19:13">19:13</span> Nithi ke kuAmasa, Akulilo ithambo lam
nenyama yam na? UThixo makenjenje kum, aqokele ukwenjenje, ukuba akuthe
waba ngumthetheli womkhosi phambi kwam yonke imihla esikhundleni
sikaYowabhi.

<span id="an_19:14">19:14</span> Wayitsala intliziyo yamadoda onke
akwaYuda njengandoda-nye; athumela kukumkani athi, Buya wena, nabakhonzi
bakho bonke.

<span id="an_19:15">19:15</span> Wabuya ke ukumkani, wafika eYordan. Ke
amaYuda afika eGiligali, esiya kumkhawulela ukumkani, amweze ukumkani
eYordan.

<span id="an_19:16">19:16</span> UShimehi unyana kaGera, umBhenjamin
waseBhahurim, wakhawuleza, wehla namadoda akwaYuda, esiya kumkhawulela
ukumkani uDavide,

<span id="an_19:17">19:17</span> enewaka lamadoda akwaBhenjamin,
noTsibha umkhonzi wendlu kaSawule, noonyana bakhe abalishumi
elinabahlanu, nabakhonzi bakhe abangamashumi amabini kunye naye;
baphumela eYordan phambi kokumkani.

<span id="an_19:18">19:18</span> Kwawela umkhombe wokuweza, ukuba
uyiweze indlu yokumkani, wenze okulungileyo emehlweni akhe. UShimehi,
unyana kaGera, wawa phambi kokumkani ekuweleni kwakhe eYordan,

<span id="an_19:19">19:19</span> wathi kukumkani, Inkosi yam
mayingabaleli bugwenxa kum, ungakukhumbuli oko wakwenzayo umkhonzi wakho
ngobugwenxa, ngalaa mini yaphuma ngayo inkosi yam ukumkani eYerusalem,
ukuba ukumkani akubekele intliziyo oko.

<span id="an_19:20">19:20</span> Ngokuba umkhonzi wakho lo uyazi, ukuba
wona ngalaa nto; nanku, ndingowokuqala ofikileyo namhla wasendlwini
yonke kaYosefu, ukuba ndihle ndiyikhawulele inkosi yam ukumkani.

<span id="an_19:21">19:21</span> Waphendula uAbhishayi unyana kaTseruya,
wathi, UShimehi akayi kubulawa na ngalaa nto, ngokuba wamtsha bhisayo
umthanjiswa kaYehova?

<span id="an_19:22">19:22</span> Wathi uDavide, Yintoni na enam nani,
nina nyana bakaTseruya, ngokuba ningabachasi bam namhla? Kukho mntu na
kwaSirayeli apha uya kubulawa namhla? Ngokuba andazi yini na, ukuba
ndingukumkani kwaSirayeli namhlanje?

<span id="an_19:23">19:23</span> Wathi ukumkani kuShimehi, Akuyi kufa.
Ukumkani wamqinisisa ngesifungo.

<span id="an_19:24">19:24</span> Ke uMefibhoshete, unyana kaSawule,
wehla waya kumkhawulela ukumkani, engazihlambanga iinyawo zakhe,
engazichazanga iindevu zakhe, engazihlambanga neengubo zakhe, kususela
kwimini yokumka kokumkani, kwada kwayimini yokufika kwakhe enoxolo.

<span id="an_19:25">19:25</span> Kwathi, ekufikeni kwakhe eYerusalem,
eza kukhawulela ukumkani, wathi ukumkani kuye, Ibiyini na ukuba
ungahambi nam, Mefibhoshete?

<span id="an_19:26">19:26</span> Wathi, Nkosi yam kumkani, umkhonzi wam
lowa undikhohlisile; ngokuba umkhonzi wakho lo undim ubesithi, Ndiya
kuzibophela iesile, ndikhwele kulo, ndihambe nokumkani; ngokuba umkhonzi
wakho lo undim usisiqhwala.

<span id="an_19:27">19:27</span> Wesuka yena wamhleba umkhonzi wakho lo
undim enkosini yam ukumkani. Inkosi yam ukumkani injengesithunywa
sikaThixo; yenza okulungileyo emehlweni akho.

<span id="an_19:28">19:28</span> Ngokuba yonke indlu kabawo ibingento
yimbi enkosini yam ukumkani, ibingabantu bokufa; wena wambeka umkhonzi
wakho lo undim phakathi kwabadla etafileni yakho. Ndisenabango lini na
ke, ndisenakukhala ngantoni na kukumkani?

<span id="an_19:29">19:29</span> Wathi ukumkani kuye, Usathethela ntoni
na ngeendawo zakho? Ndithe, Yahlulelanani ngomhlaba lowo wena noTsibha.

<span id="an_19:30">19:30</span> Wathi uMefibhoshete kukumkani,
Makawuthabathe wonke, iselifikile nje inkosi yam ukumkani inoxolo
endlwini yayo.

<span id="an_19:31">19:31</span> UBharzilayi waseGiliyadi wehla
eRogelim, wawela nokumkani eYordan, ukuba amkhaphele phesheya kweYordan.

<span id="an_19:32">19:32</span> Ke uBharzilayi ebeyingwevu enkulu,
eminyaka imashumi asibhozo ezelwe. Yena ebemxhasile ukumkani ekuhlaleni
kwakhe eMahanayim; ngokuba ebengumntu omkhulu kunene.

<span id="an_19:33">19:33</span> Wathi ukumkani kuBharzilayi, Wela nam
wena, ndikuxhase ukum eYerusalem.

<span id="an_19:34">19:34</span> Wathi uBharzilayi kukumkani, Mingaphi
na imihla yeminyaka yokudla kwam ubomi, ukuba ndinyuke ndiye eYerusalem
nokumkani?

<span id="an_19:35">19:35</span> Namhla ndiminyaka imashumi asibhozo
ndizelwe; ndinako na ukwazi okulungileyo kokubi? Unako na umkhonzi wakho
lo ukuyiva into ayidlayo nayiselayo? Ndisenako na ukuva ilizwi leemvumi
neleemvumikazi? Yini na ukuba umkhonzi wakho lo abuye abe ngumthwalo
kwinkosi yam ukumkani?

<span id="an_19:36">19:36</span> Umkhonzi wakho lo uya kuyiwela ke
iYordan nokumkani umzuzwana; yini na ukuba ukumkani andiphathe ngale
mpatho?

<span id="an_19:37">19:37</span> Makhe abuye umkhonzi wakho lo, ukuze
ndifele emzini wam, ngasengcwabeni likabawo noma. Nanko umkhonzi wakho,
uKimham; makuwele yena nenkosi yam ukumkani, umenzele okulungileyo
emehlweni akho.

<span id="an_19:38">19:38</span> Wathi ukumkani, UKimham wowela nam,
ndimenzele mna okulungileyo emehlweni akho; nento yonke othe wayinyula,
wayibeka phezu kwam, ndokwenzela.

<span id="an_19:39">19:39</span> Bawela ke bonke abantu eYordan. Ewelile
ukumkani, ukumkani wamanga uBharzilayi, wamsikelela; waza wabuyela
endaweni yakhe.

<span id="an_19:40">19:40</span> Wawela ke ukumkani, waya eGiligali,
wawela ke naye uKimham; bonke abantu bakwaYuda bamweza ukumkani,
kwanesiqingatha sabantu bakwaSirayeli.

<span id="an_19:41">19:41</span> Nanko kusiza onke amadoda akwaSirayeli
kukumkani, athi kukumkani, Yini na ukuba abazalwana bethu, amadoda
akwaYuda, bambe, bamweze ukumkani nendlu yakhe eYordan, enamadoda onke
kaDavide?

<span id="an_19:42">19:42</span> Aphendula onke amadoda akwaYuda
kumadoda akwaSirayeli, athi, Kungokuba ukumkani esalamana nathi; yini na
ukuba nivuthe ngumsindo ngale ndawo? sikhe sadla nto na kukumkani? sikhe
saphiwa nto na?

<span id="an_19:43">19:43</span> Aphendula amadoda akwaSirayeli kumadoda
akwaYuda, athi, Sinezahlulo ezilishumi thina kukumkani nakuDavide
sinokungaphezu kwenu; yini na ukuba nisicukuceze? Ilizwi lethu
lokumbuyisa ukumkani wethu belingaqale kuthi yini na? Laba lukhuni
ilizwi lamadoda akwaYuda kunelizwi lamadoda akwaSirayeli.

<span id="an_20:1">20:1</span> Kwathi gaxa khona indoda elitshijolo,
egama linguShebha, unyana kaBhikri, umBhenjamin. Yavuthela isigodlo,
yathi, Asinasabelo thina kuDavide, asinalifa kunyana kaYese; yiyani
elowo ezintenteni zenu, maSirayeli.

<span id="an_20:2">20:2</span> Enyuka ke onke amadoda akwaSirayeli, emka
ekumlandeleni uDavide, alandela uShebha unyana kaBhikri; ke amadoda
akwaYuda anamathela kukumkani wawo, ethabathela eYordan esa eYerusalem.

<span id="an_20:3">20:3</span> Weza uDavide endlwini yakhe eYerusalem;
ukumkani wabathabatha abafazi bakhe abalishumi abangamashweshwe,
abebashiyile ukuba bagcine indlu, wababeka endlwini yogcino, wabaxhasa,
akangena kubo. Bavalelwa ke yada yaba yimini yokufa kwabo, behleli
bengabahlolokazi.

<span id="an_20:4">20:4</span> Wathi ukumkani kuAmasa, Ndihlabele
umkhosi kumadoda akwaYuda ngemihla emithathu, ubekho nawe apha.

<span id="an_20:5">20:5</span> UAmasa waya kuwahlabela umkhosi amaYuda,
walibala ngaphezu kwexesha abemiselwe lona.

<span id="an_20:6">20:6</span> Wathi uDavide kuAbhishayi, Kungokunje
uShebha, unyana kaBhikri, uya kusenzela ububi ngaphezu koAbhisalom;
bathabathe wena abakhonzi benkosi yakho, umsukele, hleze afumane imizi
enqatyisiweyo, asizimele.

<span id="an_20:7">20:7</span> Aphuma amlandela amadoda kaYowabhi,
nabancinithi, nezigidimi, namagorha onke; baphuma ke eYerusalem, baya
kumsukela uShebha unyana kaBhikri.

<span id="an_20:8">20:8</span> UAmasa weza kubo besetyeni elikhulu
eliseGibheyon. Ke uYowabhi ubeyibhinqile ingubo yakhe yokulwa, umbinqo
wekrele unxitywe ngaphezu kwayo esinqeni sakhe, lisesingxobeni salo;
sancothuka ke, lawa ikrele.

<span id="an_20:9">20:9</span> Wathi uYowabhi kuAmasa, Usahleli kakuhle
na, mzalwana wam? UYowabhi wambamba uAmasa ngeendevu ngesandla sokunene,
ukuba amange.

<span id="an_20:10">20:10</span> Ke uAmasa ubengalilumkele ikrele elibe
lisesandleni sikaYowabhi. Wamhlaba ngalo esiswini, wamphalaza izibilini
emhlabeni, akaphinda amhlabe; wafa. UYowabhi noAbhishayi umzalwana wakhe
bamsukela uShebha, unyana kaBhikri.

<span id="an_20:11">20:11</span> Kwema enye kumadodana akwaYowabhi
ngakuye, yathi, Ubani ononelele uYowabhi, nongakuDavide, makalandele
uYowabhi.

<span id="an_20:12">20:12</span> UAmasa watyikatyikeka egazini
emendweni. Yabona indoda leyo, ukuba abantu bonke bathe nqumama, yamsusa
uAmasa emendweni, yamshenxisela ecaleni, yaphosa ingubo phezu kwakhe;
ngokokuba ibibona bemana ukuthi nqumama bonke abafika kuye.

<span id="an_20:13">20:13</span> Akususwa ke emendweni, onke amadoda
egqitha, alandela uYowabhi, asukela uShebha, unyana kaBhikri.

<span id="an_20:14">20:14</span> Wacanda ezizweni zonke zakwaSirayeli,
waya eAbhele naseBhete-mahaka; namadodana onke abizelwa ndawonye, eza
amlandela nawo.

<span id="an_20:15">20:15</span> Bafika bamngqinga eAbhele-bhete-mahaka,
bawufumbela udonga lokungqinga umzi lowo, lwema phezu komsele
wongqameko; baye bonke abantu ababenoYowabhi beluqhuqha, ukuze udonga
lomzi luwe.

<span id="an_20:16">20:16</span> Kwamemeza intokazi elumkileyo ikuloo
mzi, yathi, Yivani, yivani; khanithi kuYowabhi, Sondela apha, ndithethe
nawe.

<span id="an_20:17">20:17</span> Wasondela ke kuyo; yathi loo ntokazi,
UnguYowabhi na? Wathi, Ndinguye. Yathi kuye, Phulaphula amazwi
omkhonzazana wakho. Wathi, Ndiyeva.

<span id="an_20:18">20:18</span> Yatsho yathi, Kwakufudula kusithiwa,
Ukubuza makubuzwe eAbhele, benjenjalo ukuyifeza into.

<span id="an_20:19">20:19</span> Ndingowabaxolileyo, abathembekileyo
kwaSirayeli; ke ufuna ukubulala umzi ongunozala kwaSirayeli. Yini na
ukuba uliginye ilifa likaYehova?

<span id="an_20:20">20:20</span> Waphendula uYowabhi, wathi, Makube lee,
makube lee kum, ukuba ndiginye nokuba ndonakalise.

<span id="an_20:21">20:21</span> Hayi, akunjalo; kusuke indoda
yasezintabeni zakwaEfrayim, enguShebha ngegama, unyana kaBhikri,
yasiphakamisa isandla sayo kukumkani, kuDavide; khuphani yona yodwa,
ndomka kulo mzi. Yathi loo ntokazi kuYowabhi, Yabona, intloko yayo iya
kugityiselwa kuwe phezu kodonga.

<span id="an_20:22">20:22</span> Yaya loo ntokazi kubantu bonke
ngobulumko bayo. Bayinqumla ke intloko kaShebha, unyana kaBhikri,
bayigibisela kuYowabhi. Wavuthela isigodlo, baphangalala bemka kuloo
mzi, elowo waya ententeni yakhe. UYowabhi wabuyela eYerusalem kukumkani.

<span id="an_20:23">20:23</span> Ke kaloku uYowabhi wawuphatha wonke
umkhosi wakwaSirayeli; uBhenaya, unyana kaYehoyada, waphatha abancinithi
nezigidimi.

<span id="an_20:24">20:24</span> UAdoram waphatha abafakwa uviko;
uYehoshafati, unyana ka-Ahiludi, ubengumkhumbuzi wezinto zakomkhulu.

<span id="an_20:25">20:25</span> USheva ubengumbhali; uTsadoki
noAbhiyatare baye bengababingeleli.

<span id="an_20:26">20:26</span> Kananjalo uIra waseYahire
ubengumbingeleli kuDavide.

<span id="an_21:1">21:1</span> Ke kwabakho indlala ngemihla kaDavide
iminyaka yamithathu, umnyaka ngomnyaka. UDavide wafuna ubuso bukaYehova.
Wathi uYehova, Kungenxa kaSawule, nangenxa yendlu yamagazi akhe, ngenxa
enokuba wabulala abaseGibheyon.

<span id="an_21:2">21:2</span> Ukumkani wababiza ke abaseGibheyon, wathi
kubo (ke kaloku abaseGibheyon babengengabonyana bakaSirayeli,
babengamaqongqolo ama-Amori; oonyana bakaSirayeli babewaqinisise
ngesifungo; uSawule wafuna ukuwabulala ngokuzondelela kwakhe amaSirayeli
namaYuda):

<span id="an_21:3">21:3</span> wathi ke uDavide kwabaseGibheyon,
Ndinenzele ntoni na? Ndicamagushe ngantoni na, ukuze nilisikelele ilifa
likaYehova?

<span id="an_21:4">21:4</span> Bathi abaseGibheyon kuye, Akunathi
ukubiza isilivere negolide kuSawule nakwindlu yakhe; akunathi ukubulala
umntu kwaSirayeli. Wathi kubo, Nithi ke, mandinenzele ntoni na?

<span id="an_21:5">21:5</span> Bathi kukumkani, Indoda eyasigqibayo,
eyagqiba kwelokuba sitshatyalaliswe, singemi emdeni wonke wakwaSirayeli,

<span id="an_21:6">21:6</span> makunikelwe kuthi isixhenxe samadoda
koonyana bayo, siwabethelele eminqamlezweni kuYehova eGibheha kaSawule,
umnyulwa kaYehova. Wathi ukumkani, Ndowanikela mna.

<span id="an_21:7">21:7</span> Ke ukumkani wamsindisa uMefibhoshete,
unyana kaYonatan, unyana kaSawule, ngenxa yesifungo sikaYehova esibe
siphakathi kwabo, phakathi koDavide noYonatan unyana kaSawule.

<span id="an_21:8">21:8</span> Ukumkani wathabatha oonyana ababini
bakaRitspa intombi ka-Aya, awayizalela uSawule, uArmoni noMefibhoshete;
noonyana abahlanu bakaMeribha intombi kaSawule, awabazalela uAdriyeli
unyana kaBharzilayi waseMehola.

<span id="an_21:9">21:9</span> Wabanikela esendleni sabaseGibheyon,
ababethelela eminqamlezweni entabeni phambi koYehova, sawa kunye
isixhenxe eso. Babulawa bona ngeemini zokuqala zokuvuna, ekuqaleni
kokuvunwa kwerhasi.

<span id="an_21:10">21:10</span> URitspa, intombi ka-Aya, wathabatha
ingubo erhwexayo, wazanekela eweni, esusela ekuqaleni kokuvuna, wezisa
ekuthululweni kwamanzi ezulwini phezu kwabo; akavuma ukuba iintaka
zezulu zithi vu phezu kwabo emini, namarhamncwa asendle ebusuku.

<span id="an_21:11">21:11</span> Waxelelwa uDavide awakwenzayo uRitspa
intombi ka-Aya, ishweshwe likaSawule.

<span id="an_21:12">21:12</span> UDavide waya, wawathabatha amathambo
kaSawule, namathambo kaYonatan unyana wakhe, kubemi baseYabheshe
yeGiliyadi, ababewabile endaweni yembutho yaseBhete-shan, apho
amaFilisti abebaxhome khona, mini amaFilisti ambulalayo uSawule
eGilibhowa;

<span id="an_21:13">21:13</span> wawanyusa khona amathambo kaSawule
namathambo kaYonatan unyana wakhe, bawabutha namathambo abo
babebethelelwe eminqamlezweni;

<span id="an_21:14">21:14</span> amathambo kaSawule noYonatan unyana
wakhe bawangcwabela ezweni lakwaBhenjamin eTsela, engcwabeni likaKishe
uyise; bakwenza konke abewise umthetho ngako ukumkani. Wandula
wathandazeka ke uYehova ngenxa yelizwe.

<span id="an_21:15">21:15</span> Kwabuya kwabakho ukulwa kwamaFilisti
namaSirayeli, wehla uDavide enabakhonzi bakhe, balwa namaFilisti;
watyhafa uDavide.

<span id="an_21:16">21:16</span> Wathi uIshbhi-bhenobhi, obengowoonyana
bakaRafa, obunzima bentshuntshe yakhe bebungamakhulu omathathu obhedu
ubunzima bayo, enxibe ikrele elitsha, waba womxabela uDavide.

<span id="an_21:17">21:17</span> UAbhishayi unyana kaTseruya wamnceda,
wamxabela umFilisti lowo, wambulala. Aza amadoda kaDavide amfungela
esithi, Uze ungabuyi uphume nathi uye ekulweni, ucime isibane
samaSirayeli.

<span id="an_21:18">21:18</span> Kwathi emveni kokuba njalo, kwabuya
kwabakho ukulwa namaFilisti eGobhi; oko uSibhekayi umHusha wamxabelayo
uSafu, obengowoonyana bakaRafa.

<span id="an_21:19">21:19</span> Kwabuya kwabakho ukulwa namaFilisti
eGobhi, apho uElihanan, unyana kaYahare-oregim waseBhetelehem,
wamxabelayo uLami, umzalwana kaGoliyati waseGati, oluthi lwentshuntshe
yakhe lwalungangomthi wabaluki.

<span id="an_21:20">21:20</span> Kwabuya kwabakho ukulwa eGati. Kwakho
ndoda iyingxilimbela, ibineminwe emithandathu sandleni sinye, namazwane
amathandathu lunyaweni lunye, amashumi amabini anamane ngenani; nayo
ibizalwa nguRafa.

<span id="an_21:21">21:21</span> Yawangcikiva amaSirayeli, wayixabela
uYonatan unyana kaShimeha, umkhuluwa kaDavide.

<span id="an_21:22">21:22</span> Abo bobane bazalwa nguRafa eGati; bawa
ngesandla sikaDavide, nangesandla sabakhonzi bakhe.

<span id="an_22:1">22:1</span> Wathetha uDavide kuYehova amazwi ale
ngoma, mini uYehova wamhlangulayo esandleni seentshaba zakhe zonke,
nasesandleni sikaSawule, wathi:

<span id="an_22:2">22:2</span> Yehova, ngxondorha yam, mboniselo yam,
msizi wam mna lo,

<span id="an_22:3">22:3</span> Thixo oliliwa lam, endizimela ngalo;
Ngweletshetshe yam, luphondo losindiso lwam, Ngxonde yam, ndawo
yokusabela kwam, Msindisi wam, undisindisa ekugonyamelweni.

<span id="an_22:4">22:4</span> Ndinqula uYehova ongowokudunyiswa,
Ndiyasindiswa ke ezintshabeni zam.

<span id="an_22:5">22:5</span> Akundijikela amaza alwayo okufa,
Yakundidandathekisa imilambo yobutshijolo,

<span id="an_22:6">22:6</span> Zakundibhijela izintya zelabafileyo,
Zakundirhintyela izirhintyelo zokufa,

<span id="an_22:7">22:7</span> Ekubandezelekeni kwam, ndanqula uYehova,
Ndamnqula uThixo wam: Waliva etempileni yakhe izwi lam, Ukuzibika kwam
kwafika ezindlebeni zakhe.

<span id="an_22:8">22:8</span> Lahexa ke lanyikima ihlabathi, Iziseko
zezulu zagungqa, Zahexa ngokuba enomsindo.

<span id="an_22:9">22:9</span> Kwathi thaphu umsi emathatheni akhe,
Wadla umlilo uphuma emlonyeni wakhe, Avutha amalahle, ephuma kuwo.

<span id="an_22:10">22:10</span> Wawathoba amazulu, wehla, Yangamafu
amnyama phantsi kweenyawo zakhe.

<span id="an_22:11">22:11</span> Wakhwela ekerubhini, waphaphazela,
Wabonakala esemaphikweni omoya.

<span id="an_22:12">22:12</span> Wamisa ubumnyama ngeenxa zonke kuye,
bayiminquba, Intlanganisela yamanzi, neengqimba zamafu.

<span id="an_22:13">22:13</span> Ekuqaqambeni okuphambi kwakhe Kwavutha
amalahle omlilo.

<span id="an_22:14">22:14</span> Wadudumisa emazulwini uYehova,
Oseyangweni walikhupha izwi lakhe.

<span id="an_22:15">22:15</span> Wathuma iintolo, wabaphangalalisa;
Umbane, wabadubaduba.

<span id="an_22:16">22:16</span> Kwabonakala imiphantsi yolwandle,
Kwatyhileka iziseko zelimiweyo Ngokukhalima kukaYehova, Ngokufutha
komoya womsindo wakhe.

<span id="an_22:17">22:17</span> Wolula isandla, ephezulu, wandibamba,
Wandirhola emanzini amaninzi.

<span id="an_22:18">22:18</span> Wandihlangula elutshabeni lwam
olunamandla, Kwabandithiyileyo, ngokuba bebomelele kunam.

<span id="an_22:19">22:19</span> Bandifikela ngemini yokusindeka kwam,
Waba sisixhaso kum uYehova.

<span id="an_22:20">22:20</span> Wandikhuphela endaweni ebanzi,
Wandihlangula ngokuba endinonelele.

<span id="an_22:21">22:21</span> UYehova wandiphatha kakuhle
ngokobulungisa bam, Wandibuyisela ngokuhlambululeka kwezandla zam.

<span id="an_22:22">22:22</span> Ngokuba ndazigcina iindlela zikaYehova,
Andemka ngokungendawo kuThixo wam.

<span id="an_22:23">22:23</span> Ngokuba onke amasiko akhe aphambi kwam;
Nemimiselo yakhe, andityekanga kuyo.

<span id="an_22:24">22:24</span> Ndandingogqibeleleyo kuye, Ndazinqanda
ebugwenxeni bam.

<span id="an_22:25">22:25</span> Wandibuyisela ke uYehova ngokobulungisa
bam, Ngokobunyulu bam, phambi kwamehlo akhe.

<span id="an_22:26">22:26</span> Kowenceba uzenza owenceba, Kwigorha
eligqibeleleyo uzenza ogqibeleleyo.

<span id="an_22:27">22:27</span> Kozenze nyulu uzenza onyulu,
Kojibilizayo uzenza onobuqhokolo.

<span id="an_22:28">22:28</span> Abantu abaziintsizana uyabasindisa,
Amehlo akho ajongene nabaqwayingileyo, ubathobe.

<span id="an_22:29">22:29</span> Kuba usisibane sam, wena Yehova,
UYehova ukhanyisela ubumnyama bam.

<span id="an_22:30">22:30</span> Kuba ngawe ndigila impi, NgoThixo wam
nditsiba iindonga.

<span id="an_22:31">22:31</span> UThixo yena—igqibelele indlela yakhe,
Ilizwi likaYehova linyibilikisiwe, Uyingweletshetshe kubo bonke
abazimela ngaye.

<span id="an_22:32">22:32</span> Ngokuba ngubani na onguThixo, ingenguye
uYehova? Ngubani na oliliwa, ingenguThixo wethu?

<span id="an_22:33">22:33</span> UloThixo uligwiba lam elinamandla,
Umalathisayo ogqibeleleyo indlela yakhe;

<span id="an_22:34">22:34</span> Uzifanisayo iinyawo zam
nezamaxhamakazi, Undimisayo emimangweni yam;

<span id="an_22:35">22:35</span> Uzifundisayo ukulwa izandla zam, Zigobe
isaphetha sobhedu iingalo zam.

<span id="an_22:36">22:36</span> Undinike ingweletshetshe yosindiso
lwakho, Ukundiphulaphula kwakho kwandikhulisa.

<span id="an_22:37">22:37</span> Uwenzele indawo ebanzi amanyathela am
phantsi kwam, Amaxhwele am akahexa.

<span id="an_22:38">22:38</span> Ndiya kuzisukela iintshaba zam,
ndizitshabalalise, Ndingabuyi zide ziphele.

<span id="an_22:39">22:39</span> Ndiya kuzigqiba, ndiziphaluse,
zingavuki, Ziwe phantsi kweenyawo zam.

<span id="an_22:40">22:40</span> Undibhinqise ukukhaliphela imfazwe,
Ubaguqisa phantsi kwam abasukela phezulu kum.

<span id="an_22:41">22:41</span> Iintshaba zam uzenze zandinikela
ikhosi, Abandithiyayo ndababhangisa.

<span id="an_22:42">22:42</span> Bayabhekabheka, kungabikho msindisi;
KuYehova, angabaphenduli.

<span id="an_22:43">22:43</span> Ndibacola njengothuli lomhlaba,
Ndibacumza, ndibaxovula njengodaka lwendlela, ndibasasaze.

<span id="an_22:44">22:44</span> Undisiza ekubambaneni kwabantu bam nam,
Undigcina ndibe yintloko yeentlanga. Abantu ebendigabazi baya ndikhonza.

<span id="an_22:45">22:45</span> Oonyana bolunye uhlanga baya
kundilulamela, behanahanisa, Bandithobele besave ngeendlebe.

<span id="an_22:46">22:46</span> Oonyana bolunye uhlunga bayantshwenya,
Baphuma benovalo ekuvingcelweni kwabo.

<span id="an_22:47">22:47</span> UYehova uhleli, lelokubongwa iliwa lam,
Aphakanyiswe uThixo, iliwa losindiso lwam.

<span id="an_22:48">22:48</span> UloThixo undiphindezelayo, Uzihliselayo
phantsi kwam izizwe,

<span id="an_22:49">22:49</span> Undikhuphayo ezintshabeni zam;
Undiphakamisayo kwabasukela phezulu kum; Undihlangulayo kumfo
ogonyamelayo.

<span id="an_22:50">22:50</span> Ngenxa yoko ndiya kubulela kuwe,
Yehova, phakathi kweentlanga, Ndivume kwigama lakho.

<span id="an_22:51">22:51</span> Ulokhulisa usindiso lokumkani wakhe;
Owenzayo inceba kumthanjiswa wakhe, KuDavide, nakwimbewu yakhe kude kuse
ephakadeni.

<span id="an_23:1">23:1</span> Ngawo la ke amazwi okugqibela kaDavide:
Utsho uDavide unyana kaYese, Itsho indoda eyaphakanyiselwa phezulu,
Umthanjiswa woThixo kaYakobi, Omihobe imnandi kwaSirayeli,

<span id="an_23:2">23:2</span> Ukuthi, UMoya kaYehova uthetha ngam,
Ukukhuluma kwakhe kuselulwimini lwam.

<span id="an_23:3">23:3</span> Uthi uThixo kaSirayeli, ULiwa
lakwaSirayeli uthetha kum, uthi, Kuya kuvela umlawuli woluntu
olilungisa, Elawula ngokoyika uThixo.

<span id="an_23:4">23:4</span> Unjengokukhanya kwentsasa, lakuphuma
ilanga, Njengentsasa engenamafu, Lakusa ibisina, Lwakuphuma uhlaza
endle.

<span id="an_23:5">23:5</span> Kuba ayinjalo yini na indlu yam kuThixo?
Kuba undenzele umnqophiso ongunaphakade, Walungiswa ngeento zonke,
wagcinwa; Kuba ukusindiswa kwam konke, nokunqwena kwam konke, Akayi
kukuhlumisa yini na?

<span id="an_23:6">23:6</span> Ke amatshijolo onke ephela anjengemithana
enameva ecukulwayo, Kuba ingenakuthatyathwa ngesandla.

<span id="an_23:7">23:7</span> Umntu ukuyiphatha Uzalisa isandla
ngentsimbi noluthi lwentshuntshe, Itshiswe itshe ngumlilo kwalapho
ikhona.

<span id="an_23:8">23:8</span> Ngawo la amagama amagorha kaDavide:
nguYoshebhe-bhashebhete waseTakemon, obeyintloko yabaphathi-mikhosi;
yena watyityimbisa intshuntshe yakhe phezu kwamakhulu asibhozo
awahlatywa ngesihlandlo esinye.

<span id="an_23:9">23:9</span> Nganeno kwakhe nguElazare, unyana
kaDodayi, unyana womAhowa, obelelinye kumagorha lawo mathathu
abenoDavide ekuwangcikiveni kwawo amaFilisti, abebuthelene khona
emfazweni, akubon’ ukuba anyukile amadoda akwaSirayeli:

<span id="an_23:10">23:10</span> yena wesuka wawabulala amaFilisti, sada
sadinwa isandla sakhe, somela ekreleni isandla sakhe; wenza ke uYehova
usindiso olukhulu ngaloo mini; babuya abantu bamlandela, banela
ukuthimba kuphela.

<span id="an_23:11">23:11</span> Nganeno kwakhe nguShama, unyana ka-Age
umHarari. AmaFilisti ayehlanganisene asisiqhu. Kwaye kukho apho
isiqwenga somhlaba sizele ziintlumaya; basaba abantu ebusweni
bamaFilisti;

<span id="an_23:12">23:12</span> wesuka yena wema esazulwini sesiqwenga
eso, wasihlutha, wawabulala amaFilisti. UYehova wenza ke usindiso
olukhulu.

<span id="an_23:13">23:13</span> Kwehla isithathu sabaziintloko
emashumini amathathu abaphathi-mikhosi, beza kuDavide, xa kuvunwayo,
emqolombeni waseAdulam; saye isiqhu samaFilisti simise iintente entilini
yamaRafa.

<span id="an_23:14">23:14</span> UDavide oko ubesemboniselweni; ikampu
yamaFilisti oko ibiseBhetelehem.

<span id="an_23:15">23:15</span> Wanqwena uDavide, wathi, Akwaba, bethu,
bendingasezwa amanzi equla laseBhetelehem, elisesangweni!

<span id="an_23:16">23:16</span> Atyhudisa loo magorha mathathu empini
yamaFilisti, akha amanzi equleni laseBhetelehem elisesangweni, awathwala
awazisa kuDavide. Akavuma ukuwasela, wawathululela phantsi phambi
koYehova.

<span id="an_23:17">23:17</span> Wathi, Makube lee kum, Yehova, ukwenza
oko. Asiligazi na eli lamadoda ahambe encame imiphefumlo yawo? Akavuma
ke ukuwasela. Enza ezo zinto amagorha lawo mathathu.

<span id="an_23:18">23:18</span> Ke uAbhishayi, umninawa kaYowabhi,
unyana kaTseruya, yena ube eyintloko yabaphathi-mikhosi; wathi rhuthu
intshuntshe yakhe phezu kwamakhulu amathathu abahlatywayo. Wayenegama ke
kwabo bathathu.

<span id="an_23:19">23:19</span> Wayezukile okunene ngaphezu kwamashumi
amathathu lawo, waba ngumthetheli wawo; kodwa akafikanga kwabaya
bathathu.

<span id="an_23:20">23:20</span> Ke uBhenaya unyana kaYehoyada, unyana
wendoda enobukroti, ozenzo zininzi, waseKabhetseli, yena wabulala
iingwanyalala ezimbini zakwaMowabhi; yena wehla, wabulala ingonyama
equleni phakathi, mini ngekhephu.

<span id="an_23:21">23:21</span> Yena wabulala indoda engumYiputa,
indoda enewonga; umYiputa lowo wayephethe intshuntshe. Wehla, waya kuye
enentonga, wayihlutha intshuntshe esandleni somYiputa lowo, wambulala
ngentshuntshe yakhe.

<span id="an_23:22">23:22</span> Wenza ezo zinto uBhenaya unyana
kaYehoyada; waba negama ke kumagorha lawo mathathu.

<span id="an_23:23">23:23</span> Ubezukile kunamashumi amathathu lawo;
kodwa akafikanga kwabaya bathathu. UDavide wammisa ephakathini lakhe.

<span id="an_23:24">23:24</span> UAsaheli, umninawa kaYowabhi,
ebengomnye kumashumi amathathu lawo; nguElihanan unyana kaDodayi
waseBhetelehem;

<span id="an_23:25">23:25</span> nguShama waseHarodi; nguElika
waseHarodi;

<span id="an_23:26">23:26</span> nguHeletse wasePeleti; nguIra unyana
kaIkeshe waseTekowa:

<span id="an_23:27">23:27</span> nguAbhiyezere waseAnatoti; nguMebhunayi
umHusha;

<span id="an_23:28">23:28</span> nguTsalimon umAhowa; nguMaharayi
waseNetofa;

<span id="an_23:29">23:29</span> nguHelebhe, unyana kaBhahana
waseNetofa; nguItayi, unyana kaRibhayi, waseGibheha yoonyana
bakaBhenjamin;

<span id="an_23:30">23:30</span> nguBhenaya wasePiraton; nguHidayi
wasezihlanjeni zaseGahashe;

<span id="an_23:31">23:31</span> nguAbhihalebhon waseArabha;
nguAzemavete waseBhahurim;

<span id="an_23:32">23:32</span> nguEliyabha waseShahalebhon;
nguBhene-yashen; nguYonatan;

<span id="an_23:33">23:33</span> nguShama umHarari; nguAhiyam, unyana
kaSharare umArari;

<span id="an_23:34">23:34</span> nguElifelete unyana ka-Ahasebhayi,
unyana wowaseMahaka; nguEliyam unyana ka-Ahitofele, waseGilo;

<span id="an_23:35">23:35</span> nguHetsero waseKarmele; nguPaharayi
waseArbhi;

<span id="an_23:36">23:36</span> nguIgali unyana kaNatan waseTsobha;
nguBhani wakwaGadi;

<span id="an_23:37">23:37</span> nguTseleke umAmon; nguNaharayi
waseBheroti, umphathi weentonga zikaYowabhi unyana kaTseruya;

<span id="an_23:38">23:38</span> nguIra umItri: nguGarebhe umItri;

<span id="an_23:39">23:39</span> ngu-Uriya umHeti; bebonke bangamashumi
omathathu anesixhenxe.

<span id="an_24:1">24:1</span> Ke kaloku wabuya wavutha umsindo kaYehova
kumaSirayeli, wamxhokonxela uDavide kuwo, esithi, Yiya, uwabale
amaSirayeli namaYuda.

<span id="an_24:2">24:2</span> Wathi ke ukumkani kuYowabhi,
umthetheli-mpi obenaye, Khawutyhutyhe ezizweni zonke zakwaSirayeli,
uthabathela kwaDan use eBher-shebha, nibabale abantu, ndilazi inani
labantu.

<span id="an_24:3">24:3</span> Wathi uYowabhi kukumkani, Makongeze ke
uYehova uThixo wakho ebantwini izihlandlo ezilikhulu, bengangoko
bangako, abone namehlo enkosi yam ukumkani; ke yini na ukuba inkosi yam
ukumkani iyifune le nto?

<span id="an_24:4">24:4</span> Laqina ilizwi lokumkani kuYowabhi
nakubathetheli-mpi. Waphuma ke uYowabhi nabathetheli-mpi phambi
kokumkani, baya kubabala abantu bakwaSirayeli.

<span id="an_24:5">24:5</span> Bawela eYordan, bamisa eArohere,
ngasekunene komzi ophakathi kwesihlambo sakwaGadi naseYazere;

<span id="an_24:6">24:6</span> baya eGiliyadi nasezweni
laseTatim-hodeshe, baya nakwaDan-yahan, bajikelezela kowakwaTsidon;

<span id="an_24:7">24:7</span> baya nasenqabeni yaseTire, nasemizini
yonke yamaHivi neyamaKanan; baya baphuma kwelisezantsi lakwaYuda
eBher-shebha.

<span id="an_24:8">24:8</span> Balityhutyha ke lonke ilizwe, beza
eYerusalem ekupheleni kweenyanga ezisithoba ezineentsuku ezimashumi
mabini.

<span id="an_24:9">24:9</span> UYowabhi wamnika ke ukumkani inani
lokubalwa kwabantu: aza amaSirayeli aba ngamakhulu asibhozo amawaka
amadoda anobukroti, arhola ikrele; amadoda akwaYuda aba ngamakhulu
amahlanu amawaka amadoda.

<span id="an_24:10">24:10</span> Yakhathazeka intliziyo kaDavide emveni
kokuba ebabalile abantu. Wathi uDavide kuYehova, Ndonile kunene ngale
nto ndiyenzileyo; kaloku khawubukhwelelise, Yehova, ubugwenxa bomkhonzi
wakho; ngokuba ndenze ngobudenge obukhulu.

<span id="an_24:11">24:11</span> Wavuka kusasa uDavide; ilizwi
likaYehova lafika kuGadi umprofeti, imboni kaDavide, lisithi,

<span id="an_24:12">24:12</span> Yiya uthethe kuDavide, uthi, Utsho
uYehova ukuthi, Ndikumisela izinto ezintathu; zinyulele ibe nye kuzo,
ndiyenze kuwe.

<span id="an_24:13">24:13</span> Waya ke uGadi kuDavide, wamxelela,
wathi kuye, Uzelwe sisixhenxe seminyaka yendlala ezweni lakho na? Usabe
phambi kweentshaba zakho iinyanga zibe ntathu, zikusukela, kusini na?
Kubekho indyikitya yokufa iimini ezintathu ezweni lakho, kusini na? Yazi
ngoku, ulenze ilizwi endombuyisela lona ondithumileyo.

<span id="an_24:14">24:14</span> Wathi uDavide kuGadi, Ndididekile
kunene. Masesisiwa esandleni sikaYehova; ngokuba ininzi imfesane yakhe;
mandingaweli esandleni somntu.

<span id="an_24:15">24:15</span> UYehova wathoba ke indyikitya yokufa
kwaSirayeli, yathabathela ekuseni yesa kwixa lentlanganiso; kwafa
ebantwini, bethabathela kwaDan bese eBher-shebha, amashumi asixhenxe
amawaka amadoda.

<span id="an_24:16">24:16</span> Saza isithunywa sesa isandla saso
kwiYerusalem, ukuba siyitshabalalise; wazohlwaya uYehova ngenxa yobubi
obo, wathi kwisithunywa eso sitshabalalisa abantu, Kwanele; sithobe
kaloku isandla sakho. Ke kaloku isithunywa sikaYehova besisesandeni
sika-Aravena umYebhusi.

<span id="an_24:17">24:17</span> Wathetha uDavide kuYehova akusibona
isithunywa eso sibetha ebantwini, wathi, Uyabona, ndonile mna, ndenze
ngobugwenxa mna; umhlambi lo wona wenze ntoni na? Isandla sakho masibe
phezu kwam nendlu kabawo.

<span id="an_24:18">24:18</span> Waya ke uGadi kuDavide ngaloo mini,
wathi kuye, Nyuka, uye ummisele uYehova isibingelelo esandeni
sika-Aravena umYebhusi.

<span id="an_24:19">24:19</span> Wenyuka uDavide ngokwelizwi likaGadi,
njengoko uYehova abemwisele umthetho ngako.

<span id="an_24:20">24:20</span> Walunguza uAravena, wambona ukumkani
nabakhonzi bakhe besiza kuye. Waphuma uAravena, waqubuda kukumkani
ngobuso emhlabeni.

<span id="an_24:21">24:21</span> Wathi uAravena, Izelani na inkosi yam
ukumkani kumkhonzi wayo? Wathi uDavide, Ndiza kuthenga isanda kuwe,
ukuba ndakhele uYehova isibingelelo, sithintelwe isibetho ebantwini.

<span id="an_24:22">24:22</span> Wathi uAravena kuDavide, Mayithabathe
inkosi yam ukumkani, inyuse okulungileyo emehlweni ayo. Nanzi iinkomo
zedini elinyukayo, neempahla zokubhula needyokhwe zeenkomo zokuba
ziinkuni.

<span id="an_24:23">24:23</span> Zonke ezi zinto, kumkani, uAravena
uzinika ukumkani. Wathi uAravena kukumkani, UYehova uThixo wakho
makakholiswe nguwe.

<span id="an_24:24">24:24</span> Wathi ukumkani kuAravena, Hayi, ndiya
kusithenga ngexabiso kuwe; andiyi kunyusa ndise kuYehova uThixo wam
amadini anyukayo endiwazuze ngelize. Wasithenga ke uDavide isanda
neenkomo ezo ngeeshekele zesilivere ezimashumi mahlanu.

<span id="an_24:25">24:25</span> Wakhela apho ke uDavide isibingelelo
kuYehova, wanyusa amadini anyukayo nemibingelelo yoxolo. Wathandazeka ke
uYehova ngenxa yelizwe; sathintelwa isibetho kumaSirayeli.

------------------------------------------------------------------------

[Next: 1 Kings](kg1)
