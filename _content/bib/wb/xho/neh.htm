<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Xhosa Bible, full text etext at Intangible Textual Heritage">
<TITLE>Xhosa Bible: Nehemiah</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="ezr.htm">Previous</A>&nbsp;
<A HREF="est.htm">Next</A>&nbsp;
</CENTER>
<HR>
</p> <h3 align="center" align="center">Xhosa Bible: Nehemiah</h3> 
<p><A NAME="an_1:1">1:1</A>&nbsp;Ibali likaNehemiya unyana kaHakaliya. Kwathi ngenyanga enguKislevu, ngomnyaka wamashumi amabini, ndakubona ukuba ndiseShushan komkhulu,</p> 
<p><A NAME="an_1:2">1:2</A>&nbsp;kwafika uHanani, omnye wakubazalwana bam, enamadoda avela kwaYuda. Ndababuza iindaba zamaYuda, amasalela asindileyo ekuthinjweni, nezeYerusalem.</p> 
<p><A NAME="an_1:3">1:3</A>&nbsp;Bathi kum, Amaqongqolo asele ekuthinjweni, kwaYuda,  asebubini obukhulu, nasekungcikivweni; nodonga lweYerusalem luqhekekile, namasango ayo atshe ngumlilo.</p> 
<p><A NAME="an_1:4">1:4</A>&nbsp;Kwathi ndakuweva la mazwi, ndahlala phantsi, ndalila, ndenza isijwili iintsuku, ndazila ukudla, ndathandaza phambi koThixo wamazulu,</p> 
<p><A NAME="an_1:5">1:5</A>&nbsp;ndathi, Camagu, Yehova, Thixo wamazulu, Thixo omkhulu,  owoyikekayo, obagcinelayo umnqophiso nenceba abamthandayo,  abayigcinayo imithetho yakhe.</p> 
<p><A NAME="an_1:6">1:6</A>&nbsp;Indlebe yakho mayikhe ibazeke, namehlo akho makhe avuleke,  ukuze uwuphulaphule umthandazo womkhonzi wakho,  endiwuthandazayo phambi kwakho ngoku, imini nobusuku, ngenxa yoonyana bakaSirayeli, abakhonzi bakho; nokuzixela kwam izono zoonyana bakaSirayeli, esone ngazo kuwe, Mna nendlu kabawo sonile;</p> 
<p><A NAME="an_1:7">1:7</A>&nbsp;sonakalisile, senza ububi ngakuwe. Asiyigcinanga imithetho,  nemimiselo, namasiko, obumwisele umthetho ngawo uMoses umkhonzi wakho.</p> 
<p><A NAME="an_1:8">1:8</A>&nbsp;Khawulikhumbule ilizwi owamwisela umthetho ngalo uMoses umkhonzi wakho, elithi, Ukuba nina nithe nenza ubumenemene,  ndonichithachithela ezizweni;</p> 
<p><A NAME="an_1:9">1:9</A>&nbsp;ke ukuba nithe nabuyela kum, nayigcina imithetho yam,  nayenza, nokuba kuthe kwabakho kuni abagxothelwe ekupheleni kwezulu; ndobabutha nalapho, ndibazise kuloo ndawo ndiyinyulele ukulibeka kuyo igama lam.</p> 
<p><A NAME="an_1:10">1:10</A>&nbsp;Aba ke ngabakhonzi bakho, nabantu bakho, owabakhulula ngamandla akho amakhulu, nangesandla sakho esithe nkqi.</p> 
<p><A NAME="an_1:11">1:11</A>&nbsp;Camagu, Nkosi yam, indlebe yakho mayikhe ibazelwe umthandazo womkhonzi wakho, nomthandazo wabakhonzi bakho,  abathanda ukoyika igama lakho. Khawumphumelelise umkhonzi wakho namhla, umfumanise imfesane phambi kwale ndoda. Ke mna ndibe ndingumngcamli kukumkani.</p> 
<p><A NAME="an_2:1">2:1</A>&nbsp;Kwathi ngenyanga enguNisan, ngomnyaka wamashumi amabini ka-Artashashta ukumkani, yabakho iwayini phambi kwakhe,  ndayithabatha iwayini leyo, ndayinika ukumkani. Ke ndibe ndingazanga ndibonakale ndithe khunubembe phambi kwakhe.</p> 
<p><A NAME="an_2:2">2:2</A>&nbsp;Wathi ukumkani kum, Kungani na ukuba ubuso bakho bube nje,  ukuba bubi, ungafi nje? Le nto bububi bentliziyo, asinto yimbi.  Ndoyika ke kakhulu kunene.</p> 
<p><A NAME="an_2:3">2:3</A>&nbsp;Ndathi kukumkani, Ukumkani makadle ubomi ngonaphakade.  Bebungathini na ukuba ubuso bam bungabi bubi, ulinxuwa nje umzi lowa, indawo yamangcwaba oobawo, amasango awo etshiswe ngomlilo?</p> 
<p><A NAME="an_2:4">2:4</A>&nbsp;Wathi ukumkani kum, Ufuna ntoni na ke? Ndathandaza ke kuThixo wamazulu.</p> 
<p><A NAME="an_2:5">2:5</A>&nbsp;Ndathi kukumkani, Ukuba kuthe kwalunga kukumkani, ukuba umkhonzi wakho lo uthe walungisa phambi kwakho, ndinga ungandithuma kwaYuda, kuwo umzi wamangcwaba oobawo, ndiwakhe.</p> 
<p><A NAME="an_2:6">2:6</A>&nbsp;Wathi ukumkani kum (ukumkanikazi ehleli ngasecaleni lakhe),  Uhambo lwakho loba lolwexesha elingakanani na? Wobuya nini na?  Kwalunga ke kukumkani ukundithuma, ndakuba ndimmisele ixesha.</p> 
<p><A NAME="an_2:7">2:7</A>&nbsp;Ndathi kukumkani, Ukuba kuthe kwalunga kukumkani, mandinikwe incwadi eya kumabamba aphesheya koMlambo, andiyeke ndidlule ndide ndiye kufika kwaYuda;</p> 
<p><A NAME="an_2:8">2:8</A>&nbsp;nencwadi eya kuAsafu, umgcini wehlathi lokumkani, ukuba andinike imithi yemiqadi yamasango enqaba elunge kwindlu,  neyodonga lomzi, neyendlu endiya kuhlala kuyo. Wandinika ke ukumkani ngokwesandla sikaThixo esilungileyo esiphezu kwam.</p> 
<p><A NAME="an_2:9">2:9</A>&nbsp;Ndafika kumabamba anganeno koMlambo, ndawanika iincwadi zokumkani. Ke kaloku ukumkani ubendikhuphele nam abathetheli bempi, nabamahashe.</p> 
<p><A NAME="an_2:10">2:10</A>&nbsp;Bathi ke ooSanebhalati waseHoron, noTobhiya umkhonzi,  umAmon, bakuyiva loo nto, kwaba kubi kubo ngobubi obukhulu,  ukuba kufike ununtu ofuna ukuba kulunge koonyana bakaSirayeli.</p> 
<p><A NAME="an_2:11">2:11</A>&nbsp;Ndafika ke eYerusalem, ndaba neentsuku zantathu khona.</p> 
<p><A NAME="an_2:12">2:12</A>&nbsp;Ndesuka ebusuku, mna ndinamadoda ambalwa. Andixelelanga mntu into abeyingenise entliziyweni yam uThixo wam, ukuba ndiyenzele iYerusalem. Ndibe ndingenamaqegu, ibilelo lodwa bendikhwele kulo.</p> 
<p><A NAME="an_2:13">2:13</A>&nbsp;Ndaphuma ke ebusuku ngesango lomfula, ndasinga emthonjeni wenamba, nasesangweni lezala, ndilolonga iindonga zeYerusalem ezibe ziqhekekile, namasango ayo abetshiswe ngomlilo.</p> 
<p><A NAME="an_2:14">2:14</A>&nbsp;Ndagqithela esangweni lomthombo, nasechibini lokumkani;  akwabakho ndawo yokuba lithubeleze kuyo iqegu endandikhwele kulo.</p> 
<p><A NAME="an_2:15">2:15</A>&nbsp;Ndakhweza ke isihlambo ngobusuku, ndilolonga udonga,  ndabuya ndangena ngesango lomfula; ndabuya ke.</p> 
<p><A NAME="an_2:16">2:16</A>&nbsp;Ke kaloku abaphathi babengazi apho ndandiye khona, nento endandiye kuyenza; bendingekawaxeleli amaYuda, nababingeleli,  nabanumzana, nabaphathi, nabanye abenza umsebenzi.</p> 
<p><A NAME="an_2:17">2:17</A>&nbsp;Ndathi kubo, Niyabubona ububi esikubo, ukuba iYerusalem ilinxuwa, namasango ayo atshiswe ngomlilo; yizani, sakhe udonga lweYerusalem, singabi saba lungcikivo.</p> 
<p><A NAME="an_2:18">2:18</A>&nbsp;Ndabaxelela ukulunga kwesandla soThixo wam phezu kwam,  namazwi okumkani awawathethayo kum. Bathi, Masisuke sakhe.  Bazomeleza izandla zabo ukuwenza lo msebenzi ulungileyo.</p> 
<p><A NAME="an_2:19">2:19</A>&nbsp;Bathi ke ooSanebhalati waseHoron, noTobhiya umkhonzi,  umAmon, noGeshem umArabhi, bakuyiva loo nto, basigculela,  basidela, bathi, Yintoni na le nto niyenzayo? Niya kugwilika na kukumkani?</p> 
<p><A NAME="an_2:20">2:20</A>&nbsp;Ndabaphendula, ndathi kubo, UThixo wamazulu nguye oya kusiphumelelisa; thina bakhonzi bakhe siya kusuka sakhe; ke nina aninasabelo nalungelo nasikhumbuzo eYerusalem.</p> 
<p><A NAME="an_3:1">3:1</A>&nbsp;Wesuka ke uEliyashibhi umbingeleli omkhulu, nabazalwana bakhe ababingeleli, balakha isango lempahla emfutshane;  balingcwalisa bona; bazi misa iingcango zalo, bakha besa enqabeni ende yeMeha, bayingcwalisa, besa enqabeni ende kaHananeli.</p> 
<p><A NAME="an_3:2">3:2</A>&nbsp;Ngakuye kwakusakha amadoda aseYeriko; ngakuwo kwakusakha uZakure unyana kaImri.</p> 
<p><A NAME="an_3:3">3:3</A>&nbsp;Oonyana bakaSenaha balakha isango leentlanzi; bona balihlanganisa ngemiqadi; bazifaka iingcango zalo, nezitshixo zalo, nemivalo yalo.</p> 
<p><A NAME="an_3:4">3:4</A>&nbsp;Ngakubo kwakulungiswa nguMeremoti unyana kaUriya, unyana kaHakotse; ngakubo kulungiswa nguMeshulam unyana kaBherekiya,  unyana kaMeshezabheli; ngakubo kulungiswa nguTsadoki unyana kaBhahana;</p> 
<p><A NAME="an_3:5">3:5</A>&nbsp;ngakubo kulungiswa ngabaseTekowa; ke iingangamsha zabo azizingenisanga zona iintamo zazo enkonzweni yeNkosi yazo.</p> 
<p><A NAME="an_3:6">3:6</A>&nbsp;Isango lodonga oludala lalilungiswa ngoYoyada unyana kaPaseha, noMeshulam unyana kaBhesodiya; bona balihlanganisa ngemiqadi; bazifaka iingcango zalo nezitshixo zalo nemivalo yalo.</p> 
<p><A NAME="an_3:7">3:7</A>&nbsp;Ngakubo kwakulungiswa nguMelatiya waseGibheyon, noYadon waseMeronoti, namadoda aseGibheyon nawaseMizpa; kwesa esihlalweni sebamba langaneno koMlambo.</p> 
<p><A NAME="an_3:8">3:8</A>&nbsp;Ngakuye kwakulungiswa ngu-Uziyeli unyana kaHarehaya,  weengcibi zegolide; ngakuye kulungiswa nguHananiya unyana wabaqholi; bayakha iYerusalem, basa eludongeni olubanzi.</p> 
<p><A NAME="an_3:9">3:9</A>&nbsp;Ngakubo kwakulungiswa nguRefaya unyana kaHure, umphathi wesiqingatha sesithili saseYerusalem;</p> 
<p><A NAME="an_3:10">3:10</A>&nbsp;ngakubo kulungiswa nguYedaya unyana kaHarumafi, malungana nendlu yakhe; ngakuye kulungiswa nguHatushe unyana kaHashabheniya.</p> 
<p><A NAME="an_3:11">3:11</A>&nbsp;Esinye isithuba sesibini nenqaba ende yamaziko sasilungiswa nguMalekiya unyana kaHarim, noHashubhi unyana kaPahati,  wakwaMowabhi.</p> 
<p><A NAME="an_3:12">3:12</A>&nbsp;Ngakuye kwakulungiswa nguShalum unyana kaHaloheshe umphathi wesiqingatha sesithili saseYerusalem; yena neentombi zakhe.</p> 
<p><A NAME="an_3:13">3:13</A>&nbsp;Isango lomfula lalilungiswa nguHanun nabemi baseZanowa;  bona balakha, bazifaka iingcango zalo nezitshixo zalo nemivalo yalo, newaka leekubhite eludongeni, kwada kwesa esangweni lezala.</p> 
<p><A NAME="an_3:14">3:14</A>&nbsp;Isango lezala lalilungiswa nguMalekiya unyana kaRekabhi,  umphathi wesithili seBhete-kerem; walakha, wazifaka iingcango zalo nezitshixo zalo nemivalo yalo.</p> 
<p><A NAME="an_3:15">3:15</A>&nbsp;Isango lomthombo lalilungiswa nguShalum unyana kaKoli-hoze,  umphathi wesithili saseMizpa; yena walakha, walifulela,  wazifaka iingcango zalo, nezitshixo zalo, nemivalo yalo;  walulungisa nodonga lwechibi leSilowa ngasemyezweni wokumkani;  kwesa ezinyukweni zokuhla, kuvelwa emzini kaDavide.</p> 
<p><A NAME="an_3:16">3:16</A>&nbsp;Emva kwakhe kwakulungiswa nguNehemiya unyana ka-Azebhuki,  umphathi wesiqingatha sesithili seBhete-tsure, kwesa malunga namangcwaba kaDavide, kwesa echibini elibe lenziwe, kwesa nasendlwini yamagorha.</p> 
<p><A NAME="an_3:17">3:17</A>&nbsp;Emva kwakhe kwakulungiswa ngabaLevi bakaRehum, unyana kaBhani; ngakuye kulungiswa nguHashabhiya, umphathi wesiqingatha sesithili seKehila, esithilini sakhe.</p> 
<p><A NAME="an_3:18">3:18</A>&nbsp;Emva kwakhe kwakulungiswa ngabazalwana babo, uBhawayi unyana kaHenadade, umphathi wesinye isiqingatha sesithili seKehila.</p> 
<p><A NAME="an_3:19">3:19</A>&nbsp;Ngakuye kwakulungiswa nguEzere unyana kaYeshuwa, umphathi weMizpa, esinye isithuba, malunga nendawo enyukayo ngasendlwini yezikrweqe ekujikeni.</p> 
<p><A NAME="an_3:20">3:20</A>&nbsp;Emva kwakhe kwazondelelwa kwalungiswa nguBharuki, unyana kaZabhayi, esinye isithuba; kwathabathela ekujikeni, kwesa emnyango wendlu kaEliyashibhi, umbingeleli omkhulu.</p> 
<p><A NAME="an_3:21">3:21</A>&nbsp;Emva kwakhe kwakulungiswa nguMeremoti, unyana kaUriya,  unyana kaHakotsi, esinye isithuba; kwathabathela emnyango wendlu kaEliyashibhi, kwesa ekupheleni kwendlu kaEliyashibhi.</p> 
<p><A NAME="an_3:22">3:22</A>&nbsp;Emva kwakhe kwakulungiswa ngababingeleli, amadoda aloo mmandla.</p> 
<p><A NAME="an_3:23">3:23</A>&nbsp;Emva kwabo kwakulungiswa nguBhenjamin noHashubhi, malunga nendlu yabo. Emva kwabo kwakulungiswa nguAzariya, unyana kaMahaseya, unyana ka-Ananiya, ngasendlwini yakhe.</p> 
<p><A NAME="an_3:24">3:24</A>&nbsp;Emva kwakhe kwakulungiswa nguBhinwi unyana kaHenadade,  esinye isithuba; kwathabathela endlwini ka-Azariya, kwesa ekujikeni, kwesa embombeni.</p> 
<p><A NAME="an_3:25">3:25</A>&nbsp;Kwakulungiswa nguPalali unyana kaUzayi, ethabathela malunga ekujikeni, nasenqabeni ephezulu, edulusele endlwini yokumkani,  ngasentendelezweni yentolongo. Emva kwakhe kwakulungiswa nguPedaya unyana kaParoshe.</p> 
<p><A NAME="an_3:26">3:26</A>&nbsp;(Ke kaloku abakhonzi betempile babehlala eOfele, besa malunga nesango lamanzi empumalanga, nenqaba ende edulusele ngaphandle.)</p> 
<p><A NAME="an_3:27">3:27</A>&nbsp;Emva kwakhe kwakulungiswa ngabaseTekowa, esinye isithuba;  bethabathela malungana nenqaba enkulu edulusele ngaphandle,  besa eludongeni lweOfele.</p> 
<p><A NAME="an_3:28">3:28</A>&nbsp;Ngentla kwesango lamahashe kwakulungiswa ngababingeleli,  elowo nalowo malunga nendlu yakhe.</p> 
<p><A NAME="an_3:29">3:29</A>&nbsp;Emva kwabo kwakulungiswa nguTsadoki, unyana kaImere,  malunga nendlu yakhe; emva kwakhe kulungiswa nguShemaya unyana kaShekaniya, umgcini wesango langasempumalanga.</p> 
<p><A NAME="an_3:30">3:30</A>&nbsp;Emva kwakhe kwakulungiswa nguHananiya unyana kaShelemiya,  noHanun unyana wesithandathu kaTsalafi, esinye isithuba. Emva kwakhe kwakulungiswa nguMeshulam unyana kaBherekiya, malunga negumbi lakhe.</p> 
<p><A NAME="an_3:31">3:31</A>&nbsp;Emva kwakhe kwakulungiswa nguMalekiya, oweengcibi zegolide;  kwesa kwindlu yabakhonzi betempile, neyabathengi, malunga nesango likaMifekadi, kwesa kwigumbi eliphezulu lembombo.</p> 
<p><A NAME="an_3:32">3:32</A>&nbsp;Phakathi kwegumbi eliphezulu lembombo nesango lempahla emfutshane, kwakulungiswa ziingcibi zegolide nabathengi.</p> 
<p><A NAME="an_4:1">4:1</A>&nbsp;Kwathi, akuva uSanebhalati ukuba siyalwakha udonga, wasuka wavutha umsindo wakhe, waqumba kunene, wawangcikiva amaYuda.</p> 
<p><A NAME="an_4:2">4:2</A>&nbsp;Wathetha phambi kwabazalwana bakhe nempi yakwaSamari, wathi,  Enza ntoni na la maYuda antshwenyileyo? ozinqabisa na?  obingelela na? ogqiba namhla na? owavusa na amatye kwezi mfumba zothuli, etshile nje?</p> 
<p><A NAME="an_4:3">4:3</A>&nbsp;Ke uTobhiya umAmon, engakuye, wathi, Nale nto ayakhayo,  kungathi kunyuke impungutye le, iluqhekeze udonga lwawo lwamatye.</p> 
<p><A NAME="an_4:4">4:4</A>&nbsp;Yiva, Thixo wethu; ngokuba sideliwe, ukubuyisele ezintlokweni zabo ukungcikiva kwabo, ubanikele ekuphangweni elizweni labathinjwa.</p> 
<p><A NAME="an_4:5">4:5</A>&nbsp;Musa ukubuselela ubugwenxa babo; musa ukusicima isono sabo phambi kwakho; ngokuba bakuqumbisile phambi kwabakhi.</p> 
<p><A NAME="an_4:6">4:6</A>&nbsp;Salwakha ke udonga, lwadityaniswa lonke udonga, kwesa esiqingatheni sokuphakama kwalo. Abantu babenentliziyo yokusebenza.</p> 
<p><A NAME="an_4:7">4:7</A>&nbsp;Kwathi, akuva uSanebhalati, noTobhiya, nama-Arabhi,  nama-Amon, nama-Ashdode, ukuba ziyenyuswa iindonga zeYerusalem;  ukuba ziqaliwe, ziyavingcwa iintanda: wavutha umsindo wabo kunene.</p> 
<p><A NAME="an_4:8">4:8</A>&nbsp;Bacebisana kunye bonke bephela, ukuba beze kulwa neYerusalem, bayonakalise.</p> 
<p><A NAME="an_4:9">4:9</A>&nbsp;Sathandaza kuThixo wethu, samisa abokulinda imini nobusuku ngenxa yabo.</p> 
<p><A NAME="an_4:10">4:10</A>&nbsp;Athi amaYuda, Amandla abathwali bemithwalo ayetha,  inkunkuma ininzi; thina asinakulwakha udonga.</p> 
<p><A NAME="an_4:11">4:11</A>&nbsp;Ababandezeli bethu abo babesithi, Akayi kwazi, akayi kubona, side singene phakathi kwawo, siwabulale, siwumise umsebenzi.</p> 
<p><A NAME="an_4:12">4:12</A>&nbsp;Kwathi, akuza amaYuda abehleli emacaleni abo, athetha kuthi izihlandlo zalishumi, ephuma ezindaweni zonke, esithi, Buyelani kuthi.</p> 
<p><A NAME="an_4:13">4:13</A>&nbsp;Ndesuka, ndamisa ezindaweni ezisezantsi emva kodonga,  ezindaweni ezibalelelwa lilanga, ndamisa abantu ngokwemizalwane, benamakrele abo, nezikhali zabo, nezaphetha zabo.</p> 
<p><A NAME="an_4:14">4:14</A>&nbsp;Ndakhangela, ndasuka ndathi kubanumzana, nakubaphathi,  nakwabanye abantu, Musani ukuboyika; khumbulani iNkosi enkulu eyoyikekayo, nilwele abazalwana benu, noonyana benu, neentombi zenu, nabafazi benu, nezindlu zenu.</p> 
<p><A NAME="an_4:15">4:15</A>&nbsp;Kwathi, zakuva iintshaba zethu ukuba siyazi thina, nokuba uThixo ulitshitshisile iqhinga lazo, sabuyela sonke siphela eludongeni, elowo emsebenzini wakhe.</p> 
<p><A NAME="an_4:16">4:16</A>&nbsp;Kwathi, ukususela kuloo mini, esinye isiqingatha samadodana akwam sasebenza emsebenzini, esinye isiqingatha saphatha izikhali, neengweletshetshe, izaphetha, neengubo zentsimbi;  kananjalo abaphathi babeyixhasile yonke indlu kaYuda.</p> 
<p><A NAME="an_4:17">4:17</A>&nbsp;Ke aba babesakha eludongeni, nabathwala imithwalo,  babethwala ngesinye isandla esibe sisebenza emsebenzini,  baphathe izikhali ngesinye;</p> 
<p><A NAME="an_4:18">4:18</A>&nbsp;nabakhi babesakha, benxibe elowo ikrele lakhe esinqeni sakhe. Ovuthela isigodlo ubesecaleni lam.</p> 
<p><A NAME="an_4:19">4:19</A>&nbsp;Ndathi kubanumzana, nakubaphathi, nakwabanye abantu,  Umsebenzi lo mkhulu, ubanzi; thina sithe saa eludongeni, omnye ekude komnye.</p> 
<p><A NAME="an_4:20">4:20</A>&nbsp;Endaweni enithe neva ilizwi lesigodlo, nobuthelana kuyo kum; uThixo wosilwela.</p> 
<p><A NAME="an_4:21">4:21</A>&nbsp;Sasisebenza emsebenzini, isiqingatha sawo siphethe izikhali, siqalela ekuphumeni kwesifingo, sizise ekuveleni kweenkwenkwezi.</p> 
<p><A NAME="an_4:22">4:22</A>&nbsp;Kananjalo ndathi ngelo xesha ebantwini, Elowo nendodana yakwakhe makalale phakathi eYerusalem ebusuku, ukuze babe ngabalindi kuthi ebusuku, emini babe semsebenzini.</p> 
<p><A NAME="an_4:23">4:23</A>&nbsp;Ke mna, nabazalwana bam, namadodana akwam, namadoda alindayo abendilandela, sibe singazikhululi iingubo zethu.  Elowo ebenekrele lakhe kwesokunene.</p> 
<p><A NAME="an_5:1">5:1</A>&nbsp;Ke kaloku kwabakho ukukhala okukhulu kwabantu nabafazi babo ngabazalwana babo amaYuda.</p> 
<p><A NAME="an_5:2">5:2</A>&nbsp;Bekukho ababesithi, Sibaninzi thina, oonyana bethu,  neentombi zethu; masamkele ingqolowa, ukuze sidle, siphile.</p> 
<p><A NAME="an_5:3">5:3</A>&nbsp;Bekukho nababesithi, Amasimi ethu, nezidiliya zethu,  nezindlu zethu, sibambisile ngazo; masamkele ingqolowa ngenxa yendlala.</p> 
<p><A NAME="an_5:4">5:4</A>&nbsp;Bekukho nababesithi, Siboleke imali yokurhafela ukumkani,  ngokubambisa ngamasimi ethu nezidiliya zethu.</p> 
<p><A NAME="an_5:5">5:5</A>&nbsp;Kaloku inyama yethu ikwanjengenyama yabazalwana bethu,  noonyana bethu bakwanjengoonyana babo; ukanti siyabanyanzela oonyana bethu neentombi zethu, ukuba babe ngamakhoboka;  ezintombini zethu kukho nesezinyanzelwe; akukho mandla esandleni sethu, amasimi ethu nezidiliya zethu zizezabanye nje.</p> 
<p><A NAME="an_5:6">5:6</A>&nbsp;Wavutha ke kakhulu umsindo wam, ndakukuva ukukhala kwabo,  naloo mazwi.</p> 
<p><A NAME="an_5:7">5:7</A>&nbsp;Ndafuna iqhinga entliziyweni yam, ndabambana nabanumzana nabaphathi, ndathi kubo, Niyadlana ngokuboleka. Ndabamisela ibandla elikhulu,</p> 
<p><A NAME="an_5:8">5:8</A>&nbsp;ndathi kubo, Thina, ngangoko sinako, sibathengile sabakhulula abazalwana bethu amaYuda, ebe kuthengiswe ngabo kwiintlanga. Niya kusuka ke nina nithengise na ngabazalwana benu, ukuze bathengise ngeziqu zabo kuthi? Bathi cwaka,  abafumana lizwi lakuphendula.</p> 
<p><A NAME="an_5:9">5:9</A>&nbsp;Ndathi, Ayilungile le nto niyenzayo; nibe ningafanele na ukuhamba ekoyikeni uThixo wethu, ngenxa yokungcikiva kweentlanga eziziintshaba zethu?</p> 
<p><A NAME="an_5:10">5:10</A>&nbsp;Kananjalo mna, abazalwana bam, namadodana akwam, sibaboleke imali nengqolowa; makhe sikuyeke oku kuboleka ngokubambisa.</p> 
<p><A NAME="an_5:11">5:11</A>&nbsp;Khanibabuyisele kwanamhlanje amasimi abo, nezidiliya zabo,  nezinquma zabo, nezindlu zabo; nesekhulu isahlulo semali,  nesengqolowa, nesewayini entsha, neseoli, eniyibize kubo iyinzuzo.</p> 
<p><A NAME="an_5:12">5:12</A>&nbsp;Bathi, Siya kusibuyisa, singabizi nto kubo; siya kwenza njengoko utshoyo. Ndabiza ababingeleli, ndabafungisa ukuba benze ngokwelo lizwi.</p> 
<p><A NAME="an_5:13">5:13</A>&nbsp;Kananjalo ndavuthulula isondo lengubo yam, ndathi, UThixo makenjenje ukubavuthulula ezindlwini zabo, nasekuxelengeni kwabo, bonke abantu abangayi kulimisa elo lizwi; mabenjiwe nje ukuvuthululwa, balambathe. Lathi lonke ibandla, Amen; bamdumisa uYehova. Benza ke abantu ngokwelo lizwi.</p> 
<p><A NAME="an_5:14">5:14</A>&nbsp;Kananjalo kususela kumhla endamiselwa ukuba ndibe libamba labo ezweni lakwaYuda, ndithabathela kumnyaka wamashumi amabini, ndezisa kumnyaka wamashumi amathathu anamibini ka-Artashashta ukumkani, iyiminyaka elishumi elinamibini, mna nabazalwana bam asidlanga kudla kwabamba.</p> 
<p><A NAME="an_5:15">5:15</A>&nbsp;Ke amabamba okuqala abephambi kwam enza kwaba nzima ebantwini, athabatha kubo isonka newayini; emveni koko athabatha amashumi amane eeshekele zesilivere; kananjalo amadodana akwawo enza ngegunya ebantwini. Ke mna andenjanga njalo, ngokoyika uThixo.</p> 
<p><A NAME="an_5:16">5:16</A>&nbsp;Kananjalo ndabamba emsebenzini wolo donga; asithenganga masimi; onke amadodana akwam ayehlanganisene khona emsebenzini.</p> 
<p><A NAME="an_5:17">5:17</A>&nbsp;Ke amaYuda, abaphathi, amadoda alikhulu elinamanci mahlanu,  kwanawezayo kuthi, evela ezintlangeni ezisijikelezileyo, abe esetafileni yam.</p> 
<p><A NAME="an_5:18">5:18</A>&nbsp;Into ebe ilungiselelwa imini enye yaba yinkomo, neegusha ezikhethiweyo ezintandathu, neentaka, bekusenzelwa mna;  neentlobo zonke ezininzi zewayini ngeentsuku ezilishumi; kuloo nto andibizanga kudla kwabamba, ngokuba yayinzima inkonzo phezu kwaba bantu.</p> 
<p><A NAME="an_5:19">5:19</A>&nbsp;Ndikhumbulele okulungileyo, Thixo wam, ngako konke endikwenzele aba bantu.</p> 
<p><A NAME="an_6:1">6:1</A>&nbsp;Kwathi, kwakuvakala kuSanebhalati, nakuTobhiya, nakuGeshem umArabhi, nakwezinye iintshaba zethu, ukuba ndilwakhile udonga,  akwasala luthanda kulo (nakuba kwada kwalelo xesha ndingazimisanga iingcango emasangweni),</p> 
<p><A NAME="an_6:2">6:2</A>&nbsp;bathumela kum uSanebhalati noGeshem, besithi, Yiza,  sihlangane komnye wemizana esesihlanjeni seOno. Babecinga ukundenza into embi.</p> 
<p><A NAME="an_6:3">6:3</A>&nbsp;Ndathumela abathunywa kubo, ndathi, Ndenza umsebenzi omkhulu, andinakuhla; yini na ukuba ume umsebenzi lo, ngokuthi ndiwuyeke, ndihle ndize kuni?</p> 
<p><A NAME="an_6:4">6:4</A>&nbsp;Bathumela kum ngokunjalo izihlandlo zazine, ndabaphendula kwangelo lizwi.</p> 
<p><A NAME="an_6:5">6:5</A>&nbsp;USanebhalati wathumela ngokunjalo kum indodana yakwakhe,  isihlandlo sesihlanu, inencwadi evulekileyo esandleni sayo;</p> 
<p><A NAME="an_6:6">6:6</A>&nbsp;kubhalwe kuyo kwathiwa, Kuvakele ezintlangeni, utsho noGashemu ukuthi, Wena namaYuda nicinga ukugwilika; ulwakha ngenxa yoko udonga olo; unqwenele ukuba ngukumkani wawo,  ngokwaloo mazwi.</p> 
<p><A NAME="an_6:7">6:7</A>&nbsp;Kananjalo umise abaprofeti bokumemeza ngawe eYerusalem,  besithi, Kumkani wamaYuda! Ngoko ke kuya kuvakala kukumkani ngokwaloo mazwi; yiza ke ngoko, sicebisane.</p> 
<p><A NAME="an_6:8">6:8</A>&nbsp;Ndathumela kuye, ndathi, Akukho nto injengaleyo uyithethayo,  iyiloo nto uyicamngce entliziyweni yakho.</p> 
<p><A NAME="an_6:9">6:9</A>&nbsp;Ngokuba bonke bephela bebesoyikisa, besithi, Izandla zawo ziya kuwuyeka lo msebenzi, ungenziwa. Ngoko, Thixo, zomeleze izandla zam.</p> 
<p><A NAME="an_6:10">6:10</A>&nbsp;Ndaya endlwini kaShemaya unyana kaDelaya, unyana kaMehetabheli, evalelwe; wathi, Masihlangane endlwini kaThixo,  ngaphakathi kwetempile, sizivale iingcango zetempile leyo;  ngokuba baza kukubulala; ebusuku baya kuza kukubulala.</p> 
<p><A NAME="an_6:11">6:11</A>&nbsp;Ndathi, Kubaleke indoda enjengam nje na? Yiyiphi na enjengam eya kungena etempileni isinde? Andiyi kungena.</p> 
<p><A NAME="an_6:12">6:12</A>&nbsp;Ndaqonda: O! AsinguThixo lo umthumileyo; isiprofeto esi usithethe ngam ngokuqeshwa nguSanebhalati noTobhiya.</p> 
<p><A NAME="an_6:13">6:13</A>&nbsp;Ubeqeshelwe ukuze ndoyike, ndenze loo nto, ndone; ndibe negama elibi kubo, ukuze bandingcikive.</p> 
<p><A NAME="an_6:14">6:14</A>&nbsp;Bakhumbule, Thixo wam, ooTobhiya noSanebhalati ngokwezo zenzo zabo, kwanoNowadiya umprofetikazi, nabanye abaprofeti ababendoyikisa.</p> 
<p><A NAME="an_6:15">6:15</A>&nbsp;Lwagqitywa udonga ngomhla wamashumi amabini anesihlanu kaEluli, ngemihla emashumi mahlanu anamibini.</p> 
<p><A NAME="an_6:16">6:16</A>&nbsp;Kwathi zakukuva oko iintshaba zethu zonke, zoyika zonke iintlanga ezisijikelezileyo, zetha amandla emehlweni azo, zazi ukuba kuvele kuThixo wethu ukwenziwa kwalo msebenzi.</p> 
<p><A NAME="an_6:17">6:17</A>&nbsp;Kananjalo ngaloo mihla, abanumzana bakwaYuda bazongeza iincwadi eziya kuTobhiya, nezikaTobhiya bezisiza kubo.</p> 
<p><A NAME="an_6:18">6:18</A>&nbsp;Ngokuba bebebaninzi kwaYuda ababemfungele; ngokuba ebengumyeni kwaShekaniya unyana ka-Ara; noYohanan unyana wakhe ubezeke intombi kaMeshulam unyana kaBherekiya.</p> 
<p><A NAME="an_6:19">6:19</A>&nbsp;Kananjalo ukulunga kwakhe babekuthetha phambi kwam, namazwi am bewasa kuye. UTobhiya wathumela iincwadi zokundoyikisa.</p> 
<p><A NAME="an_7:1">7:1</A>&nbsp;Ke kaloku kwathi, lwakwakhiwa udonga, ndazifaka iingcango;  bamiswa abamasango, nabavumi, nabaLevi, ukuba bagcine umsebenzi wabo.</p> 
<p><A NAME="an_7:2">7:2</A>&nbsp;Ndamwisela umthetho uHanani umzalwana wam, noHananiya umphathi wenqaba, ngeYerusalem; ngokuba ebeyindoda enyanisekileyo, emoyikayo uThixo ngaphezu kwabaninzi.</p> 
<p><A NAME="an_7:3">7:3</A>&nbsp;Ndathi kubo, Amasango aseYerusalem makangavulwa, lide lifudumale ilanga; bathi, besemi belinda, bazivale iingcango,  bazitshixe; nimise abagcini abangabemi baseYerusalem, elowo abe selugcinweni lwakhe, elowo abe phambi kwendlu yakhe.</p> 
<p><A NAME="an_7:4">7:4</A>&nbsp;Umzi ububanzi ngeenxa zombini, umkhulu; abantu bembalwa phakathi kwawo, kungakhiwanga zindlu.</p> 
<p><A NAME="an_7:5">7:5</A>&nbsp;UThixo wam wangenisa entliziyweni yam, ukuba ndibabuthe abanumzana, nabaphathi, nabantu, ukuba ndibabhalele emilibeni yokuzalwa. Ndafumana incwadi yemilibo yokuzalwa kwabo babenyuke ekuqaleni; ndafumana kubhaliwe khona kwathiwa:</p> 
<p><A NAME="an_7:6">7:6</A>&nbsp;Ngabo aba oonyana belizwe lakwaYuda, abanyukayo kwabathinjiweyo basemfudusweni, awayebafudusile uNebhukadenetsare ukumkani waseBhabheli, ababuyela eYerusalem nakwaYuda, elowo wabuyela emzini wakowabo,</p> 
<p><A NAME="an_7:7">7:7</A>&nbsp;abeza noZerubhabheli, noYeshuwa, noNehemiya, noAzariya,  noRahamiya, noNahamani, noMordekayi, noBhileshan, noMisperete,  noBhigevayi, noNehum, noBhahana. Inani lamadoda, abantu bakwaSirayeli, yayileli:</p> 
<p><A NAME="an_7:8">7:8</A>&nbsp;oonyana bakaParoshe ibingamawaka amabini, anekhulu elinamanci asixhenxe anababini.</p> 
<p><A NAME="an_7:9">7:9</A>&nbsp;Oonyana bakaShefatiya ibingamakhulu amathathu, anamanci asixhenxe anababini.</p> 
<p><A NAME="an_7:10">7:10</A>&nbsp;Oonyana baka-Ara ibingamakhulu amathandathu, anamanci mahlanu anababini.</p> 
<p><A NAME="an_7:11">7:11</A>&nbsp;Oonyana bakaPahati wakwaMowabhi, koonyana bakaYeshuwa noYowabhi, ibingamawaka amabini, anamakhulu asibhozo, anashumi linye linesibhozo.</p> 
<p><A NAME="an_7:12">7:12</A>&nbsp;Oonyana bakaElam ibiliwaka, elinamakhulu amabini, anamanci mahlanu anabane.</p> 
<p><A NAME="an_7:13">7:13</A>&nbsp;Oonyana bakaZatu ibingamakhulu asibhozo, anamanci mane anabahlanu.</p> 
<p><A NAME="an_7:14">7:14</A>&nbsp;Oonyana bakaZakayi ibingamakhulu asixhenxe, anamanci mathandathu.</p> 
<p><A NAME="an_7:15">7:15</A>&nbsp;Oonyana bakaBhinwi ibingamakhulu amathandathu, anamanci mane anesibhozo.</p> 
<p><A NAME="an_7:16">7:16</A>&nbsp;Oonyana bakaBhebhayi ibingamakhulu amathandathu, anamanci mabini anesibhozo.</p> 
<p><A NAME="an_7:17">7:17</A>&nbsp;Oonyana baka-Azegadi ibingamawaka amabini, anamakhulu mathathu, anamanci mabini anababini.</p> 
<p><A NAME="an_7:18">7:18</A>&nbsp;Oonyana baka-Adonikam ibingamakhulu amathandathu, anamanci mathandathu anesixhenxe.</p> 
<p><A NAME="an_7:19">7:19</A>&nbsp;Oonyana bakaBhigevayi ibingamawaka amabini, anamanci mathandathu anesixhenxe.</p> 
<p><A NAME="an_7:20">7:20</A>&nbsp;Oonyana baka-Adin ibingamakhulu amathandathu, anamanci mahlanu anabahlanu.</p> 
<p><A NAME="an_7:21">7:21</A>&nbsp;Oonyana baka-Atere kaHezekiya ibingamashumi asithoba anesibhozo.</p> 
<p><A NAME="an_7:22">7:22</A>&nbsp;Oonyana bakaHashum ibingamakhulu amathathu, anamanci mabini anesibhozo.</p> 
<p><A NAME="an_7:23">7:23</A>&nbsp;Oonyana bakaBhetsayi ibingamakhulu amathathu, anamanci mabini anabane.</p> 
<p><A NAME="an_7:24">7:24</A>&nbsp;Oonyana bakaHarifi ibilikhulu, elinashumi linye linababini.</p> 
<p><A NAME="an_7:25">7:25</A>&nbsp;Oonyana baseGibheyon ibingamashumi asithoba anabahlanu.</p> 
<p><A NAME="an_7:26">7:26</A>&nbsp;Amadoda aseBhetelehem naseNetofa ibilikhulu, elinamanci asibhozo anesibhozo.</p> 
<p><A NAME="an_7:27">7:27</A>&nbsp;Amadoda aseAnatoti ibilikhulu, elinamanci mabini anesibhozo.</p> 
<p><A NAME="an_7:28">7:28</A>&nbsp;Amadoda aseBhete-azemavete ibingamashumi amane anamabini.</p> 
<p><A NAME="an_7:29">7:29</A>&nbsp;Amadoda aseKiriyati-yeharim, neKefira, neBheroti ibingamakhulu asixhenxe, anamanci mane anamathathu.</p> 
<p><A NAME="an_7:30">7:30</A>&nbsp;Amadoda aseRama neGabha ibingamakhulu amathandathu,  anamanci mabini ananye.</p> 
<p><A NAME="an_7:31">7:31</A>&nbsp;Amadoda aseMikimas ibilikhulu, elinamanci mabini anamabini.</p> 
<p><A NAME="an_7:32">7:32</A>&nbsp;Amadoda aseBheteli neAyi ibilikhulu, elinamanci mabini anamathathu.</p> 
<p><A NAME="an_7:33">7:33</A>&nbsp;Amadoda enye iNebho ibingamashumi amahlanu anamabini.</p> 
<p><A NAME="an_7:34">7:34</A>&nbsp;Oonyana bomnye uElam ibiliwaka elinamakhulu amabini,  anamanci mahlanu anabane.</p> 
<p><A NAME="an_7:35">7:35</A>&nbsp;Oonyana bakaHarim ibingamakhulu amathathu, anamanci mabini.</p> 
<p><A NAME="an_7:36">7:36</A>&nbsp;Oonyana baseYeriko ibingamakhulu amathathu, anamanci mane anabahlanu.</p> 
<p><A NAME="an_7:37">7:37</A>&nbsp;Oonyana baseLodi neHadidi neOno ibingamakhulu asixhenxe,  anamanci mabini anamnye.</p> 
<p><A NAME="an_7:38">7:38</A>&nbsp;Oonyana baseSenaha ibingamawaka amathathu, anamakhulu asithoba, anamanci mathathu.</p> 
<p><A NAME="an_7:39">7:39</A>&nbsp;Ababingeleli: oonyana bakaYedaya, bendlu kaYeshuwa,  ibingamakhulu asithoba, anamanci asixhenxe anabathathu.</p> 
<p><A NAME="an_7:40">7:40</A>&nbsp;Oonyana bakaImere ibiliwaka, elinamanci mahlanu anababini.</p> 
<p><A NAME="an_7:41">7:41</A>&nbsp;Oonyana bakaPashure ibiliwaka, elinamakhulu amabini,  anamanci mane anesixhenxe.</p> 
<p><A NAME="an_7:42">7:42</A>&nbsp;Oonyana bakaHarim ibiliwaka elinashumi linye linesixhenxe.</p> 
<p><A NAME="an_7:43">7:43</A>&nbsp;AbaLevi: oonyana bakaYeshuwa noKademiyeli, koonyana bakaHodeva, ibingamashumi asixhenxe anabane.</p> 
<p><A NAME="an_7:44">7:44</A>&nbsp;Iimvumi: oonyana baka-Asafu ibilikhulu, elinamanci mane anesibhozo.</p> 
<p><A NAME="an_7:45">7:45</A>&nbsp;Abamasango: oonyana bakaShalum, oonyana baka-Atere, oonyana bakaTalemon, oonyana baka-Akubhi, oonyana bakaHatita, oonyana bakaShobhayi, ibilikhulu, elinamanci mathathu anesibhozo.</p> 
<p><A NAME="an_7:46">7:46</A>&nbsp;Abakhonzi betempile: oonyana bakaTsiha, oonyana bakaHasufa,  oonyana bakaTabhahoti,</p> 
<p><A NAME="an_7:47">7:47</A>&nbsp;oonyana bakaKerosi, oonyana bakaSiha, oonyana bakaPadon,</p> 
<p><A NAME="an_7:48">7:48</A>&nbsp;oonyana bakaLebhana, oonyana bakaHagabha, oonyana bakaSalemayi,</p> 
<p><A NAME="an_7:49">7:49</A>&nbsp;oonyana bakaHanan, oonyana bakaGidele, oonyana bakaGahare,</p> 
<p><A NAME="an_7:50">7:50</A>&nbsp;oonyana bakaRehaya, oonyana bakaRetsin, oonyana bakaNekoda,</p> 
<p><A NAME="an_7:51">7:51</A>&nbsp;oonyana bakaGazam, oonyana bakaUza, oonyana bakaPaseha,</p> 
<p><A NAME="an_7:52">7:52</A>&nbsp;oonyana bakaBhetsayi, oonyana bakaMehunim, oonyana bakaNefishesim,</p> 
<p><A NAME="an_7:53">7:53</A>&nbsp;oonyana bakaBhakebhuki, oonyana bakaHakufa, oonyana bakaHarehure,</p> 
<p><A NAME="an_7:54">7:54</A>&nbsp;oonyana bakaBhatseliti, oonyana bakaMehida, oonyana bakaHarsha,</p> 
<p><A NAME="an_7:55">7:55</A>&nbsp;oonyana bakaBharkosi, oonyana bakaSisera, oonyana bakaTama,</p> 
<p><A NAME="an_7:56">7:56</A>&nbsp;oonyana bakaNetsiha, oonyana bakaHatifa.</p> 
<p><A NAME="an_7:57">7:57</A>&nbsp;Oonyana babakhonzi bakaSolomon: oonyana bakaSotayi, oonyana bakaSoferete, oonyana bakaPerida,</p> 
<p><A NAME="an_7:58">7:58</A>&nbsp;oonyana bakaYahala, oonyana bakaDarkon, oonyana bakaGidele,</p> 
<p><A NAME="an_7:59">7:59</A>&nbsp;oonyana bakaShefatiya, oonyana bakaHatili, oonyana bakaPokerete-tsebhayim, oonyana baka-Amon.</p> 
<p><A NAME="an_7:60">7:60</A>&nbsp;Bonke abakhonzi betempile, noonyana babakhonzi bakaSolomon,  ibingamakhulu amathathu, anamanci asithoba anababini.</p> 
<p><A NAME="an_7:61">7:61</A>&nbsp;Ngabo aba abenyuka bevela eTele-mela, naseTele-harsha,  naseKerubhi-adoni-mere; ke ababanga nakuzixela izindlu zooyise nomnombo wabo, ukuba ngabakwaSirayeli na:</p> 
<p><A NAME="an_7:62">7:62</A>&nbsp;oonyana bakaDelaya, oonyana bakaTobhiya, oonyana bakaNekoda, babengamakhulu omathandathu, anamanci mane anababini.</p> 
<p><A NAME="an_7:63">7:63</A>&nbsp;Ke kubabingeleli: oonyana bakaHabhaya, oonyana bakaHakotse,  oonyana bakaBharzilayi, owazeka umfazi ezintombini zikaBharzilayi waseGiliyadi, wabizwa ngegama lazo:</p> 
<p><A NAME="an_7:64">7:64</A>&nbsp;abo bakufuna ukubhalwa kwabo kwababhalelwayo emilibeni yokuzalwa, abakufumana; bangcola ke, ababa sebubingelelini.</p> 
<p><A NAME="an_7:65">7:65</A>&nbsp;Irhuluneli yathi kubo, mabangadli nto kwezingcwele kanye,  kude kuvele umbingeleli oneeUrim neeTumim.</p> 
<p><A NAME="an_7:66">7:66</A>&nbsp;Lonke ibandla lindawonye ibe ingamawaka angamashumi amane anamabini, anamakhulu mathathu, anamanci mathandathu;</p> 
<p><A NAME="an_7:67">7:67</A>&nbsp;zizodwa izicaka zabo ezi nezicakakazi zabo ezi, zingamawaka asixhenxe, anamakhulu amathathu, anamanci mathathu anesixhenxe;  zineemvumi neemvumikazi ezingamakhulu amabini, anamanci mane anantlanu.</p> 
<p><A NAME="an_7:68">7:68</A>&nbsp;Amahashe abo ibingamakhulu asixhenxe, anamanci mathathu anamathandathu; oondlebende babo ibingamakhulu amabini,  anamanci mane anabahlanu;</p> 
<p><A NAME="an_7:69">7:69</A>&nbsp;iinkamela ibingamakhulu amane, anamanci mathathu anantlanu;  amaesile ibingamawaka amathandathu, anamakhulu asixhenxe,  anamanci mabini.</p> 
<p><A NAME="an_7:70">7:70</A>&nbsp;Inxenye yeentloko zezindlu zooyise yanikela emsebenzini.  Irhuluneli yanikela ebuncwaneni igolide eliwaka leedarike,  namashumi amahlanu ezitya zokutshiza, namashumi amathathu eengubo zangaphantsi zababingeleli, nesilivere engamawaka amalulanu eemina.</p> 
<p><A NAME="an_7:71">7:71</A>&nbsp;Inxenye yeentloko zezindlu zooyise yanikela ebuncwaneni bomsebenzi igolide engamawaka amashumi amabini eedarike,  nesilivere engamawaka amabini, anamakhulu amabini eemina.</p> 
<p><A NAME="an_7:72">7:72</A>&nbsp;Okwanikwayo ngabanye abantu ibe iyigolide engamawaka amashumi amabini eedarike, nesilivere engamawaka amabini,  namashumi amathandathu anesixhenxe eengubo zangaphantsi zababingeleli.</p> 
<p><A NAME="an_7:73">7:73</A>&nbsp;Bahlala ke ababingeleli, nabaLevi, nabamasango, neemvumi,  nenxenye yabantu, nabakhonzi betempile, namaSirayeli onke emizini yakomawabo. Ithe yakufika inyanga yesixhenxe, baba oonyana bakaSirayeli besemizini yakomawabo.</p> 
<p><A NAME="an_8:1">8:1</A>&nbsp;Bahlangana bonke abantu njengamntu mnye endaweni yembutho ephambi kwesango lamanzi, bathi kuEzra umbhali, makazise incwadi yomyalelo kaMoses, awawumiselayo uYehova kumaSirayeli.</p> 
<p><A NAME="an_8:2">8:2</A>&nbsp;UEzra umbingeleli wawuzisa umyalelo phambi kwebandla elo,  lithabathele kwindoda lesa kumfazi, nakubo bonke abanokuva baqonde, ngomhla wokuqala wenyanga yesixhenxe.</p> 
<p><A NAME="an_8:3">8:3</A>&nbsp;Walesa kuwo phambi kwendawo yembutho ephambi kwesango lamanzi, eqale ekuseni kwada kwaba semini enkulu, phambi kwamadoda nabafazi, nabasebenokuqonda; iindlebe zabantu bonke zaphulaphula loo ncwadi yomyalelo.</p> 
<p><A NAME="an_8:4">8:4</A>&nbsp;Wema ke uEzra umbhali esikhwelweni somthi, ababesenzele loo nto. Kwema ngakuye uMatitiya, noShema, noAnaya, noUriya,  noHilekiya, noMahaseya, ngasekunene kwakhe; ngasekholo yanguPedaya, noMishayeli, noMalekiya, noHashum, noHashebhadana,  noZekariya, noMeshulam.</p> 
<p><A NAME="an_8:5">8:5</A>&nbsp;UEzra wayivula incwadi emehlweni abantu bonke (ngokuba wayebaphakamele abantu bonke) akuyivula, bema abantu bonke.</p> 
<p><A NAME="an_8:6">8:6</A>&nbsp;UEzra wambonga uYehova, uThixo omkhulu. Baphendula bonke abantu, bathi, Amen, amen, bephakamisa izandla zabo. Bathoba,  baqubuda kuYehova, bebhekise ubuso babo emhlabeni.</p> 
<p><A NAME="an_8:7">8:7</A>&nbsp;OoYeshuwa, noBhani noSherebhiya, noYamin, noAkubhi,  noShabhetayi, noHodiya, noMahaseya, noKelita, noAzariya,  noYozabhadi, noHanan, noPelaya, nabaLevi, babaqondisa abantu umyalelo, abantu bemi ezindaweni zabo.</p> 
<p><A NAME="an_8:8">8:8</A>&nbsp;Balesa encwadini, emyalelweni kaThixo, ngokucacileyo,  beqononondisa; bakuqonda ke ukulesa oku.</p> 
<p><A NAME="an_8:9">8:9</A>&nbsp;Wathi uNehemiya oyirhuluneli, noEzra umbingeleli, umbhali,  nabaLevi abazondisa abantu, ebantwini bonke, Le mini ingcwele kuYehova uThixo wethu; musani ukwenza isijwili, musani ukulila.  Ngokuba babelila bonke abantu, bakuweva amazwi omyalelo lowo.</p> 
<p><A NAME="an_8:10">8:10</A>&nbsp;Wathi kubo, Yiyani, nidle amanqatha, nisele izinto ezinencasa, nise isabelo kwabangalungiselwanga nto; ngokuba le mini ingcwele kwiNkosi yethu. Musani ukuba buhlungu; ngokuba uvuyo lukaYehova ligwiba lenu.</p> 
<p><A NAME="an_8:11">8:11</A>&nbsp;NabaLevi babebathuthuzela abantu bonke, besithi, Yithini tu; ngokuba le mini ingcwele; musani ukuba buhlungu.</p> 
<p><A NAME="an_8:12">8:12</A>&nbsp;Besuka bonke abantu, baya kudla, basela, bathuma izabelo,  bavuya kakhulu: ngokuba bawaqonda amazwi ababewaxelelwa.</p> 
<p><A NAME="an_8:13">8:13</A>&nbsp;Ngomhla wesibini kwahlanganisana iintloko zezindlu zooyise zabantu bonke, nezababingeleli, nezabaLevi, zeza kuEzra umbhali ukuwaqiqa amazwi omyalelo.</p> 
<p><A NAME="an_8:14">8:14</A>&nbsp;Bafumana kubhaliwe emyalelweni, awawumiselayo uYehova ngoMoses, ukuthi, oonyana bakaSirayeli mabahlale eminqubeni ngomthendeleko wenyanga yesixhenxe;</p> 
<p><A NAME="an_8:15">8:15</A>&nbsp;nokuthi mabavakalise, bahambise ilizwi emizini yabo yonke,  naseYerusalem, lokuthi, Phumani niye ezintabeni, nize namahlamvu eminquma, namahlamvu eminquma yasendle, namahlamvu emimirtile, namahlamvu esundu, namahlamvu emithi ethe shinyi,  ukuze kwenziwe iminquba ngoko kubhaliweyo.</p> 
<p><A NAME="an_8:16">8:16</A>&nbsp;Baphuma abantu, bawazisa, bazenzela iminquba, elowo phezu kwendlu yakhe, nasezintendelezweni zabo, nasezintendelezweni zendlu kaThixo, nasendaweni yembutho yesango lamanzi,  nasendaweni yembutho yesango likaEfrayim.</p> 
<p><A NAME="an_8:17">8:17</A>&nbsp;Lonke ibandla elalibuye ekuthinjweni lenza iminquba,  lahlala eminqubeni; ngokuba oonyana bakaSirayeli babengenzanga ngokunjalo kususela kwimihla kaYoshuwa unyana kaNun, kwada kwayiloo mini. Kwabakho ke uvuyo olukhulu kunene.</p> 
<p><A NAME="an_8:18">8:18</A>&nbsp;Kwaleswa encwadini yomyalelo kaThixo imihla ngemihla,  kwathabathela kumhla wokuqala kwezisa kumhla wokugqibela. Benza umthendeleko imihla yasixhenxe; ngomhla wesibhozo yaba yingqungquthela ngokwesiko.</p> 
<p><A NAME="an_9:1">9:1</A>&nbsp;Ke kaloku ngomhla wamashumi amabini anesine waloo nyanga,  bahlanganisana oonyana bakaSirayeli, bezila ukudla, beneengubo ezirhwexayo, bezigalele umhlaba.</p> 
<p><A NAME="an_9:2">9:2</A>&nbsp;Yazahlula imbewu kaSirayeli koonyana bonke bolunye uhlanga,  bema bazixela izono zabo, nobugwenxa booyise.</p> 
<p><A NAME="an_9:3">9:3</A>&nbsp;Bema endaweni yabo, belesa encwadini yomyalelo kaYehova uThixo wabo, isahlulo sesine semini; esinye isahlulo sesine bexela izono zabo, bemnqula uYehova uThixo wabo.</p> 
<p><A NAME="an_9:4">9:4</A>&nbsp;Benyuka bema esikhwelweni sabaLevi ooYeshuwa noBhani,  noKademiyeli, noShebhaniya, noBhuni, noSherebhiya, noBhani,  noKenani; bamemeza ngezwi elikhulu kuYehova uThixo wabo.</p> 
<p><A NAME="an_9:5">9:5</A>&nbsp;Bathi abaLevi, ooYeshuwa, noKademiyeli, noBhani,  noHashabheneya, noSherebhiya, noHodiya, noShebhaniya, noPetaya:  Sukani nime. Bongani uYehova uThixo wenu, kususela kwaphakade kude kuse ephakadeni. Malibongwe igama lobuqaqawuli bakho,  elikuphakameleyo konke ukubonga nokudumisa.</p> 
<p><A NAME="an_9:6">9:6</A>&nbsp;Wena unguYehova wedwa, wena wenza izulu, izulu lawo amazulu,  nomkhosi wawo wonke, umhlaba nento yonke ephezu kwawo,  iilwandle neento zonke ezikhona, uzidlisa ubomi zonke ezo zinto; umkhosi wamazulu uqubuda kuwe.</p> 
<p><A NAME="an_9:7">9:7</A>&nbsp;Wena unguYehova, uThixo owanyula uAbram, wamkhupha eUre yamaKaledi, wamthiya igama elinguAbraham.</p> 
<p><A NAME="an_9:8">9:8</A>&nbsp;Wayifumana intliziyo yakhe inyanisekile phambi kwakho, wenza naye umnqophiso wokulinika ilizwe lamaKanan, namaHeti,  nama-Amori, namaPerizi, namaYebhusi, namaGirgashi, wokulinika imbewu yakhe; wawamisa ke amazwi akho, ngokuba ulilungisa.</p> 
<p><A NAME="an_9:9">9:9</A>&nbsp;Wazibona iintsizi zoobawo eYiputa, wakuva ukukhala kwabo eLwandle oluBomvu;</p> 
<p><A NAME="an_9:10">9:10</A>&nbsp;wenza imiqondiso nezimanga kuFaro, nakubakhonzi bakhe bonke, nakubantu bonke belizwe lakhe, ngokuba ubusazi ukuba baye bebakhukhumalele; wazenzela igama njengoko kunjalo nanamhla.</p> 
<p><A NAME="an_9:11">9:11</A>&nbsp;Walwahlula ulwandle phambi kwabo; bawela elwandle komile,  abasukeli babo wabazulumbela ezinzulwini njengelitye emanzini anamandla.</p> 
<p><A NAME="an_9:12">9:12</A>&nbsp;Wabakhokela ngomqulu welifu emini, nangomqulu womlilo ebusuku, ukuba ubakhanyisele indlela ababehamba ngayo.</p> 
<p><A NAME="an_9:13">9:13</A>&nbsp;Wehla phezu kwentaba yeSinayi, wathetha nabo uvela emazulwini, wabanika amasiko athe tye, nemiyalelo eyinyaniso,  nemimiselo, nemithetho elungileyo;</p> 
<p><A NAME="an_9:14">9:14</A>&nbsp;wabazisa isabatha yakho engcwele, wabamisela imithetho,  nemimiselo, nomyalelo, ngesandla sikaMoses umkhonzi wakho.</p> 
<p><A NAME="an_9:15">9:15</A>&nbsp;Wabanika isonka sasezulwini ngenxa yokulamba kwabo,  wabavelisela namanzi engxondorheni ngenxa yokunxanwa kwabo;  wathi kubo, mabaye kulihlutha ilizwe, owabaphakamisela isandla sakho, ukuba wobanika lona.</p> 
<p><A NAME="an_9:16">9:16</A>&nbsp;Ke bona oobawo bakhukhumala, bazenza lukhuni iintamo zabo,  abayiphulaphula imithetho yakho.</p> 
<p><A NAME="an_9:17">9:17</A>&nbsp;Abavuma ukuva, abayikhumbula imisebenzi yakho ebalulekileyo, owayenzayo kubo. Bazenza lukhuni iintamo zabo,  bamisa iintloko, ukuba babuyele ebukhobokeni babo ngeenkani zabo; wena wathi, kuba unguThixo wokuxolela, ubabala,  unemfesane, uzeka kade umsindo, umninzi ngenceba, akwabashiya.</p> 
<p><A NAME="an_9:18">9:18</A>&nbsp;Noko ke bazenzela ithole elingumfanekiso otyhidiweyo,  bathi, Nguye lo uThixo wakho owakunyusayo eYiputa; bakugiba kakhulu.</p> 
<p><A NAME="an_9:19">9:19</A>&nbsp;Ke wena, ngeemfesane zakho ezinkulu, akubashiyanga entlango; umqulu welifu wokubakhokela ngendlela awumkanga kubo emini, nomqulu womlilo ebusuku wokubakhanyisela indlela ababamba ngayo.</p> 
<p><A NAME="an_9:20">9:20</A>&nbsp;Wabanika umoya wakho olungileyo, ukuba ubaqononondise;  akuwuvimbanga umlomo wabo imana yakho, wabanika amanzi ngenxa yenxano labo.</p> 
<p><A NAME="an_9:21">9:21</A>&nbsp;Iminyaka emashumi mane wabafunzela entlango, abaswela nto;  iingubo zabo azonakalanga bubudala, iinyawo zabo azidumbanga.</p> 
<p><A NAME="an_9:22">9:22</A>&nbsp;Wabanika izikumkani nezizwe, wabahlulahlula ngokwemida yabo; balihlutha ilizwe lakwaSihon, ilizwe lokumkani waseHeshbhon, kwanelizwe likaOgi ukumkani waseBhashan.</p> 
<p><A NAME="an_9:23">9:23</A>&nbsp;Wabandisa oonyana babo njengeenkwenkwezi zezulu; wabazisa kwelo zwe, wathi kooyise mabaze balihluthe.</p> 
<p><A NAME="an_9:24">9:24</A>&nbsp;Bangena ke oonyana abo, balihlutha ilizwe elo; wabathoba phambi kwabo abemi belizwe, amaKanan, wawanikela ezandleni zabo, ookumkani bawo nezizwe zelizwe elo, ukuba benze kuzo ngokuzithandela kwabo.</p> 
<p><A NAME="an_9:25">9:25</A>&nbsp;Bayithimba imizi enqatyisiweyo, nomhlaba otyebileyo;  bahlutha izindlu zizele zizinto zonke ezintle, amaqula ambiweyo, nezidiliya, nezinquma, nemithi edliwayo yamininzi.  Badla, bahlutha, batyeba, baziyolisa ngokulunga kwakho okukhulu.</p> 
<p><A NAME="an_9:26">9:26</A>&nbsp;Besuka baphika, bagwilika kuwe, umyalelo wakho bawuphosela emva komhlana wabo, bababulala abaprofeti bakho ababengqina kubo, ukuba bababuvisele kuwe; bakugiba kakhulu.</p> 
<p><A NAME="an_9:27">9:27</A>&nbsp;Wabanikela ezandleni zababandezeli babo, bababandezela.  Ngexesha lokubandezelwa kwabo bakhala kuwe; wena weva usemazulwini, wabanika abasindisi ngokweemfesane zakho ezinkulu, babasindisa ezandleni zababandezeli babo.</p> 
<p><A NAME="an_9:28">9:28</A>&nbsp;Bakuba nokuphumla, babuya benza okubi phambi kwakho,  wabashiya ezandleni zeentshaba zabo, zabanyathela. Babuya bakhala kuwe; wena weva usemazulwini, wabahlangula ngokweemfesane zakho amaxesha amaninzi.</p> 
<p><A NAME="an_9:29">9:29</A>&nbsp;Wangqina ngabo, ukuba ubabuyisele emyalelweni wakho; ke bona bakhukhumala, abayiphulaphula imithetho yakho; amasiko akho bona kuwo, awothi umntu owenzayo aphile ngawo; bamangala negxalaba, bazenza lukhuni iintamo zabo, abaphulaphula.</p> 
<p><A NAME="an_9:30">9:30</A>&nbsp;Wabathwala iminyaka emininzi, wangqina ngabo ngoMoya wakho,  ngabaprofeti bakho; abakubekela ndlebe; wabanikela ke ezandleni zezizwe zamazwe.</p> 
<p><A NAME="an_9:31">9:31</A>&nbsp;Ke ngeemfesane zakho ezinkulu akubagqibanga kuphele,  akubashiyanga; ngokuba unguThixo onobabalo, nemfesane.</p> 
<p><A NAME="an_9:32">9:32</A>&nbsp;Kaloku, Thixo wethu, Thixo omkhulu, oligorha, owoyikekayo,  ogcina umnqophiso nenceba, mayingabi ncinane phambi kwakho yonke indiniso esiyifumeneyo thina, nookumkani bethu,  nabathetheli bethu, nababingeleli bethu, nabaprofeti bethu,  noobawo, nabantu bakho bonke, kususela kwimihla yookumkani baseAsiriya, kude kube yile mini.</p> 
<p><A NAME="an_9:33">9:33</A>&nbsp;Ulilungisa entweni yonke esifikeleyo; ngokuba wena wenze inyaniso, ke thina senze okungendawo.</p> 
<p><A NAME="an_9:34">9:34</A>&nbsp;Ookumkani bethu, nabathetheli bethu, nababingeleli bethu,  noobawo, abawenzanga umyalelo wakho, abazibazanga iindlebe emithethweni yakho, nasezingqinweni zakho, owangqina ngazo ngabo.</p> 
<p><A NAME="an_9:35">9:35</A>&nbsp;Bona, ebukumkanini babo, ekulungeni kwakho okukhulu owabanikayo, ezweni elibanzi, elityebileyo, owabanikayo,  abakukhonzanga, ababuyanga ezenzweni zabo ezibi.</p> 
<p><A NAME="an_9:36">9:36</A>&nbsp;Yabona, singabakhonzi namhla; nelizwe owalinika oobawo,  ukuba sidle iziqhamo zalo nokulunga kwalo, nanku singabakhonzi kulo.</p> 
<p><A NAME="an_9:37">9:37</A>&nbsp;Ungeniselo lwalo lilwandisela ookumkani, owabamisa phezu kwethu ngenxa yezono zethu; bayayilawula imizimba yethu neenkomo zethu, ngokuzithandela kwabo; sisembandezelweni enkulu.</p> 
<p><A NAME="an_9:38">9:38</A>&nbsp;Ngezo zinto zonke senza umnqophiso wenene, sawubhala;  bawutywina abathetheli bethu, nabaLevi bethu, nababingeleli bethu.</p> 
<p><A NAME="an_10:1">10:1</A>&nbsp;Abo ke bawutywinayo: nguNehemiya irhuluneli, unyana kaHakaliya, noZedekiya,</p> 
<p><A NAME="an_10:2">10:2</A>&nbsp;noSeraya, noAzariya, noYeremiya,</p> 
<p><A NAME="an_10:3">10:3</A>&nbsp;noPashure, noAmariya, noMalekiya,</p> 
<p><A NAME="an_10:4">10:4</A>&nbsp;noHatushe, noShebhaniya, noMaluki,</p> 
<p><A NAME="an_10:5">10:5</A>&nbsp;noHarim, noMeremoti, no-Obhadiya,</p> 
<p><A NAME="an_10:6">10:6</A>&nbsp;noDaniyeli, noGineton, noBharuki,</p> 
<p><A NAME="an_10:7">10:7</A>&nbsp;noMeshulam, noAbhiya, noMiyamin,</p> 
<p><A NAME="an_10:8">10:8</A>&nbsp;noMahazeya, noBhilegayi, noShemaya; abo ngababingeleli.</p> 
<p><A NAME="an_10:9">10:9</A>&nbsp;AbaLevi: nguYeshuwa unyana ka-Azaniya, noBhinwi koonyana bakaHenadade, noKademiyeli.</p> 
<p><A NAME="an_10:10">10:10</A>&nbsp;Nabazalwana babo: nguShebhaniya, noHodiya, noKelita,  noPelaya, noHanan,</p> 
<p><A NAME="an_10:11">10:11</A>&nbsp;noMika, noRehobhi, noHashabhiya,</p> 
<p><A NAME="an_10:12">10:12</A>&nbsp;noZakure, noSherebhiya, noShebhaniya,</p> 
<p><A NAME="an_10:13">10:13</A>&nbsp;noHodiya, noBhani, noBheninu.</p> 
<p><A NAME="an_10:14">10:14</A>&nbsp;Iintloko zabantu: nguParoshe, noPahati wakwaMowabhi,  noElam, noZatu, noBhani,</p> 
<p><A NAME="an_10:15">10:15</A>&nbsp;noBhuni, noAzegadi, noBhebhayi,</p> 
<p><A NAME="an_10:16">10:16</A>&nbsp;noAdoniya, noBhigvayi, noAdin,</p> 
<p><A NAME="an_10:17">10:17</A>&nbsp;noAtere, noHezekiya, noAzure,</p> 
<p><A NAME="an_10:18">10:18</A>&nbsp;noHodiya, noHashum, noBhetsayi,</p> 
<p><A NAME="an_10:19">10:19</A>&nbsp;noHarifi, noAnatoti, noNebhayi,</p> 
<p><A NAME="an_10:20">10:20</A>&nbsp;noMagepihashe, noMeshulam, noHezire,</p> 
<p><A NAME="an_10:21">10:21</A>&nbsp;noMeshezabheli, noTsadoki, noYaduwa,</p> 
<p><A NAME="an_10:22">10:22</A>&nbsp;noPelatiya, noHanan, noAnaya,</p> 
<p><A NAME="an_10:23">10:23</A>&nbsp;noHosheya, noHananiya, noHashubhi,</p> 
<p><A NAME="an_10:24">10:24</A>&nbsp;noHaloheshe, noPileha, noShobheki,</p> 
<p><A NAME="an_10:25">10:25</A>&nbsp;noRehum, noHashabena, noMahaseya,</p> 
<p><A NAME="an_10:26">10:26</A>&nbsp;noAhiya, noHanan, noAnan,</p> 
<p><A NAME="an_10:27">10:27</A>&nbsp;noMaluki, noHarim, noBhahana.</p> 
<p><A NAME="an_10:28">10:28</A>&nbsp;Abanye abantu, ababingeleli, nabaLevi, nabamasango,  neemvumi, nabakhonzi betempile, nabo bonke ababezahlule kwizizwe zamazwe, beza emyalelweni kaThixo; abafazi babo,  noonyana babo, neentombi zabo, bonke abasebenokwazi nokuqonda.</p> 
<p><A NAME="an_10:29">10:29</A>&nbsp;Babambelela kubazalwana babo, iingangamsha zabo, bangena esiqalekisweni nasesifungweni sokuhamba ngomyalelo kaThixo,  owawiswa ngesandla sikaMoses umkhonzi kaThixo, nokuyigcina nokuyenza yonke imithetho kaYehova iNkosi yethu, namasiko akhe,  nemimiselo yakhe:</p> 
<p><A NAME="an_10:30">10:30</A>&nbsp;singazendiseli iintombi zethu kwizizwe zeli lizwe,  singabazekeli oonyana bethu iintombi zazo;</p> 
<p><A NAME="an_10:31">10:31</A>&nbsp;sithi izizwe zeli lizwe ezizisa izinto zentengo,  nengqolowa, nokuba yiyiphi, ngemini yesabatha, zithengisa,  singathengi kuzo ngesabatha nangomhla ongcwele; siwuyeke ulale umnyaka wesixhenxe, nento ebolekiweyo sisandla nokuba sesikabani.</p> 
<p><A NAME="an_10:32">10:32</A>&nbsp;Sizimisele imithetho yokubeka phezu kwethu isahlulo sesithathu seshekele ngomnyaka, ngenxa yenkonzo yendlu kaThixo wethu:</p> 
<p><A NAME="an_10:33">10:33</A>&nbsp;ngenxa yezonka ezicwangcisiweyo, nomnikelo wokudla wamaxesha onke, nangenxa yedini elinyukayo lamaxesha onke,  nelesabatha, nelokuthwasa kwenyanga, nangenxa yamaxesha amisiweyo, nangenxa yezinto ezingcwele, nangenxa yamadini ezono okucamagushela amaSirayeli, nomsebenzi wonke wendlu kaThixo wethu.</p> 
<p><A NAME="an_10:34">10:34</A>&nbsp;Sibawisele amaqashiso ngomsondezo weenkuni ababingeleli,  nabaLevi, nabantu, ukuba ziziswe endlwini kaThixo wethu,  ngokwezindlu zethu zooyise, ngamaxesha amisiweyo, iminyaka ngeminyaka, ukuba zibaswe esibingelelweni sikaYehova uThixo wethu, ngoko kubhaliweyo emyalelweni;</p> 
<p><A NAME="an_10:35">10:35</A>&nbsp;sizise iintlahlela zomhlaba wethu, neentlahlela zeziqhamo zonke zemithi yonke, iminyaka ngeminyaka, endlwini kaYehova;</p> 
<p><A NAME="an_10:36">10:36</A>&nbsp;nabamazibulo koonyana bethu nawemfuyo yethu, ngoko kubhaliweyo emyalelweni, namazibulo eenkomo zethu, nawempahla emfutshane, siwazise endlwini kaThixo wethu, kubabingeleli abalungiselelayo endlwini kaThixo wethu;</p> 
<p><A NAME="an_10:37">10:37</A>&nbsp;neentlahlela zemigrayo yethu, nemirhumo yethu, neziqhamo zemithi yonke, iwayini entsha, neoli, sizizise kubabingeleli emagumbini endlu kaThixo wethu; nezishumi zemihlaba yethu kubaLevi; bona abaLevi bazamkele izishumi emizini yonke esilima kuyo.</p> 
<p><A NAME="an_10:38">10:38</A>&nbsp;Umbingeleli unyana ka-Aron aze abekho nabaLevi,  ekuzamkeleni kwabaLevi izishumi; bazinyuse abaLevi izishumi zezishumi ezo, bazizise endlwini kaThixo wethu, emagumbini endlu yobuncwane;</p> 
<p><A NAME="an_10:39">10:39</A>&nbsp;ngokuba oonyana bakaSirayeli noonyana bakaLevi baya kuzisa umrhumo wengqolowa, newayini entsha, neoli, emagumbini apho zikhona iimpahla ezingcwele, nababingeleli abalungiselelayo,  nabamasango, neemvumi; indlu kaThixo wethu singayishiyi.</p> 
<p><A NAME="an_11:1">11:1</A>&nbsp;Bahlala abathetheli babantu eYerusalem; abanye abantu bawisa amaqashiso, ukuba kungeniswe abe mnye kwabalishumi,  ahlale eYerusalem kuwo umzi ongcwele, nezinye izahlulo ezisithoba zihlale kweminye imizi.</p> 
<p><A NAME="an_11:2">11:2</A>&nbsp;Abantu bawasikelela amadoda onke aqhutywa yintliziyo ukuba ahlale eYerusalem.</p> 
<p><A NAME="an_11:3">11:3</A>&nbsp;Zizo ezi iintloko zelizwe lakwaYuda, ezahlala eYerusalem;  ke emizini yakwaYuda, yaba ngulowo wahlala elifeni lakhe,  emizini yabo, ingamaSirayeli, nababingeleli, nabaLevi,  nabakhonzi betempile, noonyana babakhonzi bakaSolomon.</p> 
<p><A NAME="an_11:4">11:4</A>&nbsp;EYerusalem kwahlala ezoonyana bakaYuda, nezoonyana bakaBhenjamin. Koonyana bakaYuda: yanguAtaya, unyana kaUziya,  unyana kaZekariya, unyana ka-Amariya, unyana kaShefatiya,  unyana kaMahalaleli koonyana bakaPeretse;</p> 
<p><A NAME="an_11:5">11:5</A>&nbsp;noMahaseya, unyana kaBharuki, unyana kaKoli-hoze, unyana kaHazaya, unyana ka-Adaya, unyana kaYoyaribhi, unyana kaZekariya, unyana womSheloni.</p> 
<p><A NAME="an_11:6">11:6</A>&nbsp;Bonke oonyana bakaPeretse, ababehlala eYerusalem,  ibingamakhulu amane, anamanci mathandathu anesibhozo, amadoda anobukroti.</p> 
<p><A NAME="an_11:7">11:7</A>&nbsp;Ngabo aba oonyana bakaBhenjamin: ibinguSalu, unyana kaMeshulam, unyana kaYohedi, unyana kaPedaya, unyana kaKolaya,  unyana kaMahaseya, unyana kaItiyeli, unyana kaYesaya.</p> 
<p><A NAME="an_11:8">11:8</A>&nbsp;Emva kwakhe ibinguGabhayi-salayi, enamakhulu asithoba,  anamanci mabini anesibhozo;</p> 
<p><A NAME="an_11:9">11:9</A>&nbsp;noYoweli unyana kaZikri, umphathi kubo, noYuda unyana kaSenwa, engowesibini kubaphathi bomzi.</p> 
<p><A NAME="an_11:10">11:10</A>&nbsp;Kubabingeleli: ibinguYedaya unyana kaYoyaribhi, noYakin,</p> 
<p><A NAME="an_11:11">11:11</A>&nbsp;noSeraya, unyana kaHilekiya, unyana kaMeshulam, unyana kaTsadoki, unyana kaMerayoti, unyana ka-Ahitubhi, inganga yendlu kaThixo,</p> 
<p><A NAME="an_11:12">11:12</A>&nbsp;nabazalwana babo ababesenza umsebenzi wendlu, bengamakhulu asibhozo, anamanci mabini anababini; noAdaya unyana kaYeroham,  unyana kaPelaleya, unyana ka-Amtsi, unyana kaZekariya, unyana kaPashure, unyana kaMalekiya,</p> 
<p><A NAME="an_11:13">11:13</A>&nbsp;nabazalwana bakhe, iintloko zezindlu zooyise, bengamakhulu amabini, anamanci mane anababini; noAmashesayi, unyana ka-Azareli, unyana ka-Azayi, unyana kaMeshilemoti, unyana kaImere;</p> 
<p><A NAME="an_11:14">11:14</A>&nbsp;nabazalwana babo, amagorha anobukroti, belikhulu elinamanci mabini anesibhozo; umphathi kubo ibinguZabhediyeli unyana kaGedolim.</p> 
<p><A NAME="an_11:15">11:15</A>&nbsp;KubaLevi: ibinguShemaya unyana kaHashubhi, unyana ka-Azarikam, unyana kaHashabhiya, unyana kaBhuni,</p> 
<p><A NAME="an_11:16">11:16</A>&nbsp;noShabhetayi, noYozabhadi, ababephethe umsebenzi ongaphandle wendlu kaThixo, kwiintloko zabaLevi;</p> 
<p><A NAME="an_11:17">11:17</A>&nbsp;noMataniya unyana kaMika, unyana kaZabhedi, unyana ka-Asafu, obengumhlabeli wezokudumisa emthandazweni,  noBhakebhukiya, obengowesibini kubazalwana bakhe, noAbheda,  unyana kaShamuwa, unyana kaGalali, unyana kaYedutun.</p> 
<p><A NAME="an_11:18">11:18</A>&nbsp;Bebonke abaLevi emzini ongcwele babengamakhulu amabini,  anamanci asibhozo anabane.</p> 
<p><A NAME="an_11:19">11:19</A>&nbsp;Abamasango: ibinguAkubhi, noTalemon, nabazalwana babo abagcina amasango, belikhulu elinamanci asixhenxe anababini.</p> 
<p><A NAME="an_11:20">11:20</A>&nbsp;Amanye amaSirayeli, nababingeleli, nabaLevi, babekweminye imizi yonke yakwaYuda, elowo eselifeni lakhe.</p> 
<p><A NAME="an_11:21">11:21</A>&nbsp;Ke abakhonzi betempile babehlala eOfele; abakhonzi abo betempile babephethwe nguTsiha noGishpa.</p> 
<p><A NAME="an_11:22">11:22</A>&nbsp;Umphathi wabaLevi eYerusalem ibingu-Uzi unyana kaBhani,  unyana kaHashabhiya, unyana kaMataniya, unyana kaMika koonyana baka-Asafu, iimvumi, malunga nomsebenzi wendlu kaThixo.</p> 
<p><A NAME="an_11:23">11:23</A>&nbsp;Ngokuba umthetho wokumkani ubuphezu kwabo, nomnqophiso wenene ubuphezu keemvumi malunga nento yemini ngangemini yayo.</p> 
<p><A NAME="an_11:24">11:24</A>&nbsp;UPetaya unyana kaMeshezabheli, koonyana bakaZera, unyana kaYuda, ubesisandla sokumkani ezintweni zonke zabantu.</p> 
<p><A NAME="an_11:25">11:25</A>&nbsp;Emizini nasemaphandleni ayo kwahlala inxenye yoonyana bakaYuda eKiriyati ka-Arbha namagxamesi ayo, naseDibhon namagxamesi ayo, naseKabhetseli nemizi yayo,</p> 
<p><A NAME="an_11:26">11:26</A>&nbsp;naseYeshuwa, naseMolada, naseBhete-palete,</p> 
<p><A NAME="an_11:27">11:27</A>&nbsp;naseHatsore-shuwali, naseBher-shebha namagxamesi ayo,</p> 
<p><A NAME="an_11:28">11:28</A>&nbsp;naseTsikelage, naseMekona namagxamesi ayo,</p> 
<p><A NAME="an_11:29">11:29</A>&nbsp;nase-Enrimon, naseTsora, naseYarmuti,</p> 
<p><A NAME="an_11:30">11:30</A>&nbsp;naseZanowa, naseAdulam namagxamesi ayo, naseLakishe,  nasemaphandleni ayo, naseAzeka namagxamesi ayo. Bahlala ke,  bathabathela eBher-shebha besa emfuleni wakwaHinom.</p> 
<p><A NAME="an_11:31">11:31</A>&nbsp;Oonyana bakaBhenjamin bathabathela eGebha, besa eMikimas,  naseAya, naseBheteli namagxamesi ayo,</p> 
<p><A NAME="an_11:32">11:32</A>&nbsp;naseAnatoti, naseNobhi, naseAnaniya,</p> 
<p><A NAME="an_11:33">11:33</A>&nbsp;naseHatsore, naseRama, naseGitayim,</p> 
<p><A NAME="an_11:34">11:34</A>&nbsp;naseHadidi, naseTsebhoyim, naseNebhalati,</p> 
<p><A NAME="an_11:35">11:35</A>&nbsp;naseLode, naseOno emfuleni weengcibi.</p> 
<p><A NAME="an_11:36">11:36</A>&nbsp;NakubaLevi kwaphuma amaqela kwaYuda, eza kwaBhenjamin.</p> 
<p><A NAME="an_12:1">12:1</A>&nbsp;Ngabo aba ababingeleli nabaLevi, abenyuka noZerubhabheli unyana kaShelatiyeli, noYeshuwa: ibinguSeraya, noYeremiya,  noEzra,</p> 
<p><A NAME="an_12:2">12:2</A>&nbsp;noAmariya, noMaluki, noHatushe,</p> 
<p><A NAME="an_12:3">12:3</A>&nbsp;noShekaniya, noRehum, noMeremoti,</p> 
<p><A NAME="an_12:4">12:4</A>&nbsp;noIdo, noGinetohi, noAbhiya,</p> 
<p><A NAME="an_12:5">12:5</A>&nbsp;noMiyamin, noMahadiya, noBhilega,</p> 
<p><A NAME="an_12:6">12:6</A>&nbsp;noShemaya, noYoyaribhi, noYedaya,</p> 
<p><A NAME="an_12:7">12:7</A>&nbsp;noSalu, noAmoki, noHilekiya, noYedaya. Abo ibiziintloko zababingeleli nabazalwana babo, emihleni kaYeshuwa.</p> 
<p><A NAME="an_12:8">12:8</A>&nbsp;AbaLevi: ibinguYeshuwa, noBhinwi, noKademiyeli,  noSherebhiya, noYuda, noMataniya obephethe imibulelo, yena nabazalwana bakhe;</p> 
<p><A NAME="an_12:9">12:9</A>&nbsp;noBhakebhukiya, noUni; abazalwana babo babemalunga nabo besezigxineni.</p> 
<p><A NAME="an_12:10">12:10</A>&nbsp;Ke uYeshuwa wazala uYoyakim; uYoyakim wazala uEliyashibhi;  uEliyashibhi wazala uYoyada;</p> 
<p><A NAME="an_12:11">12:11</A>&nbsp;uYoyada wazala uYonatan; uYonatan wazala uYaduwa.</p> 
<p><A NAME="an_12:12">12:12</A>&nbsp;Ke emihleni kaYoyakim bekukho ababingeleli abaziintloko zezindlu zooyise: okaSeraya inguMeraya; okaYeremiya inguHananiya;</p> 
<p><A NAME="an_12:13">12:13</A>&nbsp;okaEzra inguMeshulam; oka-Amariya inguYohanan;</p> 
<p><A NAME="an_12:14">12:14</A>&nbsp;okaMeliku inguYonatan; okaShebhaniya inguYosefu;</p> 
<p><A NAME="an_12:15">12:15</A>&nbsp;okaHarim inguAdena; okaMerayoti inguHelekayi;</p> 
<p><A NAME="an_12:16">12:16</A>&nbsp;okaIdo inguZekariya; okaGineton inguMeshulam;</p> 
<p><A NAME="an_12:17">12:17</A>&nbsp;oka-Abhiya inguZikri; okaMinyamin, okaMowadiya inguPiletayi;</p> 
<p><A NAME="an_12:18">12:18</A>&nbsp;okaBhilega inguShamuwa; okaShemaya inguYonatan;</p> 
<p><A NAME="an_12:19">12:19</A>&nbsp;okaYoyaribhi inguMatenayi; okaYedaya ingu-Uzi;</p> 
<p><A NAME="an_12:20">12:20</A>&nbsp;okaSalayi inguKalayi; oka-Amoki inguEbhere;</p> 
<p><A NAME="an_12:21">12:21</A>&nbsp;okaHilekiya inguHashabhiya; okaYedaya inguNataniyeli.</p> 
<p><A NAME="an_12:22">12:22</A>&nbsp;Malunga nabaLevi, ngemihla kaEliyashibhi, noYoyada,  noYohanan, noYaduwa, kwabhalwa iintloko zezindlu zooyise;  nezababingeleli, ebukumkanini bukaDariyo umPersi.</p> 
<p><A NAME="an_12:23">12:23</A>&nbsp;Oonyana bakaLevi, iintloko zezindlu zooyise, babebhalwa encwadini yemicimbi yemihla, kwada kweza nasemihleni kaYohanan unyana kaEliyashibhi.</p> 
<p><A NAME="an_12:24">12:24</A>&nbsp;Ke iintloko zabaLevi: ibinguHashabhiya, noSherebhiya,  noYeshuwa unyana kaKademiyeli, nabazalwana babo malungana nabo,  ukuba badumise, babulele, ngokomthetho kaDavide umfo wakwaThixo, iqela lilunge neqela;</p> 
<p><A NAME="an_12:25">12:25</A>&nbsp;inguMataniya, noBhakebhukiya, no-Obhadiya, noMeshulam,  noTalemon, noAkubhi babengabamasango, begcina isigxina koovimba bamasango.</p> 
<p><A NAME="an_12:26">12:26</A>&nbsp;Abo babekho emihleni kaYoyakim unyana kaYeshuwa, unyana kaYotsadaki, nasemihleni kaNehemiya ibamba, noEzra umbingeleli,  umbhali.</p> 
<p><A NAME="an_12:27">12:27</A>&nbsp;Ke kaloku ekusungulweni kodonga lweYerusalem kwafunwa abaLevi ezindaweni zabo zonke, ukuba baziswe eYerusalem, ukuba ukusungulwa kwalo kwenziwe ngovuyo, nangemibulelo, nangeengoma,  nangamacangci, nangemirhubhe, nangeehadi.</p> 
<p><A NAME="an_12:28">12:28</A>&nbsp;Bahlanganisana oonyana beemvumi, bevela kuloo mmandla ujikeleze iYerusalem, nasemizini yamaNetofa;</p> 
<p><A NAME="an_12:29">12:29</A>&nbsp;naseBhete yaseGiligali, nasemihlabeni yaseGebha,  neAzemavete; ngokuba iimvumi zazizakhele imizi ejikeleze iYerusalem.</p> 
<p><A NAME="an_12:30">12:30</A>&nbsp;Bazihlambulula ababingeleli nabaLevi, bahlambulula abantu,  namasango, nodonga olo.</p> 
<p><A NAME="an_12:31">12:31</A>&nbsp;Ndabanyusa abathetheli bakwaYuda phezu kodonga, ndamisa amaqela amakhulu amabini okubulela, enza imityino, elinye lasinga ekunene phezu kodonga esangweni lenkunkuma.</p> 
<p><A NAME="an_12:32">12:32</A>&nbsp;Emva kwalo kwahamba uHoshaya nesiqingatha sabathetheli bakwaYuda,</p> 
<p><A NAME="an_12:33">12:33</A>&nbsp;noAzariya, noEzra, noMeshulam,</p> 
<p><A NAME="an_12:34">12:34</A>&nbsp;noYuda, noBhenjamin, noShemaya, noYeremiya.</p> 
<p><A NAME="an_12:35">12:35</A>&nbsp;Koonyana bababingeleli benamaxilongo yayinguZekariya unyana kaYonatan, unyana kaShemaya, unyana kaMataniya, unyana kaMikaya, unyana kaZakure, unyana ka-Asafu;</p> 
<p><A NAME="an_12:36">12:36</A>&nbsp;nabazalwana bakhe: ooShemaya, noAzareli, noMilalayi,  noGilalayi, noMahayi, noNataniyeli, noYuda, noHanani,  beneempahla zokuvuma zikaDavide umfo wakwaThixo; ke uEzra umbhali ebephambi kwabo.</p> 
<p><A NAME="an_12:37">12:37</A>&nbsp;Basinga esangweni lomthombo, bathi ngqo, benyuka ngezinyuko zomzi kaDavide, ekunyukeni kodonga bayongamela indlu kaDavide, besa esangweni lamanzi ngasempumalanga.</p> 
<p><A NAME="an_12:38">12:38</A>&nbsp;Iqela lesibini lokubulela elahamba malunga nelo,  ndingasemva kwalo, ndinesinye isiqingatha sabantu, lahamba phezu kodonga, layongamela inqaba ende yamaziko, lesa eludongeni olubanzi;</p> 
<p><A NAME="an_12:39">12:39</A>&nbsp;lasongamela isango lakwaEfrayim, nesango lodonga oludala,  nesango leentlanzi, nenqaba ende kaHananeli, nenqaba ende kaHameha, lada leza esangweni lempahla emfutshane, bamisa esangweni lentolongo.</p> 
<p><A NAME="an_12:40">12:40</A>&nbsp;Ema ke omabini amaqela okubulela endlwini kaThixo, mna ndinesiqingatha sabaphathi;</p> 
<p><A NAME="an_12:41">12:41</A>&nbsp;nababingeleli, ooEliyakim, noMahaseya, noMinyamin,  noMikaya, noEliyohenayi, noZekariya, noHananiya, benamaxilongo;</p> 
<p><A NAME="an_12:42">12:42</A>&nbsp;noMahaseya, noShemaya, noEleyazare, noUzi, noYohanan,  noMalekiya, noElam, noEzere. Iimvumi zavuma kakhulu, uYezeraya engumphathi wazo.</p> 
<p><A NAME="an_12:43">12:43</A>&nbsp;Babingelela ngaloo mini imibingelelo emikhulu, bavuya;  ngokuba uThixo ubebavuyisile ngovuyo olukhulu. Kananjalo abafazi nabantwana bavuya; kwavakala ukuvuya kweYerusalem namgama.</p> 
<p><A NAME="an_12:44">12:44</A>&nbsp;Ngaloo mini kwamiswa amadoda okuphatha amagumbi okubangoovimba bemirhumo, neentlahlela, nezishumi, ukuba zifunjwe kuwo, ngokwemihlaba yemizi, izabelo ezimiselwe ababingeleli nabaLevi ngomyalelo; ngokuba amaYuda abevuya ngababingeleli nangabaLevi abemiyo.</p> 
<p><A NAME="an_12:45">12:45</A>&nbsp;Basigcina isigxina sikaThixo wabo, nesigxina sentlambululo; zenjenjalo iimvumi nabamasango, ngokomthetho kaDavide, noSolomon unyana wakhe;</p> 
<p><A NAME="an_12:46">12:46</A>&nbsp;ngokuba ngemihla kaDavide, kwakudala, uAsafu ubeyintloko yeemvumi, neyokudumisa uThixo, neyokubulela kuye.</p> 
<p><A NAME="an_12:47">12:47</A>&nbsp;Onke amaSirayeli, ngemihla kaZerubhabheli nangemihla kaNehemiya, abe ezinika iimvumi nabamasango izabelo, into yemini ngangemini yayo, engcwalisela abaLevi, abaLevi bengcwalisela oonyana baka-Aron.</p> 
<p><A NAME="an_13:1">13:1</A>&nbsp;Ngaloo mini kwaleswa encwadini kaMoses ezindlebeni zabantu;  kwafunyanwa kubhaliwe kuyo ukuthi, Ama-Amon namaMowabhi makangangeni ebandleni likaThixo naphakade;</p> 
<p><A NAME="an_13:2">13:2</A>&nbsp;ngokuba engabakhawulelanga oonyana bakaSirayeli enesonka namanzi; esuka abaqeshela uBhileham, ukuba abaqalekise; ke uThixo wethu wayiguqula ingqalekiso yaba yintsikelelo.</p> 
<p><A NAME="an_13:3">13:3</A>&nbsp;Kwathi bakuva umyalelo lowo, bawahlula wonke umxube kumaSirayeli.</p> 
<p><A NAME="an_13:4">13:4</A>&nbsp;Ke kaloku phambi koko, uEliyashibhi umbingeleli, obemiswe phezu kwamagumbi endlu kaThixo wethu, wazalamanisa noTobhiya,</p> 
<p><A NAME="an_13:5">13:5</A>&nbsp;wamenzela igumbi elikhulu, apho bekufudula kubekwa khona umnikelo wokudla, nentlaka emhlophe, nempahla, nezishumi zengqolowa, nezewayini entsha, nezeoli, ezibe zimiselwe abaLevi neemvumi nabamasango; nemirhumo yababingeleli.</p> 
<p><A NAME="an_13:6">13:6</A>&nbsp;Ekwenzekeni oko konke bendingekho eYerusalem; ngokuba,  ngomnyaka wamashumi amathathu anesibini ka-Artashashta ukumkani waseBhabheli, ndaya kukumkani ekupheleni kwemihla, ndacela kukumkani ukuba ndibuye.</p> 
<p><A NAME="an_13:7">13:7</A>&nbsp;Ndafika ke eYerusalem, ndabugqala ububi abebenzile uEliyashibhi ngenxa kaTobhiya, ngokumenzela kwakhe igumbi ezintendelezweni zendlu kaThixo.</p> 
<p><A NAME="an_13:8">13:8</A>&nbsp;Kwaba kubi kum kakhulu; ndazilahlela phandle zonke iimpahla zendlu kaTobhiya ngaphandle kwegumbi.</p> 
<p><A NAME="an_13:9">13:9</A>&nbsp;Ndatsho, bawahlambulula amagumbi; ndazibuyisela khona iimpahla zendlu kaThixo, umnikelo wokudla, nentlaka emhlophe.</p> 
<p><A NAME="an_13:10">13:10</A>&nbsp;Ndazi ukuba izabelo zabaLevi abazinikwanga; ngokuba abaLevi neemvumi, ababesebenza umsebenzi, babebalekele elowo emhlabeni wakhe.</p> 
<p><A NAME="an_13:11">13:11</A>&nbsp;Ndabambana nabaphathi, ndathi, Yini na ukuba indlu kaThixo ishiywe nje? Ndababutha, ndabamisa esikhundleni sabo.</p> 
<p><A NAME="an_13:12">13:12</A>&nbsp;Aza onke amaYuda azisa izishumi zengqolowa, nezewayini entsha, nezeoli, koovimba.</p> 
<p><A NAME="an_13:13">13:13</A>&nbsp;Ndamisa phezu koovimba uShelemiya umbingeleli, noTsadoki umbhali, noPedaya kubaLevi; naphantsi kwezandla zabo yanguHanan unyana kaZakure, unyana kaMataniya; ngokuba bekusithiwa banyanisekile; bamiselwa ukwabela abazalwana babo.</p> 
<p><A NAME="an_13:14">13:14</A>&nbsp;Ndikhumbule, Thixo wam, ngenxa yoko; musa ukuzicima iinceba zam, endizenzileyo endlwini kaThixo wam, nasezigxineni zayo.</p> 
<p><A NAME="an_13:15">13:15</A>&nbsp;Ngaloo mihla ndabona kwaYuda abaxovula ezixovulelweni zewayini ngesabatha, nabathutha amasinde, abathwalisa amaesile;  kwanewayini, neediliya, namakhiwane, nemithwalo yonke, beyizisa eYerusalem ngemini yesabatha; ndaqononondisa ngaloo mini bathengisa ngokudla ngayo.</p> 
<p><A NAME="an_13:16">13:16</A>&nbsp;Kwakuhleli khona nabaseTire, bezise iintlanzi neento zonke zentengiso; bethengisa ngesabatha koonyana bakaYuda eYerusalem.</p> 
<p><A NAME="an_13:17">13:17</A>&nbsp;Ndabambana nabanumzana bakwaYuda, ndathi kubo, Yintoni na le nto imbi kangaka niyenzayo, niwuhlambelayo umhla wesabatha?</p> 
<p><A NAME="an_13:18">13:18</A>&nbsp;Babengenjenalo na ooyihlo, waza uThixo wethu wasifikisela thina nalo mzi bonke obo bubi? Ke nina nongeza ukuvutha komsindo kuSirayeli, niyihlambela nje isabatha.</p> 
<p><A NAME="an_13:19">13:19</A>&nbsp;Bekusithi, kwakuba lungcwalazi phakathi kwamasango aseYerusalem phambi kwesabatha, ndithi mazivalwe iingcango;  ndithi mazingavulwa ide igqithe isabatha. Ndamisa inxenye yamadodana akwam emasangweni, ukuze kungangeniswa mthwalo ngemini yesabatha.</p> 
<p><A NAME="an_13:20">13:20</A>&nbsp;Abarhwebi, nabathengisa ngeento zonke zentengiso, babelala ngaphandle kweYerusalem kanye nokuba kukabini.</p> 
<p><A NAME="an_13:21">13:21</A>&nbsp;Ndaqononondisa kubo, ndathi kubo, Yini na ukuba nilale phambi kodonga? Ukuba nithe naphinda, ndonisa isandla. Kususela kwelo xesha ababanga seza ngesabetha.</p> 
<p><A NAME="an_13:22">13:22</A>&nbsp;Ndathi kubaLevi mabazihlambulule, beze bagcine amasango,  ukuze kungcwaliswe umhla wesabatha. Ndikhumbulele nangale nto,  Thixo wam, ube nenceba kum ngokobuninzi benceba yakho.</p> 
<p><A NAME="an_13:23">13:23</A>&nbsp;Kananjalo ngaloo mihla ndawabona amaYuda abezeke abafazi abangama-Ashdodekazi, nama-Amonikazi, namaMowabhikazi,</p> 
<p><A NAME="an_13:24">13:24</A>&nbsp;oonyana babo inxenye bethetha ngesiAshdode, bengenakuqonda ukuthetha ngesiYuda, bethetha ngokwentetho yezizwe ngezizwe.</p> 
<p><A NAME="an_13:25">13:25</A>&nbsp;Ndabambana nawo, ndawatshabhisa, ndabetha amadoda kuwo,  ndawadlathula iinwele, ndawafungisa uThixo ngokuthi, Inene,  iintombi zenu aniyi kuzendisela koonyana babo, neentombi zabo aniyi kuzizekela oonyana benu, aniyi kuzizeka nani ngokwenu.</p> 
<p><A NAME="an_13:26">13:26</A>&nbsp;Wayengone ngenxa yabo yini na uSolomon, ukumkani wamaSirayeli? Ezintlangeni ezininzi kwakungekho kumkani unjengaye: ubethandwa nguThixo wakhe, uThixo wamnika ukuba ngukumkani wamaSirayeli onke; naye lowo bamonisa abafazi bezinye iintlanga.</p> 
<p><A NAME="an_13:27">13:27</A>&nbsp;Makuvakale ngani na, ukuba nenze bonke obu bubi bukhulu,  bokwenza ubumenemene kuThixo wethu, ngokuzeka abafazi bezinye iintlanga?</p> 
<p><A NAME="an_13:28">13:28</A>&nbsp;Ke kaloku koonyana bakaYoyada, unyana kaEliyashibhi,  umbingeleli omkhulu, bekukho kubo ongumyeni kwaSanebhalati waseHoron; ndamgxotha ke kum.</p> 
<p><A NAME="an_13:29">13:29</A>&nbsp;Bakhumbule, Thixo wam, ngenxa yokuhlambela kwabo ububingeleli, nomnqophiso wobubingeleli, nowobuLevi.</p> 
<p><A NAME="an_13:30">13:30</A>&nbsp;Ndawahlambuluka ke ezintweni zonke zezinye iintlanga,  ndazimisa izigxina zababingeleli nezabaLevi, zomntu ngomntu emsebenzini wakhe,</p> 
<p><A NAME="an_13:31">13:31</A>&nbsp;nezomsondezo weenkuni ngamaxesha amisiweyo,  nezeentlahlela. Ndikhumbulele okulungileyo, Thixo wam.</p> 
<p><HR>
<CENTER>
<A HREF="est.htm">Next: Esther</A></CENTER>
</BODY>
</HTML>
