[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jo3)  [Next](rev) 

------------------------------------------------------------------------

### Xhosa Bible: Jude

<span id="an_1:1">1:1</span> UYuda, umkhonzi kaYesu Kristu, umzalwana ke
kaYakobi, ubhalela abangcwalisiweyo bekuThixo uYise, begcinelwe uYesu
Kristu, bengababiziweyo:

<span id="an_1:2">1:2</span> uthi, Makwandiswe kuni inceba noxolo
nothando.

<span id="an_1:3">1:3</span> Zintanda, ndikukhuthalele ngenyameko yonke
nje ukunibhalela ngalo usindiso esidlelana ngalo, kwafuneka ukuba
ndinibhalele, ndinivuselele, ukuba niluzamele ukholo abalunikelwayo
kwakanye abangcwele.

<span id="an_1:4">1:4</span> Kuba kuthwethwe bantu bathile; abo
babebalulelwe ngenxa engaphambili kolo lugwebo, abangahloneli Thixo,
belujikela eburheletyweni ubabalo lukaThixo wethu, bemkhanyela okuphela
koMnini-nto-zonke, uThixo wethu, iNkosi yethu uYesu Kristu.

<span id="an_1:5">1:5</span> Ndinga ke ndinganikhumbuza, nangona nikwazi
oku kakade, ukuba iNkosi, yakuba ibasindisile abantu emhlabeni
waseYiputa, yathi ngokwesibini yabatshabalalisa abo bangakholwanga.

<span id="an_1:6">1:6</span> Kananjalo izithunywa zezulu, ezo
zazingalugcinanga ulawulo lwazo, zesuka zalishiya ikhaya lazo,
izigcinele umgwebo womhla omkhulu ngemixokelelwane engunaphakade,
phantsi kwesithokothoko.

<span id="an_1:7">1:7</span> Njengokuba iSodom neGomora, nayo imizi
engakuyo, yenza kakhulu umbulo ngohlobo olufana nolwazo ezo, imka
ilandela nyama yimbi, ibekwe ekuhleni ukuba ibe ngumqondiso, iviswa
ubetho lomlilo ongunaphakade.

<span id="an_1:8">1:8</span> Kwangokunjalo nabo aba baphuphayo badyobha
inyama, batshitshise ubukhosi, banyelise izikhakhamela.

<span id="an_1:9">1:9</span> Kanti yena uMikayeli, isiphatha-zithunywa
zezulu, oko wayebambene naye uMtyholi, bebangisana ngawo umzimba
kaMoses, akabanga nabuganga bakumzisela mgwebo wakunyelisa; wesuka
wathi, INkosi mayikukhalimele.

<span id="an_1:10">1:10</span> Ke bona aba okunene izinto zonke
abangazaziyo bayazinyelisa; kodwa izinto zonke abazaziyo kakuhle
ngemvelo, njengezinto eziphilileyo ezingenangqondo, bayazonakalisa ngazo
ezo.

<span id="an_1:11">1:11</span> Yeha ke bona! Ngokuba bahamba ngendlela
kaKayin; bakhukuliswa lulahlekiso lukaBhileham ngenxa yomvuzo;
batshabalala ephikeni likaKora.

<span id="an_1:12">1:12</span> Aba zizixhobo zamatye aselwandle
ezidlweni zenu zothando, bezingxala ukudla nani, bezidlisa okwabo
ngokungenakoyika. Bangamafu angenamanzi, aqhutywaqhutywa yimimoya;
bayimithi evuthulukileyo, engenaziqhamo, efe kabini, enyothulwe
iingcambu;

<span id="an_1:13">1:13</span> bangamaza alwayo olwandle, elephuza awawo
amahlazo; baziinkwenkwezi eziphalaphalayo, begcinelwe isithokothoko
sobumnyama ngonaphakade.

<span id="an_1:14">1:14</span> Waprofeta ke nangabo uEnoki, owesixhenxe
ukususela kuAdam, esithi, Yabonani, yeza iNkosi namawakawaka abangcwele
bayo,

<span id="an_1:15">1:15</span> ukuba ibagwebe bonke, ibohlwaye bonke
abangahloneli Thixo kubo, ngenxa yemisebenzi yabo yonke yokungahloneli
Thixo, abayenze bengahloneli Thixo, nangenxa yazo zonke izinto
ezilukhuni, ababezithethile ngayo aboni abangahloneli Thixo.

<span id="an_1:16">1:16</span> Aba ngabakrokri abasolayo, behamba
ngokweenkanuko zabo, umlomo wabo uthetha iindumbisa zamazwi, bencoma
ubuso bomntu ngenxa yenzuzo.

<span id="an_1:17">1:17</span> Ke nina, zintanda, wakhumbuleni amazwi
abethethwe ngenxa engaphambili ngabo abapostile beNkosi yethu uYesu
Kristu.

<span id="an_1:18">1:18</span> Ngokuba babesithi kuni, Kuya kubakho
abagxeki ngexesha lokugqibela, behamba ngokwezabo iinkanuko
zokungahloneli Thixo.

<span id="an_1:19">1:19</span> Aba ngabazahlukanisayo, bengabemvelo,
uMoya bengenaye.

<span id="an_1:20">1:20</span> Ke nina, zintanda, zakheni elukholweni
lwenu olungcwele kanye, nithandaza nikuMoya oyiNgcwele.

<span id="an_1:21">1:21</span> Hlalani nihleli eluthandweni lukaThixo,
niyilinde inceba yeNkosi yethu uYesu Kristu, kuse ebomini
obungunaphakade.

<span id="an_1:22">1:22</span> Inxenye okunene yenzeleni inceba,
nicalula;

<span id="an_1:23">1:23</span> kodwa inxenye yisindiseni nizoyikela,
nibaphanga emlilweni, niyithiya nengubo edyojiweyo yinyama.

<span id="an_1:24">1:24</span> Kulowo ke unako ukunilondoloza ningabi
nakukhubeka, nokunimisa phambi kobuqaqawuli bakhe ningenabala, nigcoba:

<span id="an_1:25">1:25</span> kuThixo olumkileyo yedwa, uMsindisi
wethu, makubekho uzuko nobukhulu, amandla negunya, nangoku, kude kuse
nasemaphakadeni onke. Amen.

------------------------------------------------------------------------

[Next: Revelation](rev)
