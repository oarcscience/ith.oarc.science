[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Next](exo) 

------------------------------------------------------------------------

### Xhosa Bible: Genesis

<span id="an_1:1">1:1</span> Ekuqalekeni uThixo wadala amazulu
nehlabathi.

<span id="an_1:2">1:2</span> Ke ehlabathini kwakusenyanyeni, kuselubala;
kwakumnyama phezu kwamanzi enzonzobila. UMoya kaThixo wafukama phezu
kwamanzi lawo.

<span id="an_1:3">1:3</span> Wathi uThixo, Makubekho ukukhanya. Kwabakho
ke ukukhanya.

<span id="an_1:4">1:4</span> Wakubona ke uThixo ukukhanya ukuba
kulungile, wahlula uThixo phakathi kokukhanya nobumnyama.

<span id="an_1:5">1:5</span> Wathi uThixo ukukhanya yimini, wathi
ubumnyama bubusuku. Kwahlwa, kwasa: yangumhla wokuqala.

<span id="an_1:6">1:6</span> Wathi uThixo, Makubekho isibhakabhaka
phakathi kwawo amanzi, sibe ngumahlulo wokwahlula amanzi kumanzi.

<span id="an_1:7">1:7</span> Wasenza uThixo isibhakabhaka, wawahlula
amanzi angaphantsi kwesibhakabhaka kuwo amanzi angaphezu
kwesibhakabhaka. Kwaba njalo.

<span id="an_1:8">1:8</span> Wathi uThixo isibhakabhaka ngamazulu.
Kwahlwa, kwasa: yangumhla wesibini.

<span id="an_1:9">1:9</span> Wathi uThixo, Amanzi angaphantsi kwamazulu
makahlanganiselwe ndaweni-nye, kubonakale okomileyo. Kwaba njalo.

<span id="an_1:10">1:10</span> Wathi uThixo okomileyo ngumhlaba, wathi
intlanganisela yamanzi ziilwandle. Wabona uThixo ukuba kulungile.

<span id="an_1:11">1:11</span> Wathi uThixo, Umhlaba mawuphume uhlaza,
imifuno evelisa imbewu, imithi yeziqhamo, eyenza iziqhamo ngohlobo
lwayo, embewu ikuyo, emhlabeni. Kwaba njalo.

<span id="an_1:12">1:12</span> Umhlaba waphuma uhlaza, nemifuno evelisa
imbewu ngohlobo lwayo, nemithi eyenza iziqhamo, embewu ikuyo, ngohlobo
lwayo. Wabona uThixo ukuba kulungile.

<span id="an_1:13">1:13</span> Kwahlwa kwasa: yangumhla wesithathu.

<span id="an_1:14">1:14</span> Wathi uThixo, Makubekho izikhanyiso
esibhakabhakeni samazulu, zibe ngumahlulo wokwahlula imini kubusuku;
zibe zezemiqondiso, zibe zezamaxesha amisiweyo, zibe zezemihla
neminyaka;

<span id="an_1:15">1:15</span> mazibe zizikhanyiso esibhakabhakeni
samazulu, zikhanyise ehlabathini. Kwaba njalo.

<span id="an_1:16">1:16</span> Wenza uThixo izikhanyiso ezikhulu
zazibini, esona sikhulu isikhanyiso ukuba silawule imini, esona
sincinane isikhanyiso ukuba silawule ubusuku; wenza neenkwenkwezi.

<span id="an_1:17">1:17</span> Wazibeka uThixo esibhakabhakeni samazulu,
ukuba zikhanyise ehlabathini, zilawule imini nobusuku,

<span id="an_1:18">1:18</span> zahlule ukukhanya kubumnyama. Wabona
uThixo ukuba kulungile.

<span id="an_1:19">1:19</span> Kwahlwa, kwasa: yangumhla wesine.

<span id="an_1:20">1:20</span> Wathi uThixo, Amanzi la makanyakazele
inyakanyaka, imiphefumlo ephilileyo; zithi neentaka ziphaphazele
ehlabathini, esibhakabhakeni sezulu.

<span id="an_1:21">1:21</span> Wadala uThixo oominenga mikhulu, nayo
yonke imiphefumlo ephilileyo enambuzelayo, awanyakazela ngayo amanzi
ngohlobo lwayo, neentaka zonke ezinamaphiko ngohlobo lwazo. Wabona
uThixo ukuba kulungile.

<span id="an_1:22">1:22</span> Wazisikelela uThixo, esithi, Qhamani,
nande, niwazalise amanzi aselwandle; zithi iintaka zande ehlabathini.

<span id="an_1:23">1:23</span> Kwahlwa, kwasa: yangumhla wesihlanu.

<span id="an_1:24">1:24</span> Wathi uThixo, Umhlaba mawuphume
imiphefumlo ephilileyo ngohlobo lwayo: izinto ezizitho zine,
nezinambuzane, nezinto eziphilileyo zomhlaba ngohlobo lwazo. Kwaba
njalo.

<span id="an_1:25">1:25</span> Wenza uThixo izinto eziphilileyo zomhlaba
ngohlobo lwazo, nezinto ezizitho zine ngohlobo lwazo, nazo zonke
izinambuzane zomhlaba ngohlobo lwazo. Wabona uThixo ukuba kulungile.

<span id="an_1:26">1:26</span> Wathi uThixo, Masenze umntu
ngokomfanekiselo wethu ngokufana nathi. Mababe nobukhosi ezintlanzini
zolwandle, nasezintakeni zezulu, nasezintweni ezizitho zine,
nasemhlabeni wonke, nasezinambuzaneni zonke ezinambuzela emhlabeni.

<span id="an_1:27">1:27</span> Wamdala ke uThixo umntu ngokomfanekiselo
wakhe; wamdala ngokomfanekiselo kaThixo; wadala indoda nenkazana.

<span id="an_1:28">1:28</span> Wabasikelela uThixo, wathi kubo uThixo,
Qhamani, nande, niwuzalise umhlaba niweyise; nibe nobukhosi ezintlanzini
zolwandle, nasezintakeni zezulu, nasezintweni zonke eziphilileyo
ezinambuzelayo emhlabeni.

<span id="an_1:29">1:29</span> Wathi uThixo, Yabonani, ndininikile yonke
imifuno evelisa imbewu, esemhlabeni wonke, nayo yonke imithi eneziqhamo
zemithi evelisa imbewu: yoba kukudla kuni.

<span id="an_1:30">1:30</span> Nezinto zonke eziphilileyo zomhlaba,
neentaka zonke zezulu, nezinambuzane zonke ezisemhlabeni, ezinomphefumlo
ophilileyo, ndizinike yonke imifuno eluhlaza ukuba ibe kukudla. Kwaba
njalo.

<span id="an_1:31">1:31</span> Wakubona uThixo konke akwenzileyo, nanko,
kulungile kunene. Kwahlwa, kwasa: yangumhla wesithandathu.

<span id="an_2:1">2:1</span> Agqitywa ke amazulu nehlabathi, nawo wonke
umkhosi wezo zinto.

<span id="an_2:2">2:2</span> Wawugqiba ke uThixo ngomhla wesixhenxe
umsebenzi wakhe awawenzayo; waphumla ngomhla wesixhenxe kuwo wonke
umsebenzi wakhe awawenzayo.

<span id="an_2:3">2:3</span> Wawusikelela uThixo umhla wesixhenxe,
wawungcwalisa; ngokuba waphumla ngawo kuwo wonke umsebenzi wakhe
awawudalayo uThixo, wawenza.

<span id="an_2:4">2:4</span> Yiyo le ke inzala yamazulu nehlabathi
ekudalweni kwezo zinto, mini wenza uYehova uThixo ihlabathi namazulu,

<span id="an_2:5">2:5</span> onke amatyholo asendle engekaveli
emhlabeni, nayo yonke imifuno yasendle ingekantshuli; kuba uYehova
uThixo ebengekanisi mvula emhlabeni; kwaye kungekho mntu wokuwusebenza
umhlaba.

<span id="an_2:6">2:6</span> Kwaye kunyuka inkungu iphuma ehlabathini,
yawunyakamisa wonke umhlaba.

<span id="an_2:7">2:7</span> UYehova uThixo wambumba umntu ngothuli
lwasemhlabeni, waphefumlela emathatheni akhe impefumlo yobomi; umntu ke
waba ngumphefumlo ophilileyo.

<span id="an_2:8">2:8</span> UYehova uThixo watyala umyezo e-Eden
ngasempumalanga; wambeka khona umntu abembumbile.

<span id="an_2:9">2:9</span> UYehova uThixo wantshulisa emhlabeni yonke
imithi enqwenelekayo ngokukhangeleka, nelungele ukudliwa; nomthi wobomi
emyezweni phakathi, nomthi wokwazi okulungileyo nokubi.

<span id="an_2:10">2:10</span> Kwaphuma umlambo e-Eden wokuwunyakamisa
umyezo; wahluka apho, waba ziimbaxa ezine.

<span id="an_2:11">2:11</span> Igama lowokuqala yiPishon; nguwo lowo
ujikeleze lonke ilizwe laseHavila, apho ikhona igolide.

<span id="an_2:12">2:12</span> Igolide yelo lizwe intle, ikhona
ibhedolaki nelitye lebherilo.

<span id="an_2:13">2:13</span> Igama lowesibini umlambo yiGihon; nguwo
lowo ujikeleze lonke ilizwe lakwaKushi.

<span id="an_2:14">2:14</span> Igama lowesithathu umlambo yiHidekele;
nguwo lowo uya phambi kwelakwa-Asiriya. Owesine umlambo ngumEfrati.

<span id="an_2:15">2:15</span> UYehova uThixo wamthabatha umntu, wambeka
emyezweni we-Eden, ukuba awusebenze, awugcine.

<span id="an_2:16">2:16</span> UYehova uThixo wamwisela umthetho umntu,
esithi, Yonke imithi yomyezo ungayidla uyidle;

<span id="an_2:17">2:17</span> ke wona umthi wokwazi okulungileyo nokubi
uze ungawudli; kuba mhlana uthe wawudla, uya kufa.

<span id="an_2:18">2:18</span> Wathi uYehova uThixo, Akulungile ukuba
umntu abe yedwa, ndiya kumenzela umncedi onguwabo.

<span id="an_2:19">2:19</span> UYehova uThixo wabumba ngomhlaba zonke
izinto eziphilileyo zasendle, nazo zonke iintaka zezulu, wazisa kuye
uAdam ukubona ukuba wothini na ukuzibiza, ukuze oko azibize ngako uAdam
zonke izinto eziphilileyo, ibe ligama lazo elo.

<span id="an_2:20">2:20</span> Wazithiya amagama uAdam zonke izinto
ezizitho zine, neentaka zasezulwini, nazo zonke izinto eziphilileyo
zasendle; ke uAdam akafunyanelwanga mncedi unguwabo.

<span id="an_2:21">2:21</span> UYehova uThixo wawisa ubuthongo obukhulu
phezu koAdam, walala. Wathabatha lwalunye ezimbanjeni zakhe, wavingca
ngenyama esikhundleni salo.

<span id="an_2:22">2:22</span> UYehova uThixo walwakha ubambo
abeluthabathe kuAdam, lwaba ngumfazi; wamzisa kuAdam.

<span id="an_2:23">2:23</span> Wathi uAdam, Eli ke ngoku lithambo
lasemathanjeni am, yinyama yasenyameni yam; lo yena ukubizwa kothiwa
ngumfazi, ngokuba ethatyathwe endodeni.

<span id="an_2:24">2:24</span> Ngenxa yoko indoda yomshiya uyise nonina,
inamathele kumkayo, babe nyama-nye ke.

<span id="an_2:25">2:25</span> Baye bobabini behamba ze, umntu lowo
nomkakhe, bengenazintloni.

<span id="an_3:1">3:1</span> Ke kaloku inyoka yaye inobuqhophololo
ngaphezu kwazo zonke izinto eziphilileyo zasendle, abezenzile uYehova
uThixo. Yathi kumfazi Utshilo na okunene uThixo ukuthi, Ze ningadli kuyo
yonke imithi yomyezo?

<span id="an_3:2">3:2</span> Wathi umfazi kwinyoka, Eziqhameni zemithi
yomyezo singadla;

<span id="an_3:3">3:3</span> ke eziqhameni zomthi osemyezweni phakathi,
uthe uThixo, Ze ningadli kuzo; ze ningazichukumisi, hleze nife.

<span id="an_3:4">3:4</span> Yathi inyoka kumfazi, Anisayi kufa:

<span id="an_3:5">3:5</span> kuba esazi uThixo ukuba, mhlana nithe nadla
kuzo, oqabuka amehlo enu, nibe njengoThixo, nazi okulungileyo nokubi.

<span id="an_3:6">3:6</span> Wabona umfazi ukuba umthi ulungele
ukudliwa, nokuba uyakhanukeka emehlweni, ingumthi onqwenelekela
ukuqiqisa, wathabatha eziqhameni zawo, wadla; wanika nendoda yakhe
inaye, yadla.

<span id="an_3:7">3:7</span> Aqabuka amehlo abo bobabini, bazi ukuba
bahamba ze; bathunga amagqabi omkhiwane, bazenzela imibhinqo.

<span id="an_3:8">3:8</span> Basiva isandi sikaYehova uThixo, ehamba
emyezweni empepheni yasemini; basuka bazimela uAdam nomkakhe ebusweni
bukaYehova uThixo, phakathi kwemithi yomyezo.

<span id="an_3:9">3:9</span> UYehova uThixo wambiza uAdam, wathi kuye,
Uphi na?

<span id="an_3:10">3:10</span> Wathi yena, Ndive isandi sakho emyezweni,
ndasuka ndoyika, ngokuba ndihamba ze; ndazimela.

<span id="an_3:11">3:11</span> Wathi, Uxelelwe ngubani na, ukuba uhamba
ze? Udlile na kuwo umthi, endakuwisela umthetho ngawo, ndathi, Uze
ungadli kuwo?

<span id="an_3:12">3:12</span> Wathi uAdam, Umfazi owandinikayo ukuba
abe nam, nguye ondinikileyo kuwo umthi, ndadla ke.

<span id="an_3:13">3:13</span> Wathi uYehova uThixo kumfazi, Yintoni na
le nto uyenzileyo? Wathi umfazi, Inyoka indilukuhlile, ndadla ke.

<span id="an_3:14">3:14</span> Wathi uYehova uThixo kwinyoka, Ngokuba
uyenzile le nto, uqalekisiwe wena ngaphezu kwezinto zonke ezizitho zine,
neento zonke eziphilileyo zasendle; uya kuhamba ngesisu, udle uthuli,
yonke imihla yobomi bakho.

<span id="an_3:15">3:15</span> Ndiya kumisa ubutshaba phakathi kwakho
nomfazi, naphakathi kwembewu yakho nembewu yakhe; yona iya kukutyumza
intloko, wena uya kuyityumza isithende.

<span id="an_3:16">3:16</span> Wathi kumfazi, Ndiya kukwandisa kakhulu
ukubulaleka kwakho ekumitheni, uzale abantwana unembulaleko; inkanuko
yakho ibe sendodeni yakho, ikulawule yona.

<span id="an_3:17">3:17</span> KuAdam wathi, Ngokuba uphulaphule izwi
lomkakho, wadla kuwo umthi endakuwisela umthetho ngawo, ndathi, Uze
ungadli kuwo, uqalekisiwe umhlaba ngenxa yakho; uya kudla kuwo
ubulaleka, yonke imihla yobomi bakho.

<span id="an_3:18">3:18</span> Uya kukuntshulela imithana enameva
neenkunzane, udle umfuno wasendle.

<span id="an_3:19">3:19</span> Uya kudla ukudla kokubila kobuso bakho,
ude ubuyele emhlabeni kobuso bakho, ude ubuyele emhlabeni, kuba
uthatyathwe kuwo; ngokuba uluthuli, uya kubuyela kwaseluthulini.

<span id="an_3:20">3:20</span> UAdam walibiza igama lomkakhe ngokuthi
nguEva, ngokuba yena engunina wabaphilileyo bonke.

<span id="an_3:21">3:21</span> UYehova uThixo wabenzela iingubo zezintsu
uAdam nomkakhe, wabambathisa.

<span id="an_3:22">3:22</span> Wathi uYehova uThixo, Yabonani, umntu
usuke waba njengomnye wethu, ukwazi okulungileyo nokubi; hleze ke olule
isandla sakhe, athabathe nakuwo umthi wobomi, adle, aphile ngonaphakade:

<span id="an_3:23">3:23</span> uYehova uThixo wamndulula emyezweni
we-Eden, ukuba asebenze umhlaba abethatyathwe kuwo.

<span id="an_3:24">3:24</span> Wamgxotha ke umntu; wamisa
ngasempumalanga kuwo umyezo we-Eden iikerubhi, nelangatye lekrele
elijikajikayo lokugcina indlela eya emthini wobomi.

<span id="an_4:1">4:1</span> Ke kaloku uAdam wamazi uEva umkakhe;
wamitha wazala uKayin, wathi, Ndizuze indoda ngoYehova.

<span id="an_4:2">4:2</span> Waphinda wazala umninawa wakhe, uAbheli;
uAbheli waba ngumalusi wezimvu, uKayin waba ngumsebenzi womhlaba.

<span id="an_4:3">4:3</span> Kwathi ekupheleni kwamihla ithile, uKayin
wathabatha eziqhameni zomhlaba, wazisa umnikelo kuYehova.

<span id="an_4:4">4:4</span> UAbheli wazisa naye, ethabathe kumazibulo
ezimvu zakhe, kwezinamanqatha. Waza uYehova wambheka uAbheli nomnikelo
wakhe.

<span id="an_4:5">4:5</span> Akambheka uKayin nomnikelo wakhe. Waqumba
kunene uKayin, basangana ubuso bakhe.

<span id="an_4:6">4:6</span> Wathi uYehova kuKayin, Yini na ukuba
uqumbe, yini na ukuba busangane ubuso bakhe?

<span id="an_4:7">4:7</span> Ukuba uthe walungisa, abuyi kuswabuluka
ubuso yini na? Ukuba uthe akwalungisa, isono sibuthumile ngasesangweni,
singxamele wena; ke wena, silawule.

<span id="an_4:8">4:8</span> Wathetha uKayin noAbheli umninawa wakhe,
kwathi besendle, wesuka uKayin wamvunukela uAbheli umninawa wakhe,
wambulala.

<span id="an_4:9">4:9</span> Wathi uYehova kuKayin, Uphi na uAbheli,
umninawa wakho? Wathi yena, Andazi; ndingumgcini womninawa wam, yini na?

<span id="an_4:10">4:10</span> Wathi, Wenze ntoni na? Izwi legazi
lomninawa wakho liyakhala emhlabeni kum.

<span id="an_4:11">4:11</span> Ngoko uqalekisiwe emhlabeni, owakhamise
umlomo wawo ukuba ulithabathe igazi lomninawa wakho esandleni sakho.

<span id="an_4:12">4:12</span> Xenikweni uwusebenzayo umhlaba, awusayi
kuphinda ukunike amandla awo; uya kubhadula uphalaphale ehlabathini.

<span id="an_4:13">4:13</span> Wathi uKayin kuYehova, ityala lam likhulu
ngokungenakuthwalwa.

<span id="an_4:14">4:14</span> Yabona, undigxdothile namhla phezu
komhlaba; ndiya kusithela nasebusweni bakho, ndibhadule ndiphalaphale
ehlabathini bathi bonke abantu abandifumanayo bandibulale.

<span id="an_4:15">4:15</span> Wathi uYehova kuye, xa kunjalo, bonke
ababulala uKayin kophindezelwa kubo kasixhenxe. UYehova wammisela uKayin
umqondiso, ukuze bonke abamfumanayo bangamsiki.

<span id="an_4:16">4:16</span> Waphuma uKayin, wemka ebusweni
bukaYehova; wahlala ezweni lakwaKuphalaphala phambi kwe-Eden.

<span id="an_4:17">4:17</span> UKayin wamazi umkakhe, wamitha, wazala
uEnoki. Wakha umzi, wawuthiya loo mzi ngegama lonyana wakhe uEnoki.

<span id="an_4:18">4:18</span> UEnoki wazalelwa uIradi; uIradi wazala
uMehuyaheli; uMehuyaheli wazala uMetusaheli; uMetusaheli wazala uLameki.

<span id="an_4:19">4:19</span> ULameki wazeka abafazi ababini; igama
lomnye belinguAda, igama lowesibini belinguZila.

<span id="an_4:20">4:20</span> UAda wazala uYabhali yena waba nguyise
wabahlala ezintenteni, nabafuyileyo.

<span id="an_4:21">4:21</span> Igama lomninawa wakhe belinguYubhali;
yena waba nguyise wabo bonke abaphatha uhadi nogwali.

<span id="an_4:22">4:22</span> UZila uthe naye wazala uTubhalekayin,
obekhanda yonke impahla enobukhali yobhedu nesinyithi; udade
woTubhalekayin ebenguNahama.

<span id="an_4:23">4:23</span> Wathi uLameki kubafazi bakhe, ada noZila,
liveni ilizwi lam. Bafazi bakaLameki, phulaphulani intetho yam.
Sendibulele indoda ngenxa yenxeba lam, nendodana ngenxa yomvumbo wam.

<span id="an_4:24">4:24</span> Xa uKayin aya kuphindezelwa kasixhenxe,
Yena uLameki uya kuphindezelwa kamashumi osixhenxe anesixhenxe.

<span id="an_4:25">4:25</span> UAdam wabuya wamazi umkakhe, wazala
unyana, wathi igama lakhe nguSete, kuba wathi, UThixo undimisele enye
imbewu esikhundleni sika-Abheli owabulawa nguKayin.

<span id="an_4:26">4:26</span> USete naye wazalelwa unyana, wathi igama
lakhe nguEnoshe. Kwaqalwa oko ukunqulwa igama likaYehova.

<span id="an_5:1">5:1</span> Yiyo le incwadi yenzala ka-Adam. Mhlana
uThixo wamdala umntu, wamenza ngokufana noThixo.

<span id="an_5:2">5:2</span> Wadala indoda nenkazana, wabasikelela,
wabathiya igama elinguAdam, mhlana wabadala.

<span id="an_5:3">5:3</span> UAdam wahlala iminyaka elikhulu elinamanci
mathathu, wazala unyana ngokufana naye, ngokomfanekiso wakhe, wamthiya
igama elinguSete.

<span id="an_5:4">5:4</span> Imihla ka-Adam emveni kokuzala kwakhe uSete
yaba yiminyaka emakhulu asibhozo; wazala oonyana neentombi.

<span id="an_5:5">5:5</span> Iyonke imihla ka-Adam, awahlala ngayo, yaba
yiminyaka emakhulu asithoba anamanci mathathu; wafa ke.

<span id="an_5:6">5:6</span> USete wahlala iminyaka elikhulu
elinaminyaka mihlanu, wazala uEnoshe.

<span id="an_5:7">5:7</span> USete wahlala emveni kokuzala kwakhe
uEnoshe iminyaka emakhulu asibhozo aneminyaka esixhenxe; wazala oonyana
neentombi.

<span id="an_5:8">5:8</span> Iyonke imihla kaSete yaba yiminyaka
emakhulu asithoba anashumi-nye linamibini; wafa ke.

<span id="an_5:9">5:9</span> UEnoshe wahlala iminyaka emashumi asithoba,
wazala uKenan.

<span id="an_5:10">5:10</span> UEnoshe wahlala emveni kokuzala kwakhe
uKenan iminyaka emakhulu asibhozo anashumi-nye linamihlanu; wazala
oonyana neentombi.

<span id="an_5:11">5:11</span> Iyonke imihla kaEnoshe yaba yiminyaka
emakhulu asithoba anamihlanu; wafa ke.

<span id="an_5:12">5:12</span> UKenan wahlala iminyaka emashumi
asixhenxe, wazala uMahalaleli.

<span id="an_5:13">5:13</span> UKenan wahlala emveni kokuzala kwakhe
uMahalaleli iminyaka emakhulu asibhozo anamanci mane: wazala oonyana
neentombi.

<span id="an_5:14">5:14</span> Iyonke imihla kaKenan yaba yiminyaka
emakhulu asithoba, aneminyaka elishumi; wafa ke.

<span id="an_5:15">5:15</span> UMahalaleli wahlala iminyaka emashumi
mathandathu anamihlanu, wazala uYerede.

<span id="an_5:16">5:16</span> UMahalaleli wahlala emveni kokuzala
kwakhe uYerede iminyaka emakhulu asibhozo anamanci mathathu; wazala
oonyana neentombi.

<span id="an_5:17">5:17</span> Iyonke imihla kaMahalaleli yaba yiminyaka
emakhulu asibhozo anamanci asithoba anamihlanu; wafa ke.

<span id="an_5:18">5:18</span> UYerede wahlala iminyaka elikhulu
elinamanci mathandathu anamibini, wazala uEnoki.

<span id="an_5:19">5:19</span> UYerede wahlala emveni kokuzala kwakhe
uEnoki iminyaka emakhulu asibhozo; wazala oonyana neentombi.

<span id="an_5:20">5:20</span> Iyonke imihla kaYerede yaba yiminyaka
emakhulu asithoba anamanci mathandathu anamihlanu, anamibini; wafa ke.

<span id="an_5:21">5:21</span> UEnoki wahlala iminyaka emashumi
mathandathu anamihlanu, wazala uMethusela.

<span id="an_5:22">5:22</span> UEnoki wahamba noThixo, emveni kokuzala
kwakhe uMethusela, iminyaka emakhulu mathathu; wazala oonyana neentombi.

<span id="an_5:23">5:23</span> Iyonke imihla kaEnoki yaba yiminyaka
emakhulu mathathu, anamanci mathandathu anamihlanu.

<span id="an_5:24">5:24</span> UEnoki wahamba noThixo; akabakho, ngokuba
uThixo wamthabatha.

<span id="an_5:25">5:25</span> UMethusela wahlala iminyaka elikhulu
elinamanci asibhozo anesixhenxe, wazala uLameki.

<span id="an_5:26">5:26</span> UMethusela wahlala emveni kokuzala kwakhe
uLameki iminyaka emakhulu asixhenxe anamanci asibhozo anamibini; wazala
oonyana eneentombi.

<span id="an_5:27">5:27</span> Iyonke imihla kaMethusela yaba yiminyaka
emakhulu asithoba, anamanci mathandathu anesithoba; wafa ke.

<span id="an_5:28">5:28</span> ULameki wahlala iminyaka elikhulu
elinamanci asibhozo anamibini; wazala unyana.

<span id="an_5:29">5:29</span> Wamthiya igama elinguNowa, esithi, Lo uya
kusithuthuzela emsebenzini wethu, nasekubulalekeni kwezandla zethu,
ngenxa yomhlaba awawuqalekisayo uYehova.

<span id="an_5:30">5:30</span> ULameki wahlala emveni kokuzala kwakhe
uNowa iminyaka emakulu mahlanu anamanci asithoba anamihlanu; wazala
oonyana neentombi.

<span id="an_5:31">5:31</span> Iyonke imihla kaLameki yaba yiminyaka
emakhulu asixhenxe anesixhenxe; wafa ke.

<span id="an_5:32">5:32</span> Ke uNowa ebeminyaka imakhulu mahlanu
ezelwe; uNowa wazala ooShem noHam noYafete.

<span id="an_6:1">6:1</span> Kuthe bakuqala ukwanda abantu ehlabathini,
bakuzalelwa iintombi,

<span id="an_6:2">6:2</span> bazibona oonyana bakaThixo iintombi zabantu
ukuba zintle, bazeka abafazi kuzo zonke abazinyulayo.

<span id="an_6:3">6:3</span> Wathi uYehova, UMoya wam akayi kulawula
ebantwini ngonaphakade; ekulahlekeni kwabo bayinyama; imihla yabo iya
kuba yiminyaka elikhulu elinamanci mabini.

<span id="an_6:4">6:4</span> Kwakukho iingxilimbela ehlabathini ngaloo
mihla; kananjalo emveni koko, xeshikweni oonyana bakaThixo bangenayo
kuzo iintombi zabantu, zabazalela abantwana. Aba baba ngamagorha
ababekho kwasephakadeni, amadoda adumileyo.

<span id="an_6:5">6:5</span> Wabona uThixo ukuba ububi babantu bandile
ehlabathini, konke ukuyila kweengcinga zentliziyo yabo kubububi bodwa
imihla yonke.

<span id="an_6:6">6:6</span> Wazohlwaya uYehova, ngokuba emenzile umntu
ehlabathini, kwaba buhlungu kuye entliziyweni.

<span id="an_6:7">6:7</span> Wathi uYehova, Ndiya kumcima umntu
endimdalileyo, angabikho ehlabathini, kuthabathele emntwini kuse
ezinkomeni, kuse ezinambuzaneni, kuse ezintakeni zezulu, ngokuba
ndizohlwaya ngokuba ndizenzile ezo zinto.

<span id="an_6:8">6:8</span> UNowa yena wababalwa nguYehova.

<span id="an_6:9">6:9</span> Yiyo le ke inzala kaNowa. UNowa waye
eyindoda elilungisa, egqibeleleyo, ezizukulwaneni zakhe. UNowa wahamba
noThixo.

<span id="an_6:10">6:10</span> UNowa wazala oonyana abathathu: uShem
noHam noYafete.

<span id="an_6:11">6:11</span> Ihlabathi lalonakele ebusweni bukaThixo;
ihlabathi lalizele lugonyamelo.

<span id="an_6:12">6:12</span> UThixo walikhangela ihlabathi, nalo,
lonakele! Ngokuba yonke inyama ibiyonakalisile indlela yayo ehlabathini.

<span id="an_6:13">6:13</span> Wathi uThixo kuNowa, Isiphelo senyama
yonke sifikile phambi kwam; ngokuba ihlabathi lizele lugonyamelo
oluphuma kubo; yabona ke, ndiya kubonakalisa, bona ndawonye nehlabathi.

<span id="an_6:14">6:14</span> Zenzele ke umkhombe ngemithi yegofere,
uwenze izindlu umkhombe, uwuqabe ngaphakathi nangaphandle ngebhitumene.

<span id="an_6:15">6:15</span> Wenjenje ukuwenza: bube ngamakhulu
omathathu eekubhite ubude bomkhombe, namashumi omathathu eekubhite
ububanzi bawo, namashumi omathathu eekubhite ukuphakama kwawo.

<span id="an_6:16">6:16</span> Wenze ikroba emkhombeni, ukuligqiba
kwakho kube yikubhite enye, ithabathela phezulu; umnyango womkhombe
uwumise ecaleni lawo; wenze izindlu zodidi lwaphantsi, nolwesibini,
nolwesithathu.

<span id="an_6:17">6:17</span> Mna ke, uyabona, ndihlisa unogumbe
wamanzi ehlabathini, wokonakalisa yonke inyama enomoya wokuphila kuyo,
ephantsi kwamazulu; konke okusehlabathini kuya kuphuma umphefumlo;

<span id="an_6:18">6:18</span> ndiwumise umnqophiso wam nawe, ungene
emkhombeni wena, noonyana bakho, nomkakho, nabafazi boonyana bakho,
ndawonye nawe.

<span id="an_6:19">6:19</span> Kwizinto zonke eziphilileyo, kwinyama
yonke, uze ungenise emkhombeni ngambini kuzo zonke, ukuze zisindiswe
nawe, ibe yinkunzi nemazi;

<span id="an_6:20">6:20</span> kwiintaka ngohlobo lwazo, kwiinkomo
ngohlobo lwazo, kuzo zonke izinambuzane zomhlaba ngohlobo lwazo, zibe
ngambini kuzo zonke, eziya kungena kuwe, ukuba zisindiswe.

<span id="an_6:21">6:21</span> Wena ke, uthabathele kuwe ekudleni konke
okudliwayo, uhlanganisele kuwe kube kukudla kuwe nakuzo.

<span id="an_6:22">6:22</span> Wenza uNowa konke uThixo abemwisele
umthetho ngako, wenza njengoko.

<span id="an_7:1">7:1</span> Wathi uYehova kuNowa, Ngena, wena nendlu
yakho yonke, emkhombeni, ngokuba ndibona wena ilungisa phambi kwam kwesi
sizukulwana.

<span id="an_7:2">7:2</span> Kwizinto zonke ezizitho zine
ezihlambulukileyo, thabathela kuwe ngasixhenxe, ngasixhenxe, inkunzi
nemazi yayo; kwizinto ezizitho zine eziziinqambi thabatha ngambini,
inkunzi nemazi yayo;

<span id="an_7:3">7:3</span> nakwiintaka zezulu ngasixhenxe,
ngasixhenxe, inkunzi nemazi, ukuze imbewu igcinakale ehlabathini lonke.

<span id="an_7:4">7:4</span> Kuba zisesixhenxe iintsuku, ndize ndinise
imvula ehlabathini iimini zibe mashumi mane nobusuku obumashumi mane,
ndiyicime into yonke emiyo endayenzayo, ingabikho phezu kwehlabathi.

<span id="an_7:5">7:5</span> Wenza uNowa konke uYehova awamwisela
umthetho ngako.

<span id="an_7:6">7:6</span> UNowa waye eminyaka imakhulu mathandathu
ezelwe, wabakho unogumbe wamanzi ehlabathini.

<span id="an_7:7">7:7</span> Wangena uNowa emkhombeni, enoonyana bakhe,
nomkakhe, nabafazi boonyana bakhe, ndawonye naye, ngenxa yamanzi
onogumbe.

<span id="an_7:8">7:8</span> Kuzo izinto ezizitho zine
ezihlambulukileyo, nakuzo izinto ezizitho zine eziziinqambi, nakuzo
iintaka, nakuzo zonke izinto ezinambuzelayo emhlabeni,

<span id="an_7:9">7:9</span> kwangena ngambini, ngambini, kuNowa
emkhombeni, inkunzi nemazi, njengoko uThixo abemwisele umthetho uNowa.

<span id="an_7:10">7:10</span> Kwathi emva kweentsuku ezisixhenxe,
amanzi onogumbe abakho ehlabathini.

<span id="an_7:11">7:11</span> Ngomnyaka wamakhulu omathandathu wokudla
ubomi kukaNowa, ngenyanga yesibini, ngosuku lweshumi elinesixhenxe
enyangeni leyo, kanye ngayo loo mini, yagqabhuka yonke imithombo yamanzi
enzonzobila enkulu, iingcango zezulu zavuleka.

<span id="an_7:12">7:12</span> Wabakho umvumbi wemvula ehlabathini
iimini ezimashumi mane nobusuku obumashumi mani.

<span id="an_7:13">7:13</span> Wangena emkhombeni kwangaloo mini uNowa,
noShem noHam noYafete, oonyana bakaNowa, nomkaNowa, nabafazi bobathathu
boonyana bakhe, ndawonye naye.

<span id="an_7:14">7:14</span> Bona, neento zonke eziphilileyo ngohlobo
lwazo, nezinto zonke ezizitho zine ngohlobo lwazo, nezinambuzane zonke
ezinambuzelayo emhlabeni ngohlobo lwazo, neentaka zonke ngohlobo lwazo,
iinto zonke eziphaphazelayo, ezinamaphiko,

<span id="an_7:15">7:15</span> zangena kuNowa emkhombeni, ngambini,
ngambini, kwinyama yonke enomoya wokuphila kuyo.

<span id="an_7:16">7:16</span> Zangena iinkunzi neemazi kwinyama yonke;
zangena njengoko uThixo abemwisele umthetho. UYehova wamvalela
ngaphakathi.

<span id="an_7:17">7:17</span> Yaba ngunogumbe imihla emashumi mane
ehlabathini, enyuka amanzi, awufukula umkhombe, wafunquleka emhlabeni.

<span id="an_7:18">7:18</span> Aba namandla amanzi, enyuka kunene
ehlabathini, wahamba umkhombe phezu kwamanzi.

<span id="an_7:19">7:19</span> Aba namandla amanzi kunene kakhulu
ehlabathini, zagutyungelwa zonke iintaba eziphakamileyo kakhulu,
eziphantsi kwamazulu onke.

<span id="an_7:20">7:20</span> Aba namandla amanzi, ada aba ziikubhite
ezilishumi elinantlanu, ethabathela phezulu; zagutyungelwa ke iintaba.

<span id="an_7:21">7:21</span> Yaphuma umphefumlo yonke inyama
enambuzelayo emhlabeni, kwiintaka, nakwizinto ezizitho zine, nakwizinto
eziphilileyo, nakwinyakanyaka yonke enyakazelayo emhlabeni, nabantu
bonke.

<span id="an_7:22">7:22</span> Iinto zonke ezikuphefumla komoya
wokuphila kusemathatheni azo, kwiinto zonke ezisemhlabeni owomileyo,
zafa.

<span id="an_7:23">7:23</span> Zabhujiswa ke izinto zonke ezimiyo,
eziphezu komhlaba, kwathabathela emntwini kwesa ezintweni ezizitho zine,
nasezinambuzaneni, nasezintakeni zezulu; zabhujiswa azabakho
ehlabathini; kwasala uNowa yedwa, nababenaye emkhombeni.

<span id="an_7:24">7:24</span> Aba namandla amanzi ehlabathini imihla
elikhulu elinamanci mahlanu.

<span id="an_8:1">8:1</span> UThixo wamkhumbula uNowa, neento zonke
eziphilileyo, nezinto zonke ezizitho zine ezazinaye emkhombeni; uThixo
wahambisa umoya ehlabathini, awutha amanzi.

<span id="an_8:2">8:2</span> Yavingcwa imithombo yamanzi enzonzobila
neengcango zezulu, wathintelwa umvumbi wezulu.

<span id="an_8:3">8:3</span> Abuya amanzi emhlabeni, amana ebuya, awutha
amanzi ekupheleni kwemihla elikhulu elinamanci mahlanu.

<span id="an_8:4">8:4</span> Umkhombe wazimisa ngenyanga yesixhenxe,
ngosuku lweshumi elinesixhenxe enyangeni leyo, phezu kweentaba
zaseArarati.

<span id="an_8:5">8:5</span> Amanzi amana ewutha, kwada kwayinyanga
yeshumi; ngeyeshumi ke, ngosuku lokuqala enyangeni leyo, zabonakala
iincopho zeentaba.

<span id="an_8:6">8:6</span> Kwathi, ekupheleni kwemihla emashumi mane,
wayivula uNowa ifestile yomkhombe abeyenzile;

<span id="an_8:7">8:7</span> wathuma ihlungulu, laphuma lamana
lizulazula, ada atsha amanzi ehlabathini.

<span id="an_8:8">8:8</span> Wasusa ihobe, ukuze abone ukuba amanzi
awuthile na phezu kwehlabathi.

<span id="an_8:9">8:9</span> Ihobe alifumananga ndawo yakuphumza
nentende yethupha lalo, labuyela kuye emkhombeni, ngokuba amanzi
abephezu kwehlabathi lonke; wolula isandla sakhe, walithabatha,
walingenisa kuye emkhombeni.

<span id="an_8:10">8:10</span> Walinda eminye imihla esixhenxe, waphinda
walisusa ihobe emkhombeni.

<span id="an_8:11">8:11</span> Leza kuye ihobe ngexesha langokuhlwa;
nanko, kukho igqabi lomnquma elisandula ukukhiwa emlonyeni walo; wazi
uNowa, ukuba ehlile amanzi ehlabathini.

<span id="an_8:12">8:12</span> Walinda eminye imihla ekwasixhenxe,
walisusa ihobe; aliphindanga libuyele kuye kanjalo.

<span id="an_8:13">8:13</span> Kwathi, ngomnyaka wamakhulu omathandathu
anamnye, ngolokuqala enyangeni yokuqala, amanzi atsha ehlabathini; uNowa
walususa uphahla lomkhombe; wakhangela, nango umhlaba womile.

<span id="an_8:14">8:14</span> Ngenyanga yesibini, ngosuku lwamashumi
omabini anesixhenxe enyangeni leyo, woma kwaphela umhlaba.

<span id="an_8:15">8:15</span> Wathetha uThixo kuNowa, esithi,

<span id="an_8:16">8:16</span> Phuma emkhombeni, wena nomkakho, noonyana
bakho, nabafazi boonyana bakho, ndawonye nawe.

<span id="an_8:17">8:17</span> Zonke izinto eziphilileyo ezikuwe,
kwinyama yonke, ezintakeni, nasezintweni ezizitho zine,
nasezinambuzaneni zonke ezinambuzelayo emhlabeni, phuma nazo, zizalise
ihlabathi, ziqhame, zande ehlabathini.

<span id="an_8:18">8:18</span> Waphuma ke uNowa, noonyana bakhe,
nomkakhe, nabafazi boonyana bakhe, ndawonye naye.

<span id="an_8:19">8:19</span> Zonke izinto eziphilileyo, zonke
izinambuzane, neentaka zonke, iinto zonke ezinambuzelayo emhlabeni,
ngeentlobo zazo, zaphuma emkhombeni.

<span id="an_8:20">8:20</span> UNowa wamakhela uYehova isibingelelo,
wathabatha kwizinto zonke ezizitho zine ezihlambulukileyo, nakwiintaka
zonke ezihlambulukileyo, wanyusa amadini anyukayo esibingelelweni eso.

<span id="an_8:21">8:21</span> UThixo weva ivumba elithozamisayo, wathi
uYehova entliziyweni yakhe, Andisayi kuphinda ndilitshabhise ihlabathi
ngenxa yomntu, ngokuba ukuyila kwentliziyo yomntu kubi kwasebutsheni
bakhe; andisayi kuphinda ndizibhubhise zonke izinto eziphilileyo,
njengoko ndenze ngako.

<span id="an_8:22">8:22</span> Kuthabathela apha, ngayo yonke imihla
yehlabathi, akuyi kuphela ukuhlwayela nokuvuna, ukubanda nobushushu,
ihlobo nobusika, imini nobusuku.

<span id="an_9:1">9:1</span> UThixo wamsikelela uNowa noonyana bakhe,
wathi kubo, Qhamani, nande, nizalise ihlabathi.

<span id="an_9:2">9:2</span> Ukoyikeka kwenu, nokuqhiphula kwenu
umbilini, makube phezu kwezinto zonke eziphilileyo zomhlaba, naphezu
kweentaka zonke zezulu, nakwiinto zonke ezinambuzelayo emhlabeni,
nakwiintlanzi zonke zolwandle; zona zinikelwe esandleni senu.

<span id="an_9:3">9:3</span> Zonke izinambuzane eziphilileyo mazibe
kukudla kuni; njengomfuno oluhlaza, ndininikile oko konke.

<span id="an_9:4">9:4</span> Yinyama yodwa enomphefumlo wayo, enegazi
layo, eningasayi kuyidla.

<span id="an_9:5">9:5</span> Ligazi lenu lodwa, imiphefumlo yenu ke,
endiya kulibiza; esandleni sezinto zonke eziphilileyo ndiya kulibiza,
nasesandleni somntu; esandleni salowo ungumzalwana wakhe, ndiya kuwubiza
umphefumlo womntu.

<span id="an_9:6">9:6</span> Ophalaza igazi lomntu, igazi lakhe
lophalazwa ngumntu, ngokuba umntu wenziwa ngokomfanekiselo kaThixo.

<span id="an_9:7">9:7</span> Nina ke, qhamani nande, nilizalise
ihlabathi, nande kulo.

<span id="an_9:8">9:8</span> Watsho uThixo kuNowa, nakoonyana bakhe
ndawonye naye, ukuthi,

<span id="an_9:9">9:9</span> Yabonani, mna ndiyawumisa umnqophiso wam
nani, nembewu yenu emva kwenu,

<span id="an_9:10">9:10</span> nayo yonke imiphefumlo ephilileyo ekuni,
kwiintaka, nakwizinto ezizitho zine, nakwizinto zonke eziphilileyo
zehlabathi ezikuni; kwiinto zonke eziphume emkhombeni, ezizizinto zonke
eziphilileyo zehlabathi.

<span id="an_9:11">9:11</span> Ndiwumise umnqophiso wam nani, ukuba
ingabi sanqunyulwa yonke inyama ngamanzi onogumbe, kungabi sabakho
nogumbe wokulonakalisa ihlabathi.

<span id="an_9:12">9:12</span> Wathi uThixo, Nguwo lo umqondiso
womnqophiso endiwubekayo phakathi kwam nani, nayo yonke imiphefumlo
ephilileyo ekuni, kuse kwizizukulwana zasephakadeni:

<span id="an_9:13">9:13</span> umnyama wam ndiwubeke efini, ukuba ube
ngumqondiso womnqophiso ophakathi kwam nehlabathi.

<span id="an_9:14">9:14</span> Kothi, ndakuwusibekelisa ngelifu umhlaba,
ubonakale umnyama lowo efini;

<span id="an_9:15">9:15</span> ndiwukhumbule umnqophiso wam ophakathi
kwam nani, nayo yonke imiphefumlo ephilileyo enyameni yonke, angabi
sabakho amanzi onogumbe okonakalisa inyama yonke.

<span id="an_9:16">9:16</span> Umnyama woba semafini ke, ndiwukhangele,
ndikhumbule umnqophiso ongunaphakade phakathi koThixo nayo yonke
imiphefumlo ephilileyo, enyameni yonke esehlabathini.

<span id="an_9:17">9:17</span> Wathi uThixo kuNowa, Nguwo lowo umqondiso
womnqophiso endiwumisileyo phakathi kwam nayo yonke inyama
esehlabathini.

<span id="an_9:18">9:18</span> Ke kaloku oonyana bakaNowa, abaphuma
emkhombeni, babengooShem, noHam, noYafete; uHam ke nguyise kaKanan.

<span id="an_9:19">9:19</span> Aba bathathu ngoonyana bakaNowa; balizaza
ihlabathi lonke.

<span id="an_9:20">9:20</span> UNowa wathi, engumlimi womhlaba, waqala
watyala isidiliya.

<span id="an_9:21">9:21</span> Wasela iwayini, wanxila, wazihluba
phakathi kwentente yakhe.

<span id="an_9:22">9:22</span> UHam, uyise kaKanan, wabubona ubuze
bukayise, waxelela abakhuluwa bakhe bobabini ngaphandle.

<span id="an_9:23">9:23</span> UShem noYafete bathabatha ingubo,
bayibeka emagxeni abo bobabini, baya ngomva, babugubungela ubuze
bukayise.

<span id="an_9:24">9:24</span> Wavuka uNowa ewayinini yakhe, wakwazi
akwenzileyo unyana wakhe omnci kuye.

<span id="an_9:25">9:25</span> Wathi, Makaqalekiswe uKanan, Abe sisicaka
sezicaka kubazalwana bakhe.

<span id="an_9:26">9:26</span> Wathi, Makabongwe uYehova uThixo kaShem,
UKanan abe sisicaka kubo.

<span id="an_9:27">9:27</span> UThixo makamvulele uYafete, Ahlale
ezintenteni zikaShem, UKanan abe sisicaka kubo.

<span id="an_9:28">9:28</span> Wahlala uNowa emveni konogumbe iminyaka
emakhulu mthathu anamanci mahlanu.

<span id="an_9:29">9:29</span> Yonke imihla kaNowa yaba yiminyaka
emakhulu asithoba anamanci mahlanu; wafa ke.

<span id="an_10:1">10:1</span> Yiyo le ke inzala yoonyana bakaNowa:
uShem, noHam, noYafete. Bazalelwa oonyana emveni konogumbe.

<span id="an_10:2">10:2</span> Oonyana bakaYafete nguGomere, noMagogi,
noMadayi, noYavan, noTubhali, noMesheki, noTirasi.

<span id="an_10:3">10:3</span> Oonyana bakaGomere nguAshekenazi,
noRifati, noTogarma.

<span id="an_10:4">10:4</span> Oonyana bakaYavan nguElisha, noTarshishe,
ngamaKiti namaDodan.

<span id="an_10:5">10:5</span> Zadabuka kubo abo iziqithi zeentlanga
emazweni, lwaolo ngokolwimi lwalo, ngokwesizwe salo ezintlangeni zazo.

<span id="an_10:6">10:6</span> Oonyana bakaHam nguKushi, noMitserayim,
noPuti, noKanan.

<span id="an_10:7">10:7</span> Oonyana bakaKushi nguSebha, noHavila,
noSebheta, noRama, noSabheteka; oonyana bakaRama nguShebha noDedan.

<span id="an_10:8">10:8</span> UKushi wazala uNimrodi; yena waqala waba
ligorha ehlabathini.

<span id="an_10:9">10:9</span> Yena waba ligorha lezingela phambi
koYehova; ngenxa yoko kwathiwa, NjengoNimrodi, igorha lezingela phambi
koYehova.

<span id="an_10:10">10:10</span> Ukuqala kobukumkani bakhe yiBhabheli,
ne-Ereki, neAkadi, neKalene, ezweni leShinare.

<span id="an_10:11">10:11</span> Kulo elo zwe waphuma waya
kwelaseAsiriya, wikha iNineve neRehobhotire nomzi weKala,

<span id="an_10:12">10:12</span> neRezen, phakathi kweNineve neKala;
nguloo mzi mkhulu ke lowo.

<span id="an_10:13">10:13</span> UMitzerayim wazala amaLudi, nama-Anam,
namaLehabhi, namaNafetuyi,

<span id="an_10:14">10:14</span> namaPatrusi, namaKaseluyi, apho
kwaphuma khona amaFilisti namaKafetori.

<span id="an_10:15">10:15</span> UKanan wazala uTsidon, owamazi bulo
wakhe, noHeti,

<span id="an_10:16">10:16</span> namaYebhusi, nama-Amori, namaGirgashi,

<span id="an_10:17">10:17</span> namaHivi, nama-Areki, namaSin,

<span id="an_10:18">10:18</span> nama-Arvadi, namaTsemari, namaHamati;
emveni koko zaphangalala izizwe zamaKanan.

<span id="an_10:19">10:19</span> Umda wamaKanan wathabathela eTsidon,
wasinga eGerare, wasa eGaza; wasinga eSodom, neGomora, neAdama,
neTsebhoyim, wasa eLasha.

<span id="an_10:20">10:20</span> Ngabo abo oonyana bakaHam, ngokwezizwe
zabo, ngokweelwimi zabo, emazweni abo, ezintlangeni zabo.

<span id="an_10:21">10:21</span> UShem wazalelwa naye; unguyise wabo
bonke oonyana bakaEbhere, ungumzalwana omkhulu kaYafete.

<span id="an_10:22">10:22</span> Oonyana bakaShem nguElam, noAsuri,
noArpakishadi, noLudi, noAram.

<span id="an_10:23">10:23</span> Oonyana baka-Aram ngu-Utse, noHuli,
noGetere, noMashi.

<span id="an_10:24">10:24</span> UArpakishadi wazala uShela, uShela
wazala uEbhere.

<span id="an_10:25">10:25</span> UEbhere wazalelwa oonyana bababini;
igama lomnye belinguPelege, ngokuba ngemihla yakhe bahlukahluka abemi
behlabathi; igama lomninawa wakhe belinguYoketan.

<span id="an_10:26">10:26</span> UYoketan wazala uAlemodadi, noShelefe,
noHatsaremavete, noYera,

<span id="an_10:27">10:27</span> noHadoram, noUzali, noDikela,

<span id="an_10:28">10:28</span> no-Obhali, noAbhimayeli, noShebha,

<span id="an_10:29">10:29</span> no-Ofire, noHavila, noYobhabhi; bonke
abo bangoonyana bakaYoketan.

<span id="an_10:30">10:30</span> Ukuma kwabo kwathabathela eMesha,
kwasinga eZefara, intaba yasempumalanga.

<span id="an_10:31">10:31</span> Ngabo abo oonyana bakaShem ngokwezizwe
zabo, ngokweelwimi zabo, emazweni abo, ngokweentlanga zabo.

<span id="an_10:32">10:32</span> Zizo ezo izizwe zoonyana bakaNowa,
ngokweenzalo zabo, ezintlangeni zabo; zadabuka kubo abo iintlanga
ehlabathini emveni konogumbe.

<span id="an_11:1">11:1</span> Ke kaloku lonke ihlabathi libe
lintetho-nye, limazwi manye.

<span id="an_11:2">11:2</span> Kwathi, ekundulukeni kwabo besinga
empumalanga, bafumana ithafa ezweni laseShinare; bahlala khona. Bathi
abanye kwabanye, Yizani, senze izitena, sizitshise kunene.

<span id="an_11:3">11:3</span> Baba nezitena endaweni yamatye,
nebhitumene endaweni yodaka.

<span id="an_11:4">11:4</span> Bathi, Yizani, sizakhele umzi, nepoma
lenqaba elincopho isemazulwini; sizenzele igama, hleze sichithakalele
ehlabathini lonke.

<span id="an_11:5">11:5</span> UYehova wehla, eza kukhangela umzi lowo,
nenqaba leyo inde, bayakhayo oonyana boluntu.

<span id="an_11:6">11:6</span> Wathi uYehova, Yabona, abantu banye,
bantetho-nye bonke bephela; yingqalo ke le yokwenza kwabo; kaloku abayi
kunqatyelwa nto bayinkqangiyeleyo ukuyenza.

<span id="an_11:7">11:7</span> Yizani, sihle, sidube khona apho intetho
yabo, ngokokuze bangevani ngentetho.

<span id="an_11:8">11:8</span> UYehova wabachithachitha kwalapho
ehlabathini lonke; bayeka ukuwakha loo mzi.

<span id="an_11:9">11:9</span> Ngenxa yoko kwathiwa igama lawo
yiBhabheli; ngokuba uYehova wayiduba khona apho intetho yehlabathi
lonke, wabachithachitha kwalapho uYehova ehlabathini lonke.

<span id="an_11:10">11:10</span> Yiyo le ke inzala kaShem: uShem
ubeminyaka ilikhulu ezelwe, wazala uArpakishadi, iminyaka emibini emveni
konogumbe.

<span id="an_11:11">11:11</span> UShem wahlala emveni kokuzala kwakhe
uArpakishadi iminyaka emakhulu mahlanu, wazala oonyana neentombi.

<span id="an_11:12">11:12</span> UArpakishadi wahlala iminyaka emashumi
mathathu anamihlanu, wazala uShela.

<span id="an_11:13">11:13</span> UArpakishadi wahlala emveni kokuzala
kwakhe uShela iminyaka emakhulu mane anamathathu, wazala oonyana
neentombi.

<span id="an_11:14">11:14</span> UShela wahlala iminyaka emashumi
mathathu, wazala uEbhere.

<span id="an_11:15">11:15</span> UShela wahlala emveni kokuzala kwakhe
uEbhere iminyaka emakhulu mane anamithathu, wazala oonyana neentombi.

<span id="an_11:16">11:16</span> UEbhere wahlala iminyaka emashumi
mathathu anamine, wazala uPelege.

<span id="an_11:17">11:17</span> UEbhere wahlala emveni kokuzala kwakhe
uPelege iminyaka emakhulu mane anamanci mathathu, wazala oonyana
neentombi.

<span id="an_11:18">11:18</span> UPelege wahlala iminyaka emashumi
mathathu, wazala uRehu.

<span id="an_11:19">11:19</span> UPelege wahlala emveni kokuzala kwakhe
uRehu iminyaka emakhulu mabini anesithoba, wazala oonyana neentombi.

<span id="an_11:20">11:20</span> URehu wahlala iminyaka emashumi
mathathu anamibini, wazala uSerugi.

<span id="an_11:21">11:21</span> URehu wahlala emveni kokuzala kwakhe
uSerugi iminyaka emakhulu mabini anesixhenxe, wazala oonyana neentombi.

<span id="an_11:22">11:22</span> USerugi wahlala iminyaka emashumi
mathathu, wazala uNahore.

<span id="an_11:23">11:23</span> USerugi wahlala emveni kokuzala kwakhe
uNahore iminyaka emakhulu mabini, wazala oonyana neentombi.

<span id="an_11:24">11:24</span> UNahore wahlala iminyaka emashumi
mabini anesithoba, wazala uTera.

<span id="an_11:25">11:25</span> UNahore wahlala emveni kokuzala kwakhe
uTera iminyaka elikhulu elinashumi-nye linesithoba, wazala oonyana
neentombi.

<span id="an_11:26">11:26</span> UTera wahlala iminyaka emashumi
asixhenxe, wazala uAbram, noNahore, noHaran.

<span id="an_11:27">11:27</span> Yiyo le ke inzala kaTera: uTera wazala
uAbram, noNahore, noHaran; uHaran wazala uLote.

<span id="an_11:28">11:28</span> Wafa uHaran esekho uTera uyise, ezweni
lokuzalwa kwakhe, eUre yamaKaledi.

<span id="an_11:29">11:29</span> UAbram noNahore bazeka abafazi; igama
lomka-Abram lalinguSarayi; igama lomkaNahore lalinguMilka, intombi
kaHaran, usoMilka, usoYiska.

<span id="an_11:30">11:30</span> USarayi ebengazali, engenamntwana.

<span id="an_11:31">11:31</span> UTera wamthabatha uAbram, unyana wakhe,
noLote unyana kaHaran, unyana wonyana wakhe, noSarayi umolokazana wakhe,
umka-Abram unyana wakhe, baphuma nabo eUre yamaKaledi, besiya ezweni
lakwaKanan; bafika kwelakwaHaran, bahlala khona.

<span id="an_11:32">11:32</span> Imihla kaTera yaba yiminyaka emakhulu
mabini anamihlanu; wafa uTera kwelakwaHaran.

<span id="an_12:1">12:1</span> Ke kaloku uYehova wathi kuAbram, Hamba,
umke ezweni lakowenu, kwelokuzalwa kwakho, nasendlwini kayihlo, uye
ezweni endokubonisa lona;

<span id="an_12:2">12:2</span> ndikwenze uhlanga olukhulu,
ndikusikelele, ndilikhulise igama lakho, ube yintsikelelo;

<span id="an_12:3">12:3</span> ndibasikelele abakusikelelayo,
ndimtshabhise okuqalekisayo; zisikeleleke ngawe zonke izizwe zehlabathi.

<span id="an_12:4">12:4</span> Wahamba uAbram njengoko wathethayo
uYehova kuye; wahamba naye uLote. UAbram ubeminyaka imashumi asixhenxe
anamihlanti ezelwe, ukuphuma kwakhe kwelakwaHaran.

<span id="an_12:5">12:5</span> UAbram wathabatha uSarayi umkakhe, noLote
unyana womninawa wakhe, nengqwebo yabo yonke ababeyiqwebile, nabantu
ababebafumene kwelakwaHaran; baphuma ke besiya ezweni lakwaKanan, bafika
ke ezweni lakwaKanan.

<span id="an_12:6">12:6</span> UAbram wacanda ilizwe, wada waya kwindawo
enoShekem, wada waya eMokini kaMore. AmaKanan abekho ngelo xesha kulo
ilizwe.

<span id="an_12:7">12:7</span> UYehova wabonakala kuAbram, wathi, Imbewu
yakho ndiya kuyinika eli lizwe. Wamakhela khona isibingelelo uYehova,
owabonakalayo kuye.

<span id="an_12:8">12:8</span> Wesuka khona waya entabeni
ngasempumalanga, eBheteli, wayitwabulula intente yakhe, iBheteli
ingasentshonalanga, iAyi ingasempumalanga; wamakhela khona isibingelelo
uYehova, wanqula igama likaYehova.

<span id="an_12:9">12:9</span> Wanduluka uAbram, ehamba encothula,
esinga kwelasezantsi.

<span id="an_12:10">12:10</span> Kwabakho indlala ezweni. Wehla uAbraham
waya eYiputa, ukuze aphambukele khona; ngokuba indlala ibinzima
elizweni.

<span id="an_12:11">12:11</span> Kwathi, akusondela ukuba angene
eYiputa, wathi kuSarayi umkakhe, Uyabona ke, ndiyazi ukuba ungumfazi
omhle imbonakalo.

<span id="an_12:12">12:12</span> Kothi ke, akukubona amaYiputa, athi,
Ngumkakhe lo; andibulale, akuyeke wena udle ubomi.

<span id="an_12:13">12:13</span> Uze uthi, ungudade wethu wena; ukuze
kulunge kum ngenxa yakho, umphefumlo wam udle ubomi ngenxa enawe.

<span id="an_12:14">12:14</span> Kwathi, akufika uAbram eYiputa, ambona
amaYiputa umfazi ukuba uyinzwakazi.

<span id="an_12:15">12:15</span> Bambona abathetheli bakaFaro, bamdumisa
kuFaro; umfazi wasiwa endlwini kaFaro.

<span id="an_12:16">12:16</span> Wamphatha ngokulungileyo uAbram ngenxa
yakhe; wanempahla emfutshane, neenkomo, namaesile, nabakhonzi,
nabakhonzazana, neemazi zamaesile, neenkamela.

<span id="an_12:17">12:17</span> UYehova wambetha uFaro nendlu yakhe
ngezibetho ezikhulu ngenxa kaSarayi, umka-Abram.

<span id="an_12:18">12:18</span> UFaro wambiza uAbram wathi, Yintoni na
le uyenzileyo kum? Yini na ukuba ungandixeleli ukuba ngumkakho?

<span id="an_12:19">12:19</span> Yini na ukuba uthi, ngudade wenu?
Ndamthabatha ukuba abe ngumfazi wam. Ngoku ke nanko unikakho, mthabathe
uhambe.

<span id="an_12:20">12:20</span> UFaro wawawisela umthetho amadoda
ngaye; amkhapha yena nomkakhe, nezinto zakhe zonke.

<span id="an_13:1">13:1</span> Wenyuka uAbram, ephuma eYiputa, yena
nomkakhe, neento zakhe zonke, enoLote, esinga kwelasezantsi.

<span id="an_13:2">13:2</span> UAbram waye esisityebi kunene ngemfuyo,
nangesilivere, nangegolide.

<span id="an_13:3">13:3</span> Wahamba encothula, esuka kwelasezantsi,
wafika eBheteli, kuloo ndawo yayikhona intente yakhe matanci, phakathi
kweBheteli neAyi,

<span id="an_13:4">13:4</span> endaweni yesibingelelo awasenzayo khona
ekuqaleni. UAbram walinqula khona igama likaYehova.

<span id="an_13:5">13:5</span> Naye uLote, obehamba noAbram, waye
enempahla emfutshane, neenkomo, neentente.

<span id="an_13:6">13:6</span> Ilizwe elo alaba nakubathwala, ukuba
bahlale ndawonye; ngokuba impahla yabo yayininzi, ababa nakuhlala
ndawonye.

<span id="an_13:7">13:7</span> Kwabakho ukubambana phakathi kwabalusi
bemfuyo ka-Abram nabalusi bemfuyo kaLote. Ngelo xesha ilizwe lalimiwe
ngamaKanan namaPerizi.

<span id="an_13:8">13:8</span> UAbram wathi kuLote, Makungabikho
mbambano kaloku phakathi kwam nawe, naphakathi kwabalusi bam nabalusi
bakho; ngokuba singamadoda azalanayo.

<span id="an_13:9">13:9</span> Aliphambi kwakho na ilizwe lonke?
Khawahluke kum; ukuba uya ekhohlo, ndoya ekunene, ukuba uya ekunene,
ndoya ekhohlo.

<span id="an_13:10">13:10</span> ULote waphakamisa amehlo akhe,
wawukhangela wonke ummandla waseYordan, ngokuba ubunamanzi wonke,
engekayonakalisi uYehova iSodom neGomora, unjengomyezo kaYehova,
unjengelizwe laseYiputa, usingise eTsohare.

<span id="an_13:11">13:11</span> ULote wawunyula wonke ummandla
waseYordan; wanduluka uLote waya ngasempumalanga; bahlukana ke.

<span id="an_13:12">13:12</span> UAbram wahlala ezweni lakwaKanan; uLote
wahlala emizini yaloo mmandla, wayisondezela eSodom intente yakhe.

<span id="an_13:13">13:13</span> Ke kaloku amadoda aseSodom ayengabenzi
bobubi, engaboni abakhulu kuYehova.

<span id="an_13:14">13:14</span> Wathi uYehova kuAbram, emveni kokuba
uLote ahlukane naye, Khawuwaphakamise amehlo akho ukuloo ndawo ukuyo,
ubhekise entla, nasezantsi, nasempumalanga, nasentshonalanga;

<span id="an_13:15">13:15</span> ngokuba lonke ilizwe olibonayo ndiya
kulinika wena, nembewu yakho, kude kuse ephakadeni;

<span id="an_13:16">13:16</span> ndiyenze imbewu yakho ibe njengothuli
lomhlaba, angathi ubani enako ukulubala uthuli lomhlaba, ayibale nembewu
yakho.

<span id="an_13:17">13:17</span> Suka, ulihambe ilizwe ngobude balo
nangobubanzi balo; ngokuba ndiya kulinika wena.

<span id="an_13:18">13:18</span> Wancothula uAbram intente yakhe, waya
wahlala ngaseMiokini kaMamre eseHebron, wakhela khona uYehova
isibingelelo.

<span id="an_14:1">14:1</span> Kwathi ngemihla ka-Amrafele ukumkani
waseShinare, noAriyoki ukumkani wase-Elazare, noKedorlahomere ukumkani
wakwaElam, noTidali ukumkani wamaGoyi,

<span id="an_14:2">14:2</span> benza imfazwe noBhera ukumkani waseSodom,
noBhirsha ukumkani waseGomora, noShinabhi ukumkani waseAdama,
noShemebhere ukumkani waseTsebhoyim, nokumkani waseBhela, eyiTsohare.

<span id="an_14:3">14:3</span> Bonke abo baqukana entilini yaseSidim,
eluLwandle lweTyuwa.

<span id="an_14:4">14:4</span> Iminyaka elishumi elinamibini bakhonza
uKedorlahomere, bathi ngomnyaka weshumi elinantathu bagwilika.

<span id="an_14:5">14:5</span> Ngomnyaka weshumi elinamine weza
uKedorlahomere nookumkani ababanaye, bawatshabalalisa amaRafa
eAshtaroti-karnayim, namaZuzi eHam, namaEma ethafeni laseKiriyatayim,

<span id="an_14:6">14:6</span> namaHori entabeni yawo yakwaSehire, kwasa
kwiElparan, engasentlango.

<span id="an_14:7">14:7</span> Bajika, beza e-En-mishpati eyiKadeshe,
balitshabalalisa lonke ilizwe lakwa-Amaleki, nama-Amori abehleli
eHatsetson-tamare.

<span id="an_14:8">14:8</span> Waphuma ukumkani waseSodom, nokumkani
waseGomora, nokumkani waseAdama, nokumkani waseTsebhoyim, nokumkani
waseBhela, eyiTsohare, bakha uluhlu lokulwa nabo entilini yaseSidim;

<span id="an_14:9">14:9</span> noKedorlahomere ukumkani wakwaElam,
noTidali ukumkani wamaGoyi, noAmrafele ukumkani waseShinare, noAriyoki
ukumkani wase-Elazare: ookumkani abahlanu balwa nabane.

<span id="an_14:10">14:10</span> Ke intili yaseSidim yaye iyimingxuma
yodwa yebhitumene; basaba ookumkani, owaseSodom, nowaseGomora, beyela
khona, amasalela asabela entabeni.

<span id="an_14:11">14:11</span> Bayithabatha yonke impahla yaseSodom,
neGomora, nako konke ukudla kwabo, bemka.

<span id="an_14:12">14:12</span> Bamthabatha noLote, nempahla yakhe,
unyana womninawa ka-Abram, bemka; kuba wayehleli eSodom.

<span id="an_14:13">14:13</span> Wafika osindileyo, waxelela uAbram,
umHebhere; yena ebehleli eMiokini kaMamre umAmori, umzalwana kaEshkoli,
nomzalwana ka-Anere; bona ke bebengamanqophisana noAbram.

<span id="an_14:14">14:14</span> Weva ke uAbram, ukuba uthinjiwe
umzalwana wakhe, wawaphalaza amadoda akhe aqeqeshiweyo, azalelwe
endlwini yakhe, angamakhulu mathathu aneshumi elinesibhozo, wasukela,
waya kufika kwaDan.

<span id="an_14:15">14:15</span> Wawahlulahlula, wabawela ebusuku, yena
nabakhonzi bakho, wabagxotha, wabasukela wasa eHobha, engasekhohlo
kweDamasko.

<span id="an_14:16">14:16</span> Wazibuyisa zonke iimpahla, kwanoLote
unizalwana wakhe, wazibuyisa neempahla zakhe, kwanabafazi nabantu.

<span id="an_14:17">14:17</span> Waphuma ukumkani waseSodom, esiya
kumkhawulela ekubuyeni kwakhe ekutshabalaliseni uKedorlahomere,
nookumkani ebabenaye, entilini yeShave, eyintili yookumkani.

<span id="an_14:18">14:18</span> UMelkitsedeke, ukumkani waseSalem,
waphuma enesonka newayini, ubengumbingeleli kaThixo Osenyangweni.

<span id="an_14:19">14:19</span> Wamsikelela wathi, Makasikelelwe uAbram
nguThixo Osenyangweni, uMninimazulu nehlabathi!

<span id="an_14:20">14:20</span> Makabongwe uThixo Osenyangweni
obanikeleyo ababandezeli bakho esandleni sakho. UAbram wamnika isishumi
seento zonke.

<span id="an_14:21">14:21</span> Wathi ukumkani waseSodom, kuAbram,
Ndinike abantu, uthabathe impahla.

<span id="an_14:22">14:22</span> Wathi uAbram kukumkani waseSodom,
Isandla sam ndisiphakamisele kuYehova uThixo Osenyangweni, uMninimazulu
nehlabathi,

<span id="an_14:23">14:23</span> ukuba andiyi kuthabatha nosinga, nokuba
ngumtya wembadada, ukuba andiyi kuthabatha kuko konke okwakho; ukuze
ungatsho ukuthi, Mna nidimtyebisile uAbram.

<span id="an_14:24">14:24</span> Makungabikho nto iyeyam, kuphela ibe
yile nto idliweyo ngabafana, nesabelo samadoda abehamba nam, uAnere,
noEshkoli, noMamre; wona makasithabathe isabelo sawo.

<span id="an_15:1">15:1</span> Emveni kwezo zinto, lafika ilizwe
likaYehova kuAbram ngombono, lisithi, Musa ukoyika, Abram;
ndiyingweletshetshe yakho, umvuzo wakho omkhulu kunene.

<span id="an_15:2">15:2</span> Wathi uAbram, Nkosi yam, Yehova,
wondinika ntoni na? Ndihamba ndingenamntwana; indlamafa yendlu yam ngulo
Eliyezere waseDamasko.

<span id="an_15:3">15:3</span> Wathi uAbram, Yabona, akundinikanga
mbewu; yabona, umntu ongowendlu yam uya kuba yindlamafa yam.

<span id="an_15:4">15:4</span> Nalo ilizwi likaYehova lifika kuye,
lisithi, Akayi kuba yindlamafa yakho lo; ngoya kuphuma ezibilini zakhe,
yena oya kuba yindlamafa yakho.

<span id="an_15:5">15:5</span> Wamsa phandle, wathi, Khawubheke phezulu
ezulwini, uzibale iinkwenkwezi, ukuba unokuzibala; wathi kuye, Iya kuba
njalo ke imbewu yakho.

<span id="an_15:6">15:6</span> Wakholwa kuYehova; oko wakubalela
ebulungiseni kuye.

<span id="an_15:7">15:7</span> Wathi kuye, NdinguYehova owakukhuphayo
eUre yamaKaledi, ukuba ndikunike eli lizwe, ulidle ilifa.

<span id="an_15:8">15:8</span> Wathi yena, Nkosi Yehova, ndiya kwazi
ngantoni na, ukuba ndiya kulidla ilifa?

<span id="an_15:9">15:9</span> Wathi kuye, Ndithabathele ithokazi
eliminyaka mithathu, nemazi yebhokhwe eminyaka mithathu, nenkunzi yemvu
eminyaka mithathu, nehobe, negobo levukuthu.

<span id="an_15:10">15:10</span> Wamthabathela ke zonke ezo zinto,
wazicanda kubini, wazibeka izahlulo, esinye sakhangelana nesinye; ke
zona iintaka akazicanda.

<span id="an_15:11">15:11</span> Ehla amaxhalanga phezu kwezidumbu,
wawaphekuza uAbram.

<span id="an_15:12">15:12</span> Kwathi, xa litshonayo ilanga, efikelwe
uAbram bubuthongo obukhulu, wabo na efikelwa kukothuka nabubumnyama
obukhulu.

<span id="an_15:13">15:13</span> Wathi kuAbram, Yazi ke, ukuba imbewu
yakho iya kuba ngumphambukeli ezweni elingelayo, ibakhonze abo,
bayicinezele, iminyaka emakhulu mane.

<span id="an_15:14">15:14</span> Kananjalo uhlanga eya kulukhonza ndiya
kulugweba; emveni koko iya kuphuma ineempahla ezininzi.

<span id="an_15:15">15:15</span> Ke wena uya kuya kooyihlo unoxolo;
ungcwatywe uyingwevu enkulu.

<span id="an_15:16">15:16</span> Kwesesine isizukulwana iya kubuyela
apha, kuba ubugwenxa bama-Amori abukazaliseki.

<span id="an_15:17">15:17</span> Kwathi, lakuba litshonile ilanga,
kwakuba sithokothoko, wabona kukho; iziko eliqhumayo, elinelangatye
elidangazelayo, elacanda phakathi kwezo zahlulo.

<span id="an_15:18">15:18</span> Ngaloo mini ke uYehova wenza umnqophiso
noAbram, wathi, Imbewu yakho ndiyinike eli lizwe, lithabathele emlanjeni
waseYiputa, lise emlanjeni omkhulu, emlanjeni ongumEfrati:

<span id="an_15:19">15:19</span> amaKeni, namaKinazi, namaKadimon,

<span id="an_15:20">15:20</span> namaHeti, namaPerizi, namaRafa,

<span id="an_15:21">15:21</span> nama-Amori, namaKanan, namaGirigashi,
namaYebhusi.

<span id="an_16:1">16:1</span> Ke kaloku uSarayi umka-Abram
ubengamzaleli mntwana. Waye enomkhonzazana ongumYiputazana, ogama
belinguHagare.

<span id="an_16:2">16:2</span> Wathi uSarayi kuAbram, Yabona, uYehova
undivingcile ukuba ndingazali; khawungene kumkhonzazana wam lo,
mhlawumbi ndingakheka ngaye. Waliphulaphula uAbram izwi likaSarayi.

<span id="an_16:3">16:3</span> Wathi uSarayi, umka-Abram, wamthabatha
uHagare umYiputazana, umkhonzazana wakhe, emveni kokuba uAbram wayehleli
iminyaka elishumi ezweni lakwaKanan, wamnika uAbram indoda yakhe ukuba
abe ngumkakhe.

<span id="an_16:4">16:4</span> Wamngena ke uHagare, wamitha; akubona
ukuba umithi, inkosikazi yakhe yacukucezeka emehlweni akhe.

<span id="an_16:5">16:5</span> Wathi uSarayi kuAbram, Ukoniwa kwam
makube phezu kwakho; umkhonzazana wam ndimnike mna esifubeni sakho; uthe
akubona ukuba umithi, ndacukucezeka emehlweni akhe; uYehova makagwebe
phakathi kwam nawe.

<span id="an_16:6">16:6</span> Wathi uAbram kuSarayi, Yabona,
umkhonzazana wakho asesandleni sakho; yenza kuye okulungileyo emehlweni
akho. USarayi wamcinezela, wabaleka wemka ebusweni bakhe.

<span id="an_16:7">16:7</span> Ke kaloku isithunywa sikaYehova samfumana
ngasemthonjeni wamanzi entlango, ngasemthonjeni osendleleni eya eShure.

<span id="an_16:8">16:8</span> Sathi, Hagare, mkhonzazana kaSarayi,
uvela phi na, usiya phi na? Wathi, Ndibaleke ndemka ebusweni bukaSarayi,
inkosikazi yam.

<span id="an_16:9">16:9</span> Sathi isithunywa sikaYehova kuye, Buyela
kwinkosikazi yakho, uzithobe phantsi kwesandla sayo.

<span id="an_16:10">16:10</span> Sathi isithunywa sikaYehova kuye, Ndiya
kuyandisa kakhulu imbewu yakho, ingabalwa ngenxa yobuninzi.

<span id="an_16:11">16:11</span> Sathi isithunywa sikaYehova kuye,
Yabona umithi; uya kuzala unyana, umthiye igama elinguIshmayeli, ngokuba
uYehova uzivile iintsizi zakho.

<span id="an_16:12">16:12</span> Yena uya kuba ngumntu onjenge-esile
lasendle ukundweba; isandla sakhe siya kuchasana nabantu bonke, isandla
sabantu bonke sichasane naye; ahlale ebusweni babazalwana bakhe bonke.

<span id="an_16:13">16:13</span> Walibiza igama likaYehova, obethetha
naye, wathi, UnguThixo ozibonakalisayo. Ngokuba wathi, Ndisabona na
nalapha, emveni kokuba ndimbonile?

<span id="an_16:14">16:14</span> Ngenxa yoko walithiya elo qula igama
lokuthi liQula likaPhila-ebonile; nalo phakathi kweKadeshe neBherede.

<span id="an_16:15">16:15</span> UHagare wamzalela uAbram unyana; uAbram
ukumthiya igama unyana wakhe, lowo abemzalele yena uHagare, wathi
nguIshmayeli.

<span id="an_16:16">16:16</span> UAbram ubeminyaka imashumi asibhozo
anamithandathu ezelwe, oko uHagare wamzalelayo uAbram uIshmayeli.

<span id="an_17:1">17:1</span> Kwathi, uAbram akuba minyaka imashumi
asithoba anesithoba ezelwe, uYehova wabonakala kuAbram, wathi kuye,
NdinguThixo uSomandla; hamba phambi kwam ube ngogqibeleleyo.

<span id="an_17:2">17:2</span> Ndiya kuwubeka umnqophiso wam phakathi
kwam nawe, ndikwandise kakhulu kunene.

<span id="an_17:3">17:3</span> Wawa uAbram ngobuso bakhe.

<span id="an_17:4">17:4</span> UThixo wathetha naye, esithi, Mna,
yabona, umnqophiso wam unawe; uya kuba nguyise wengxokolo yeentlanga.

<span id="an_17:5">17:5</span> Kananjalo akusayi kuthiwa igama lakho
nguAbram; igama lakho liya kuba nguAbraham, ngokuba ndikwenze uyise
wengxokolo yeentlanga;

<span id="an_17:6">17:6</span> ndiya kukuqha misa kakhulu kunene,
ndikwenze iintlanga, kuphume ookumkani kuwe;

<span id="an_17:7">17:7</span> ndiwumise umnqophiso wam phakathi kwam
nawe, naphakathi kwembewu yakho emva kwakho kwizizukulwana zayo, ube
ngumnqophiso ongunaphakade, wokuba ndibe nguThixo kuwe, nakwimbewu yakho
emva kwakho;

<span id="an_17:8">17:8</span> ndilinike wena nembewu yakho emva kwakho
ilizwe lokuphambukela kwakho, lonke ilizwe eli lakwaKanan, ukuba libe
yinto yenu ngonaphakade, ndibe nguThixo wabo.

<span id="an_17:9">17:9</span> Wathi uThixo kuAbraham, Wena ke,
umnqophiso wam wowugcina, nembewu yakho emva kwakho kwizizukulwana zabo.

<span id="an_17:10">17:10</span> Nguwo lo umnqophiso wam eniya kuwugcina
phakathi kwam nani, nembewu yakho emva kwakho: wokuba yonke into
eyindoda kuni yaluswe; naluswe inyama yokwaluswa;

<span id="an_17:11">17:11</span> oko kube ngumqondiso womnqophiso
ophakathi kwam nani.

<span id="an_17:12">17:12</span> Unyana omihla isibhozo makaluswe kuni,
yonke into eyindoda kwizizukulwana zenu, ezelwe endlwini, nezuzwe
ngemali kubani wolunye uhlanga, ongengowembewu yakho yena.

<span id="an_17:13">17:13</span> Makaluswe ozelwe endlwini yakho,
nozuzwe ngemali yakho; umnqophiso wam enyameni yenu uya kuba
ngumnqophiso ongunaphakade.

<span id="an_17:14">17:14</span> Into eyindoda engalukileyo, enyama
yokwaluswa ingaluswanga, loo mphefumlo mawunqanyulwe, ungabikho
ebantwini bakowawo; uwaphule umnqophiso wam.

<span id="an_17:15">17:15</span> Wathi uThixo kuAbraham, USarayi umkakho
akuyi kumbiza ngegama lokuba nguSarayi; igama lakhe loba nguSara.

<span id="an_17:16">17:16</span> Ndiya kumsikelela; kananjalo ndikunike
unyana ngaye, ndimsikelele, abe ziintlanga, kuphume ookumkani bezizwe
kuye.

<span id="an_17:17">17:17</span> UAbraham wawa ngobuso bakhe, wahleka,
wathi entliziyweni yakhe, Azi umntu ominyaka ilikhulu wozalelwa na? Azi
uSara, intokazi eminyaka imashumi asithoba, angazala na?

<span id="an_17:18">17:18</span> Wathi uAbraham kuThixo, Wanga
uIshmayeli angadla ubomi phambi kwakho!

<span id="an_17:19">17:19</span> Wathi uThixo, Ewe, uSara umkakho uya
kukuzalela unyana, umbize ngegama lokuba nguIsake; ndiwumise umnqophiso
wam naye, ube ngumnqophiso ongunaphakade kwimbewu yakhe emva kwakhe.

<span id="an_17:20">17:20</span> Ngokusingisele kuIshmayeli ndikuvile;
uyabona, ndimsikelele, ndimqhamisile, ndimandisile kakhulu kunene. Uya
kuzala izikhulu ezilishumi elinazibini, ndimenze uhlanga olukhulu.

<span id="an_17:21">17:21</span> Umnqophiso wam wona ndowumisa noIsake,
oya kumzalelwa nguSara ngeli xesha nyakenye.

<span id="an_17:22">17:22</span> Wagqiba ukuthetha naye. Wenyuka uThixo
esuka kuAbraham.

<span id="an_17:23">17:23</span> UAbraham wamthabatha uIshmayeli unyana
wakhe, nabo bonke abazalelwe endlwini yakhe, nabo bonke abazuzwe ngemali
yakhe, yonke into eyindoda phakathi kwabantu bendlu ka-Abraham, wayalusa
inyama yokwaluswa kwangaloo mini, njengoko abethethile uThixo kuye.

<span id="an_17:24">17:24</span> UAbraham ebeminyaka imashumi asithoba
anesithoba ezelwe, ukwaluswa kwenyama yokwaluswa.

<span id="an_17:25">17:25</span> UIshmayeli, unyana wakhe, ebeminyaka
ilishumi elinamithathu ezelwe, ukwaluswa kwenyama yokwaluswa.

<span id="an_17:26">17:26</span> Kwangaloo mini waluswa uAbraham,
noIshmayeli unyana wakhe.

<span id="an_17:27">17:27</span> Nawo onke amadoda endlu yakhe, azalelwe
endlwini yakhe, nazuzwe ngemali kubani wolunye uhlanga, aluswa kunye
naye.

<span id="an_18:1">18:1</span> UYehova wabonakala kuye eMiokini kaMamre,
ehleli emnyango wentente, ekufudumaleni kwemini.

<span id="an_18:2">18:2</span> Wawaphakamisa amehlo akhe, wabona, nango
amadoda amathathu emi ngakuye. Wabona, wagidima, eya kuwa khawulela,
esuka emnyango wentente.

<span id="an_18:3">18:3</span> Waqubuda emhlabeni, wathi, Nkosi yam,
ukuba kaloku ndibabalwe nguwe, musa ukudlula umke kumkhonzi wakho.

<span id="an_18:4">18:4</span> Makhe kuthatyathwe intwana yamanzi,
nihlambe iinyawo zenu, ningqengqe phantsi komthi lo;

<span id="an_18:5">18:5</span> ndithabathe iqhekeza lesonka, nixhase
iintliziyo zenu; kamva nodlula; kuba nize kudlula ngenxa yoko kumkhonzi
wenu. Athi, Yenza ngoko uthethe ngako.

<span id="an_18:6">18:6</span> Wakhawuleza uAbraham, waya ententeni
kuSara, wathi, Khawuleza, uxovule iiseha ezintathu zomgubo ocoliweyo,
wenze amaqebengwana ezonka.

<span id="an_18:7">18:7</span> Wagidima waya ezinkomeni uAbraham,
wathabatha ithole lenkomo, lithambile, lilungile, wanika umfana,
wakhawuleza ukulilungisa.

<span id="an_18:8">18:8</span> Wathabatha amasi, nobisi, nethole lenkomo
abelilungisile, wabeka phambi kwawo, wema ngakuwo phantsi komthi lowo,
adla.

<span id="an_18:9">18:9</span> Athi kuye, Uphi na uSara umkakho?

<span id="an_18:10">18:10</span> Wathi, Nanko ententeni. Yathi, Ndiya
kubuyela kuwe, lakubuya eli xesha; yabona, uSara umkakho uya kuba
nonyana. Weva uSara esemnyango wentente, wona esemva kwayo.

<span id="an_18:11">18:11</span> Ke kaloku uAbraham noSara
babesebaluphele, sebekhulile; kusekunqamkile kuSara okwendlela yabafazi.

<span id="an_18:12">18:12</span> USara wahleka ngaphakathi kwakhe,
esithi, Emveni kokuba ndihagele, ndisaya kuyolelwa na, nenkosi yam
yaluphele nje?

<span id="an_18:13">18:13</span> Wathi uYehova kuAbraham, Yini na ukuba
uSara ahleke, esithi, Kuhleliwe nje ndiya kuzala na ndaluphele nje mna?

<span id="an_18:14">18:14</span> Kukho nto ingamnqabelayo na uYehova?
Ngexesha elimisiweyo ndiya kubuyela kuwe, lakubuya eli xesha, uSara abe
nonyana.

<span id="an_18:15">18:15</span> Wakhanyela uSara, esithi, Andihlekanga;
kuba ebesoyika. Wathi yena, Hayi, uhlekile.

<span id="an_18:16">18:16</span> Asuka ke amadoda lawo ondela eSodom;
uAbraham ehamba nawo, ewaphelekelela.

<span id="an_18:17">18:17</span> Wathi uYehova, Ndomfihlela na uAbraham
into endiza kuyenza?

<span id="an_18:18">18:18</span> Kanti uAbraham uya kuthi abe luhlanga
olukhulu, olunamandla, zisikeleleke ngaye iintlanga zonke zehlabathi.

<span id="an_18:19">18:19</span> Kuba ndaze yena, ukuze abawisele
umthetho abantwana bakhe, nendlu yakhe emva kwakhe, bagcine indlela
kaYehova, benze ubulungisa nokusesikweni, ukuze uYehova amenzele
uAbraham into ayithethileyo kuye.

<span id="an_18:20">18:20</span> Wathi uYehova, Isikhalo saseSodom
neGomora sisikhulu nje, nesono sayo sinzima kunene nje,

<span id="an_18:21">18:21</span> ndiya kukha ndihle, ndikhangele ukuba
baphelelisile na ngokwesikhalo sayo esifikileyo kum; ukuba akunjalo,
ndazi.

<span id="an_18:22">18:22</span> Ajika apho amadoda lawo, asinga eSodom;
ke yena uAbraham wayesemi phambi koYehova.

<span id="an_18:23">18:23</span> Wasondela uAbraham, wathi, Ungade
ubhebhethe olilungisa kunye nongendawo yini na?

<span id="an_18:24">18:24</span> Hi, kwakho amashumi amahlanu amalungisa
phakathi komzi; ungade uyibhebhethe, ungayixoleli, loo ndawo yini na,
ngenxa yamalungisa amashumi mahlanu akuyo?

<span id="an_18:25">18:25</span> Makube lee kuwe ukwenza ngokwendawo
enjalo ukubulala olilungisa kunye nongendawo, ilungisa libe
njengongendawo; makube lee kuwe. Umgwebi wehlabathi lonke akayi kwenza
okusesikweni yini na?

<span id="an_18:26">18:26</span> Wathi uYehova, Ukuba ndithe ndafumana
eSodom amalungisa amashumi mahlanu phakathi komzi, ndoyixolela yonke loo
ndawo ngenxa yawo.

<span id="an_18:27">18:27</span> Waphendula uAbraham, wathi, Khawubone,
sendide ndathetha eNkosini, ndiluthuli nothuthu.

<span id="an_18:28">18:28</span> Hi ke, kwasweleka isihlanu kumalungisa
amashumi mahlanu, wowonakalisa ngenxa yesihlanu yini na wonke umzi?
Yathi, Andiyi kuwonakalisa, ukuba ndithe ndafumana khona amashumi omane
anesihlanu.

<span id="an_18:29">18:29</span> Waphinda kanjalo wathetha kuye, wathi,
Hi ke, kwafunyanwa khona amashumi omane? Yathi, Andiyi kukwenza ngenxa
yamashumi omane.

<span id="an_18:30">18:30</span> Wathi, Mayingabi namsindo iNkosi, khe
ndithethe. Hi ke, kwafunyanwa khona amashumi omathathu? Yathi, Andiyi
kukwenza, ukuba ndithe ndafumana khona amashumi omathathu.

<span id="an_18:31">18:31</span> Wathi, Khawubone, sendide ndathetha
eNkosini. Hi ke, kwafunyanwa khona amashumi omabini? Yathi, Andiyi
kuwonakalisa ngenxa yamashumi omabini.

<span id="an_18:32">18:32</span> Wathi, Mayingabi namsindo iNkosi,
khendithethe esi sihlandlo sodwa. Hi ke, kwafunyanwa khona ishumi
elinye? Yathi, Andiyi kuwonakalisa ngenxa yeshumi elinye.

<span id="an_18:33">18:33</span> Wemka uYehova, akugqiba ukuthetha
kuAbraham; uAbraham wabuyela endaweni yakhe.

<span id="an_19:1">19:1</span> Zafika izithunywa ezo zozibini eSodom
ngokuhlwa, uLote ehleli esangweni leSodom. ULote wazibona, wesuka waya
kuzikhawulela, waqubuda ngobuso emhlabeni.

<span id="an_19:2">19:2</span> Wathi, Khanibone, zinkosi zam!
Khaniphambukele endlwini yomkhonzi wenu, nilale, nihlambe iinyawo zenu,
nivuke kusasa, nihambe indlela yenu. Zathi, Hayi, solala esitratweni.

<span id="an_19:3">19:3</span> Wazijoka kunene, zaphambukela kuye,
zangena endlwini yakhe; wazenzela isidlo, woja nezonka ezingenagwele,
zadla.

<span id="an_19:4">19:4</span> Ke kaloku, zingekalali, amadoda aloo mzi,
amadoda aseSodom, ayirhawula indlu, ethabathela kumfana esa kwixhego,
bonke abantu bevela nasekupheleni kwawo.

<span id="an_19:5">19:5</span> Bambiza uLote, bathi kuye, Aphi na
amadoda angene kuwe ngobu busuku? Wakhuphele kuthi, siwazi.

<span id="an_19:6">19:6</span> Waphuma uLote waya kubo emnyango,
waluvala ucango emva kwakhe,

<span id="an_19:7">19:7</span> wathi, Musani ukwenza into embi,
bazalwana.

<span id="an_19:8">19:8</span> Khanibone, ndineentombi ezimbini
ezingazani nandoda; mandikhuphele zona kuni, nenze kuzo ngoko
kulungileyo emehlweni enu. Ke kula madoda musani ukwenza nto, kuba
angene ngenxa yoko emthunzini wophahla lwam.

<span id="an_19:9">19:9</span> Bathi, Khwelela; batsho bathi, Lo wezayo
ngokuphambukela uhlala egweba; ngoku sokuphatha kakubi wena kunawo.
Besuka indulumbane phezu kwendoda uLote, basondela, beza kuluqhekeza
ucango.

<span id="an_19:10">19:10</span> Amadoda lawo asolula isandla sawo,
amngenisa uLote kuwo endlwini, aluvala ucango.

<span id="an_19:11">19:11</span> Awabetha ngobumfama amadoda
abesemnyango wendlu, ethabathela kwencinane esa kwenkulu, azidinisa ke
ukufuna umnyango.

<span id="an_19:12">19:12</span> Athi amadoda lawo kuLote, Usenabani na
apha? Umyeni, noonyana bakho, neentombi zakho, nabo bonke onabo kulo
mzi, bakhuphe kule ndawo;

<span id="an_19:13">19:13</span> ngokuba siya kuyonakalisa le ndawo,
ngokuba sikhulu isikhalo sabo ebusweni bukaYehova. UYehova usithume
ukuba siyonakalise.

<span id="an_19:14">19:14</span> Waphuma, uLote, wathetha kubayeni
beentombi zakhe, abaya kuzeka iintombi zakhe, wathi, Sukani, niphume
kule ndawo; ngokuba uYehova uya kuwonakalisa lo mzi. Usuke waba
njengohlekisayo emehlweni abayeni beentombi zakhe.

<span id="an_19:15">19:15</span> Izithunywa zamngxamisa uLote
ngesifingo, zathi, Vuka, thabatha umkakho, neentombi zakho zombini, aba
banokufumaneka, hleze ubhebhethwe ngobugwenxa balo mzi.

<span id="an_19:16">19:16</span> Wazilazila; amadoda abamba isandla
sakhe, nesandla somkakhe, nesandla seentombi zakhe zombini; uYehova
emvela, amkhupha, amyeka ngaphandle komzi.

<span id="an_19:17">19:17</span> Akuba emkhuphele phandle, athi,
Zisindise ngenxa yomphefumlo wakho. Musa ukubheka emva kwakho, musa
ukuma kuwo wonke lo mmandla; zisindise ngokuya entabeni, hleze
ubhebhethwe.

<span id="an_19:18">19:18</span> Wathi kuwo uLote, Hayi, Nkosi yam.

<span id="an_19:19">19:19</span> Khawubone, umkhonzi wakho umbabale.
Uyikhulisile inceba yakho ondenzeleyo, ukuba uwusindise umphefumlo wam;
mna ke andinako ukuzisindisa ngokuya entabeni, hleze ndinanyathelwe
bububi, ndife.

<span id="an_19:20">19:20</span> Khawubone, lo mzi ukufuphi, ukuba
kubalekelwe kuwo, mncinane; ndanga ndingazisindisa ngokuya kuwo
(awumncinane na?), usinde umphefumlo wam.

<span id="an_19:21">19:21</span> Wathi kuye, Yabona, ndikunonelele
nangale nto, ukuba ndingawubhukuqi lo mzi uthethe ngawo.

<span id="an_19:22">19:22</span> Khawuleza, zisindise ngokuya khona,
kuba andinakwenza nto ude ufike khona. Ngenxa yoko igama laloo mzi
kwathiwa yiTsohare.

<span id="an_19:23">19:23</span> Ilanga lalise liphumile phezu
kwehlabathi, ukufika kukaLote eTsohare.

<span id="an_19:24">19:24</span> Wanisa ke uYehova phezu kweSodom
neGomora isulfure nomlilo ophuma kuYehova emazulwini;

<span id="an_19:25">19:25</span> wayibhukuqa loo mizi, nawo wonke loo
mmandla, nabo, bonke abemi baloo mizi, nesihlumo somhlaba.

<span id="an_19:26">19:26</span> Kodwa umkakhe, esemva kwakhe,
wakhangela ngasemva, waba yintsika yetyuwa.

<span id="an_19:27">19:27</span> UAbraham wavuka kusasa, waya kuloo
ndawo wayemi kuyo ebusweni bukaYehova.

<span id="an_19:28">19:28</span> Wondela eSodom neGomora, nakulo lonke
ilizwe laloo mmandla. Wakhangela; nango unyuka umsi welo zwe, njengomsi
weziko lemfutho.

<span id="an_19:29">19:29</span> Kwathi, xenikweni uThixo wayonakalisayo
imizi yaloo mmandla, uThixo wamkhumbula uAbraham, wamkhupha uLote
phakathi kobhukuqo olo, ekuyibhukuqeni imizi leyo abehleli kuyo uLote.

<span id="an_19:30">19:30</span> Wenyuka uLote ephuma eTsohare, wahlala
entabeni, eneentombi zakhe zombini, kuba ebesoyika ukuhlala eTsohare;
wahlala emqolombeni, yena neentombi zakhe zombini.

<span id="an_19:31">19:31</span> Yathi eyamazibulo kwencinane, Ubawo
waluphele; akukho ndoda ezweni apha yokusingena ngokwendlela yehlabathi
lonke;

<span id="an_19:32">19:32</span> yiza, simseze ubawo iwayini, silale
naye, sigcine imbewu ngobawo.

<span id="an_19:33">19:33</span> Zamseza ke uyise iwayini ngobo busuku;
yangena eyamazibulo, yalala noyise; akayazanga yena ukulala kwayo
nokuvuka kwayo.

<span id="an_19:34">19:34</span> Kwathi ngengomso, yathi eyamazibulo
kwencinane, Yabona, ndilele nobawo phezolo; masimseze iwayini nangobu
busuku, ungene, ulale naye, ukuba sigcine imbewu ngobawo.

<span id="an_19:35">19:35</span> Zamseza ke uyise iwayini nangobo
busuku, yasuka, encinane yalala naye; akayazanga yena ukulala kwayo
nokuvuka kwayo.

<span id="an_19:36">19:36</span> Zamitha zombini iintombi zikaLote
ngoyise.

<span id="an_19:37">19:37</span> Eyamazibulo yazala unyana, yambiza
ngegama elinguMowabhi; yena nguyise wamaMowabhi unanamhla.

<span id="an_19:38">19:38</span> Nencinane yazala unyana, yambiza
ngegama elinguBhenami; yena nguyise wonyana baka-Amon unanamhla.

<span id="an_20:1">20:1</span> Ke kaloku uAbraham wanduluka apho, waya
ezweni lasezantsi, wahlala phakathi kweKadeshe neShure, waphambukela
eGerare.

<span id="an_20:2">20:2</span> Wathi uAbraham ngoSara umkakhe, Ngudade
wethu. UAbhimeleki ukumkani waseGerare wathuma, wamthabatha uSara.

<span id="an_20:3">20:3</span> Weza uThixo kuAbhimeleki ngephupha
ebusuku, wathi kuye, Uyabona, ufile ngenxa yomfazi omthabathileyo;
ngumkamntu.

<span id="an_20:4">20:4</span> Ke uAbhimeleki ubengasondelanga kuye;
wathi, Nkosi, nolunobulungisa uhlanga wolubulala, yini na?

<span id="an_20:5">20:5</span> Akatshongo na yena kum ukuthi, Ngudade
wethu, naye ngokwakhe wathi, Ngumnakwethu? Le nto ndiyenze ngentliziyo
yam igqibelele, nangezandla zam zimsulwa.

<span id="an_20:6">20:6</span> Wathi uThixo kuye ngephupha, Nam ndiyazi
ukuba uyenze le nto ngentliziyo yakho igqibelele. Ndakunqanda nam, ukuba
ungoni kum; ngenxa yoko andikuvumelanga ukuba umchukumise.

<span id="an_20:7">20:7</span> Ngoko mbuyise umfazi wale ndoda, ngokuba
ingumprofeti; yokuthandazela ukuba uphile; ukuba uthe akwambuyisa, yazi
ukuba uya kufa, wena nabo bonke onabo.

<span id="an_20:8">20:8</span> Wavuka kwakusasa uAbhimeleki, wababiza
bonke abakhonzi bakhe, wawathetha onke la mazwi ezindlebeni zabo. Oyika
kakhulu loo madoda.

<span id="an_20:9">20:9</span> UAbhimeleki wambiza uAbraham, wathi kuye,
Yintoni na le nto uyenzileyo kuthi? Ndikone ngantoni na, ukuba mna
nobukumkani bam isono esingaka? Wenze kum izenzo ezingezakwenziwa.

<span id="an_20:10">20:10</span> Wathi uAbhimeleki kuAbraham, Ubone
ntoni na, ukuba uyenze le nto?

<span id="an_20:11">20:11</span> Wathi uAbraham, Ndithe, akukho kanye
ukoyika uThixo kule ndawo; baya kundibulala ngenxa yomkam.

<span id="an_20:12">20:12</span> Okwenene ngudade wethu; yintombi
kabawo, kodwa akantombi kama, waba ngumkam ke.

<span id="an_20:13">20:13</span> Kwathi, uThixo akundiphambukisa,
andikhuphe endlwini kabawo, ndathi kuye, Nantsi inceba owondenzela yona:
ezindaweni zonke esofika kuzo, uze uthi ngam, Ngumnakwethu.

<span id="an_20:14">20:14</span> UAbhimeleki wathabatha impahla
emfutshane, neenkomo, nabakhonzi, nabakhonzazana, wanika uAbraham;
wambuyisela uSara umkakhe kuye.

<span id="an_20:15">20:15</span> Wathi uAbhimeleki, Nali ilizwe lam,
liphambi kwakho; hlala apho kulungileyo emehlweni akho.

<span id="an_20:16">20:16</span> Wathi kuSara, Yabona, umnakwenu
ndimnike iwaka lesilivere; yabona, sisigqubuthelo samehlo kuwe,
ngokusingisele kubo bonke aba nawe; naphakathi kwabo bonke ugwetyelwe.

<span id="an_20:17">20:17</span> Wathandaza uAbraham kuThixo; uThixo
wamphilisa uAbhimeleki, nomkakhe, nabakhonzazana bakhe, bazala.

<span id="an_20:18">20:18</span> Ngokuba uYehova ubezivingcile kanye,
zonke izizalo endlwini ka-Abhimeleki, ngenxa kaSara, umka-Abraham.

<span id="an_21:1">21:1</span> Ke kaloku uYehova wamvelela uSara
njengoko ebetshilo; uYehova wamenzela uSara njengoko abekuthethile.

<span id="an_21:2">21:2</span> Wamitha ke uSara, wamzalela uAbraham
unyana ekwaluphaleni kwakhe, ngexesha elimisiweyo abelithethile uThixo
kuye.

<span id="an_21:3">21:3</span> UAbraham wamthiya loo nyana wakho
abemzalelwe, awamzalayo uSara, igama elinguIsake.

<span id="an_21:4">21:4</span> UAbraham wamalusa uIsake unyana wakhe,
akuba ntsuku zisibhozo ezelwe, njengoko uThixo abemwisele umthetho.

<span id="an_21:5">21:5</span> UAbraham ube eminyaka ilikhulu,
ukuzalelwa kwakhe uIsake unyana wakhe.

<span id="an_21:6">21:6</span> Wathi uSara, Undihlekisile uThixo; bonke
abakuvayo oku baya kuhleka nam.

<span id="an_21:7">21:7</span> Wathi, Ngubani na obengatsholo kuAbraham
ukuthi, uSara wanyisa abantwana? Ngokuba ndimzalele unyana ekwaluphaleni
kwakhe.

<span id="an_21:8">21:8</span> Wakhula umntwana, walunyulwa; uAbraham
wenza isidlo esikhulu mhlana walunyulwayo uIsake.

<span id="an_21:9">21:9</span> USara wambona unyana kaHagare
umYiputazana, awamzalela uAbraham, ehlekisa.

<span id="an_21:10">21:10</span> Wathi kuAbraham, Mgxothe umkhonzazana
nonyana wakhe; kuba unyana walo mkhonzazana akayi kulidla ilifa ndawonye
nonyana wam uIsake.

<span id="an_21:11">21:11</span> Lalibi kunene elo zwi emehlweni
ka-Abraham ngenxa yonyana wakhe.

<span id="an_21:12">21:12</span> Wathi uThixo kuAbraham, Malingabi libi
emehlweni akho ngenxa yenkwenkwe, nangenxa yomkhonzazana wakho. Entweni
yonke ayithethileyo uSara kuwe, phulaphula izwi lakhe, ngokuba iya kuba
ngoIsake lo imbewu kuwe.

<span id="an_21:13">21:13</span> Kananjalo unyana womkhonzazana ndiya
kumenza uhlanga, ngokuba eyimbewu yakho.

<span id="an_21:14">21:14</span> Wavuka kusasa uAbraham, wathabatha
isonka nentsuba yamanzi, wanika uHagare, ebeka emagxeni akhe,
nenkwenkwe, wamndulula. Wemka ke, wandwendwela entlango yaseBher-shebha.

<span id="an_21:15">21:15</span> Aphela amanzi entsubeni, wayiphosa
inkwenkwe phantsi kwetyholo.

<span id="an_21:16">21:16</span> Waya wahlala phantsi malunga nayo,
umgama ongangowokutola ngotolo; kuba wathi, Mandingakuboni ukufa
kwenkwenkwe. Wahlala phantsi malunga nayo ke, waphakamisa izwi lakhe,
walila.

<span id="an_21:17">21:17</span> Waliva uThixo ilizwi lenkwenkwe.
Samemeza isithunywa sikaThixo kuHagare sisemazulwini, sathi kuye,
Unantoni na, Hagare? Musa ukoyika, ngokuba uThixo ulivile ilizwi
lenkwenkwe apho ikhona.

<span id="an_21:18">21:18</span> Suka ume, uyithabathe inkwenkwe,
uyibambe ngesandla; kuba ndiya kuyenza uhlanga olukhulu.

<span id="an_21:19">21:19</span> UThixo wawavula amehlo akhe, wabona
iqula lamanzi; waya wayizalisa intsuba ngamanzi, wayiseza inkwenkwe.

<span id="an_21:20">21:20</span> UThixo waba nenkwenkwe leyo; yakhula,
yahlala entlango, yaba yintoli yakukhula, yahlala entlango yaseParan;

<span id="an_21:21">21:21</span> unina wayithabathela umfazi ezweni
laseYiputa.

<span id="an_21:22">21:22</span> Kwathi ngelo xesha, wathetha
uAbhimeleki, noFikolo umthetheli womkhosi wakhe, kuAbraham, esithi,
UThixo unawe entweni yonke osukuba uyenza.

<span id="an_21:23">21:23</span> Ngoko ndifungele uThixo apha, ukuba
akuyi kundixokisa mna, noonyana bam, nenzalo yam; wothi ngokwenceba
endiyenzileyo kuwe, wenze kum, nakwilizwe ophambukele kulo.

<span id="an_21:24">21:24</span> Wathi uAbraham, Mna ndofunga.

<span id="an_21:25">21:25</span> UAbraham wamohlwaya uAbhimeleki ngenxa
yequla lamanzi elalihluthwe ngabakhonzi baka-Abhimeleki.

<span id="an_21:26">21:26</span> Wathi uAbhimeleki, Bendingazi ukuba
yenziwe ngubani na le nto; nawe ube ungandixelelanga; nam
bendingayivanga, ndiyiva namhla.

<span id="an_21:27">21:27</span> UAbraham wathabatha impahla emfutshane,
neenkomo, wanika uAbhimeleki, benza umnqophiso bobabini.

<span id="an_21:28">21:28</span> UAbraham wamisa amathokazi ezimvu
asixhenxe omhlambi, aba wodwa.

<span id="an_21:29">21:29</span> Wathi uAbhimeleki kuAbraham, Ayintoni
na la mathokazi ezimvu asixhenxe uwamisileyo odwa?

<span id="an_21:30">21:30</span> Wathi, La mathokazi ezimvu asixhenxe
wowathabatha esandleni sam, abe bubungqina bam bokuba ndilimbile eli
qula.

<span id="an_21:31">21:31</span> Ngenxa yoko kwathiwa loo ndawo
yiBher-shebha; ngokuba kulapho bafungayo bobabini.

<span id="an_21:32">21:32</span> Benza ke umnqophiso eBher-shebha.
Wesuka uAbhimeleki, noFikolo umthetheli womkhosi wakhe, babuyela ezweni
lamaFilisti.

<span id="an_21:33">21:33</span> UAbraham watyala umtamariske
eBher-shebha, walinqula khona igama likaYehova uThixo ongunaphakade.

<span id="an_21:34">21:34</span> UAbraham waye engumphambukeli ezweni
lamaFilisti imihla emininzi.

<span id="an_22:1">22:1</span> Kwathi emveni kwezo nto, uThixo
wamvavanya uAbraham, wathi kuye, Abraham; wathi yena, Ndilapha.

<span id="an_22:2">22:2</span> Wathi, Khawuthabathe unyana wakho, emnye
kuwe, omthandayo, uIsake, uhambe uye ezweni laseMoriya, umnyuse khona
abe lidini elinyukayo phezu kwentaba endokuxelela yona.

<span id="an_22:3">22:3</span> Wavuka uAbraham kusasa, walibopha iesile
lakhe, wathabatha amabini kumadodana akhe, noIsake unyana wakhe, wacanda
iinkuni zedini elinyukayo, wesuka waya endaweni abemxelele yona uThixo.

<span id="an_22:4">22:4</span> Ngomhla wesithathu uAbraham wawaphakamisa
amehlo akhe, wayibona loo ndawo ikude.

<span id="an_22:5">22:5</span> Wathi uAbraham kumadodana akhe, Hlalani
nina apha ne-esile; mna nomfana lo soya phaya, sinqule, sibuye size
kuni.

<span id="an_22:6">22:6</span> Wazithabatha uAbraham iinkuni zedini
elinyukayo, wazibeka phezu koIsake unyana wakhe, waphatha umlilo
ngesandla, nesitshetshe, bahamba bobabini ndawonye.

<span id="an_22:7">22:7</span> Watsho uIsake kuAbraham uyise ukuthi,
Bawo. Wathi yena, Ndilapha, nyana wam. Wathi, Nangu umlilo neenkuni;
iphi na ke imvu yedini elinyukayo?

<span id="an_22:8">22:8</span> Wathi uAbraham, UThixo wozibonela imvu
yedini elinyukayo, nyana wam. Bahamba bobabini ndawonye.

<span id="an_22:9">22:9</span> Bafika endaweni abemxelele yona uThixo,
wakha khona uAbraham isibingelelo, wazicwangcisa iinkuni, wambopha
uIsake unyana wakhe, wambeka esibingelelweni phezu kweenkuni.

<span id="an_22:10">22:10</span> Wasolula uAbraham isandla sakhe,
wathabatha isitshetshe, ukuba amsike unyana wakhe.

<span id="an_22:11">22:11</span> Samemeza kuye isithunywa sikaYehova
sisemazulwini, sathi, Abraham, Abraham.

<span id="an_22:12">22:12</span> Wathi, Ndilapha. Sathi, Musa ukusisa
isandla sakho kumfana, musa ukumenza nto, kuba ndiyazi ngoku ukuba
uyamoyika uThixo; akunqabanga nonyana akho kum, emnye kuwe.

<span id="an_22:13">22:13</span> UAbraham waphakamisa amehlo akhe,
wakhangela, nantso inkunzi yegusha ngasemva, ibambeke ngeempondo
etyholweni; waya uAbraham, wayithabatha inkunzi yegusha, wayinyusa ukuba
ibe lidini elinyukayo esikhundleni sonyana wakhe.

<span id="an_22:14">22:14</span> UAbraham wathi igama laloo ndawo
linguYehova ozibonelayo ekuthiwa nanamhla, Entabeni abonakala kuyo
uYehova.

<span id="an_22:15">22:15</span> Samemeza isithunywa sikaYehova
kuAbraham okwesibini sisemazulwini sathi,

<span id="an_22:16">22:16</span> Ndizifungile, utsho uYehova, ngenxa
enokuba uyenzile le nto, akwanqaba nonyana wakho, emnye kuwe:

<span id="an_22:17">22:17</span> ukuba ndiya kukusikelela ndikusikelele;
ndiya kuyandisa ndiyandise imbewu yakho njengeenkwenkwezi zezulu,
nanjengentlabathi eselunxwemeni lolwandle; imbewu yakho ilidle ilifa
isango leentshaba zayo;

<span id="an_22:18">22:18</span> zisikelelwe ngembewu yakho zonke
untlanga zehlabathi, ngenxa enokuba uliphulaphule ilizwi lam.

<span id="an_22:19">22:19</span> Wabuyela uAbraham kumadodana akhe,
besuka baya bendawonye eBher-shebha, wahlala uAbraham eBher-shebha.

<span id="an_22:20">22:20</span> Kwathi emva kwezi zinto, kwaxelwa
kuAbraham kwathiwa, Yabona, uMilka ukwazele naye kuNahore, umninawa
wakho, abantwana:

<span id="an_22:21">22:21</span> u-Utse owamazibulo akhe, noBhuzi
umninawa wakhe, noKemuweli uyise ka-Aram,

<span id="an_22:22">22:22</span> noKesede, noHazo, noPildashe,
noYidelafu, noBhetuweli

<span id="an_22:23">22:23</span> (uBhetuweli ke wazala uRebheka); abo
bosibhozo uMilka wamzalela uNahore, umninawa ka-Abraham.

<span id="an_22:24">22:24</span> Ishweshwe lakhe, eligama linguRehuma,
lazala nalo uTebha, noGaham, noTahashe, noMahaka.

<span id="an_23:1">23:1</span> Ke kaloku ukudla ubomi kukaSara kwaba
yiminyaka elikhulu elinamanci mabini aneminyaka esixhenxe; yiyo iminyaka
yokudla ubomi kukaSara.

<span id="an_23:2">23:2</span> Wafa ke uSara eKiriyati ka-Arbha,
eyiHebron, ezweni lakwaKanan. UAbraham waya kumbambazelela uSara
nokumlilela.

<span id="an_23:3">23:3</span> Wesuka uAbraham ebusweni bomfikazi lowo,

<span id="an_23:4">23:4</span> wathetha koonyana bakaHeti, esithi,
Ndingumphambukeli, ndilundwendwe kuni; ndinikeni ndibe nendawo yam
yokungcwaba phakathi kwenu, ukuze ndimngcwabe umfikazi, angabikho phambi
kwam.

<span id="an_23:5">23:5</span> Bamphendula uAbraham oonyana bakaHeti,
bathi kuye, Sive, nkosi yam!

<span id="an_23:6">23:6</span> Usisikhulu sakwaThixo phakathi kwethu;
kwelona linyulekayo kumangcwaba ethu, mngcwabe umfikazi lowo; akukho
bani kuthi uya kwala nengcwaba lakhe, ukuba ungamngcwabi umfikazi lowo.

<span id="an_23:7">23:7</span> Wesuka uAbraham, waqubuda kubantu belizwe
elo, koonyana bakaHeti abo.

<span id="an_23:8">23:8</span> Wathetha nabo esithi, Ukuba
kusemphefumlweni wenu, ukuba ndimngcwabe umfikazi, angabikho phambi
kwam, ndiveni, nindibongozele kuEfron, unyana kaTsohare,

<span id="an_23:9">23:9</span> ukuba andinike umqolomba waseMakapela,
lowo anawo, osekupheleni kwentsimi yakhe, andinike wona ngemali
ezalisekileyo; ube yindawo yam yokungcwaba phakathi kwenu.

<span id="an_23:10">23:10</span> UEfron wayehleli phakathi koonyana
bakaHeti; uEfron umHeti wamphendula uAbraham ezindlebeni zoonyana
bakaHeti, zabo bonke abangenayo ngesango lomzi wakhe, esithi, Hayi,
nkosi yam, ndive!

<span id="an_23:11">23:11</span> Intsimi leyo ndiyakunika, nomqolomba
okuyo ndiyakunika; emehlweni oonyana babantu bakowethu ndiyakunika;
ngcwaba umfikizi loo.

<span id="an_23:12">23:12</span> Waqubuda uAbraham phambi kwabantu
belizwe elo.

<span id="an_23:13">23:13</span> Wathetha kuEfron ezindlebeni zabantu
belizwe elo, wathi, Wanga ungandiva; ndikunika imali ngentsimi;
yithabathe kum, ndingcwabe umfikazi khona.

<span id="an_23:14">23:14</span> UEfron wamphendula uAbraham, wathi
kuye,

<span id="an_23:15">23:15</span> Nkosi yam, ndive! Umhlaba ngoweeshekele
zesilivere ezimakhulu mane. Yintoni na loo nto phakathi kwam nawe?
Ngcwaba ke umfikazi lowo.

<span id="an_23:16">23:16</span> UAbraham wamphulaphula uEfron; uAbraham
wamlinganisela uEfron isilivere leyo, abethethe ngayo ezindlebeni
zoonyana bakaHeti, amakhulu omane eeshekele zesilivere evunywayo
ngumrhwebi.

<span id="an_23:17">23:17</span> Yaqiniseka ke intsimi kaEfron
eseMakapela ephambi kowakwaMamre, intsimi leyo nomqolomba okuyo, nemithi
yonke esentsimini, ekuyo yonke imilimandlela ngeenxa zonke.

<span id="an_23:18">23:18</span> Yaba yinzuzo kuAbraham emehlweni
oonyana bakaHeti, kubo bonke abangenayo ngesango lomzi wakhe.

<span id="an_23:19">23:19</span> Emveni koko uAbraham wamngcwaba uSara
umkakhe emqolombeni wentsimi yaseMakapela phambi kowakwaMamre,
kowaseHebron leyo, ezweni lakwaKanan.

<span id="an_23:20">23:20</span> Yaqiniseka ke intsimi leyo nomqolomba
okuyo kuAbraham, ukuze abe nendawo yakhe yokungcwaba, ngoonyana
bakaHeti.

<span id="an_24:1">24:1</span> Ke kaloku uAbraham ebaluphele,
eselekhulile ebudaleni; uYehova waye emsikelele ke uAbraham ezintweni
zonke.

<span id="an_24:2">24:2</span> Wathi uAbraham kumkhonzi wakhe, oyena
mkhulu endlwini yakhe, obelawula zonke izinto abenazo, Khawubeke isandla
sakho phantsi kwethanga lam,

<span id="an_24:3">24:3</span> ndikufungise uYehova uThixo wamazulu,
uThixo wehlabathi, ukuba akuyi kumzekela unyana wam umfazi ezintombini
zamaKanan, endihleli phakathi kwawo;

<span id="an_24:4">24:4</span> ukuba woya ezweni lakowethu,
nakwelokuzalwa kwam, umzekele unyana wam uIsake umfazi.

<span id="an_24:5">24:5</span> Wathi umkhonzi kuye, Hi ke, ayavuma
inkazana ukundilandela ukuza kweli lizwe, ndombuyisela na unyana wakho
kwelo zwe waphuma kulo wena?

<span id="an_24:6">24:6</span> Wathi uAbraham kuye, Zilumkele
ungambuyiseli unyana wam khona.

<span id="an_24:7">24:7</span> UYehova, uThixo wamazulu,
owandithabathayo endlwini kabawo, ezweni lokuzalwa kwam, owathethayo
kum, owandifungelayo esithi, Imbewu yakho ndiya kuyinika eli lizwe, yena
wosithuma isithunywa sakhe phambi kwakho, umzekele umfazi unyana wam
khona.

<span id="an_24:8">24:8</span> Ukuba ke inkazana leyo ithe ayavuma
ukukulandela, woba ukhululekile kwesi sifungo sam; kodwa uze
ungambuyiseli unyana wam khona.

<span id="an_24:9">24:9</span> Wasibeka umkhonzi isandla sakhe
ngaphantsi kwethanga lika-Abraham inkosi yakhe, wamfungela loo nto.

<span id="an_24:10">24:10</span> Umkhonzi wathabatha unkamela ezilishumi
kwunkamela zenkosi yakhe, wemka enezinto zonke ezilungileyo zenkosi
yakhe esandleni sakhe, wesuka waya kwa-Aram, phakathi kweMilambo, emzini
kaNahore.

<span id="an_24:11">24:11</span> Waziguqisa iinkamela ngaphandle komzi,
ngasequleni lamanzi, ngexa langokuhlwa, ngexa lokuphuma kwabakhi
bamanzi.

<span id="an_24:12">24:12</span> Wathi, Yehova, Thixo wenkosi yam
uAbraham, mawundithamsanqele namhla, uyenzele inkosi yam uAbraham
inceba.

<span id="an_24:13">24:13</span> Yabona, ndimi ngasemthonjeni wamanzi;
untombi zabantu balo mzi ziyaphuma, ziza kukha amanzi.

<span id="an_24:14">24:14</span> Ke intombi endothi kuyo, Khawuthobe
umphanda wakho ndisele; ize ithi, Sela, neenkamela zakho ndoziseza nazo:
mayibe yiyo oyimisele umkhonzi wakho uIsake; ndazi mna ngoko, ukuba
uyenzele inkosi yam inceba.

<span id="an_24:15">24:15</span> Kwathi, ingekagqibi ukuthetha, gqi
uRebheka esiza, lowo wazalwayo nguBhetuweli, unyana kaMilka, umkaNahore,
umninawa ka-Abraham, enomphanda wakhe egxalabeni lakhe.

<span id="an_24:16">24:16</span> Intombi leyo ibe intle kunene
imbonakalo, intombi eyintombi, engaziwanga ndoda; yehla, yeza
emthonjeni, yawuzalisa umphanda wayo, yenyuka.

<span id="an_24:17">24:17</span> Wagidima umkhonzi waya kuyikhawulela,
wathi, Ndiphe ndisele intwana yamanzi emphandeni wakho.

<span id="an_24:18">24:18</span> Yathi, Sela, nkosi yam. Yakhawuleza,
yawuhlisela esandleni umphanda wayo, yamseza.

<span id="an_24:19">24:19</span> Yakugqiba ukumseza, yathi, Neenkamela
zakho ndiya kuzikhelela, zide zigqibe ukusela.

<span id="an_24:20">24:20</span> Yakhawuleza, yawugalela umphanda wayo
emkhombeni wokuseza, yagidima yaya kukha futhi equleni, yazikhelela
zonke unkamela zakhe.

<span id="an_24:21">24:21</span> Indoda leyo yee nqa yiyo, ithe cwaka,
ukuze yazi ukuba uYehova uyiphumelelisile indlela yayo,
akayiphumelelisanga, kusini na.

<span id="an_24:22">24:22</span> Kwathi, iinkamela zigqibile ukusela,
indoda leyo yathabatha ijikazi lempumlo legolide, elisisiqingatha
seshekele ubunzima balo, nezacholo zozibini zokufakwa ezandleni,
eziziishekele ezilishumi zegolide ubunzima bazo; yathi, Uyintombi kabani
na wena?

<span id="an_24:23">24:23</span> Khawundixelele; kukho ndawo na yokulala
endlwini kayihlo?

<span id="an_24:24">24:24</span> Yathi kuye, Ndiyintombi kaBhetuweli,
unyana kaMika, awamzalela uNahore.

<span id="an_24:25">24:25</span> Yathi kuye, Sinawo umququ kwaneendiza
ezaneleyo, nendawo yokulala.

<span id="an_24:26">24:26</span> Yathoba indoda leyo, yaqubuda kuYehova.

<span id="an_24:27">24:27</span> Yathi, Makabongwe uYehova, uThixo
wenkosi yam uAbraham, ongayiyekelelanga inceba yakhe nenyaniso yakhe,
imke enkosini yam: uthe ndisendleleni, uYehova wandikhokelela endlwini
yabazalwana benkosi yam.

<span id="an_24:28">24:28</span> Yakhawuleza intombi leyo, yaxelela
indlu kanina ngokwala mazwi.

<span id="an_24:29">24:29</span> URebheka waye enomnakwabo, ogama
linguLabhan waya endodeni leyo ngaphandle emthonjeni.

<span id="an_24:30">24:30</span> Ke kwathi, akulibona ijikazi lempumlo,
nezacholo ezandleni zodade wabo, wathi, akuweva amazwi kaRebheka udade
wabo, esithi, Yenjenje indoda le ukuthetha kum: waya kuyo indoda, nantso
imi ngasezinkameleni ngasemthonjeni.

<span id="an_24:31">24:31</span> Wathi, Yiza, wena usikelelweyo
nguYehova; umeleni na ngaphandle? Mna ndiyilungisile indlu nendawo
yeenkamela.

<span id="an_24:32">24:32</span> Yangena indoda leyo endlwini,
wazikhulula iinkamela zayo; iinkamela wazinika umququ neendiza, wayinika
amanzi okuhlamba iinyawo zayo, neenyawo zamadoda abenayo.

<span id="an_24:33">24:33</span> Kwabekwa ukudla phambi kwayo. Yathi
yona, Andiyi kudla, ndide ndilithethe ilizwi lam. Wathi, Thetha.

<span id="an_24:34">24:34</span> Yathi, Ndingumkhonzi ka-Abraham.

<span id="an_24:35">24:35</span> UYehova uyisikelele kunene inkosi yam;
wayikhulisa, wayinika imphahla emfutshane, neenkomo, nesilivere,
negolide, nabakhonzi, nabakhonzazana, neenkamela, namaesile.

<span id="an_24:36">24:36</span> Ke uSara, umfazi wankosi yam,
wayizalela inkosi yam unyana, emveni kokuba iseyaluphele. Imnike zonke
izinto enazo.

<span id="an_24:37">24:37</span> Yandifungisa ke inkosi yam, isithi,
Unyana wam uze ungamzekeli umfazi ezintombini zamaKanan, endihleli
ezweni lawo mna.

<span id="an_24:38">24:38</span> Suka uye endlwini kabawo emizalwaneni
yakowethu, umzekele unyana wam umfazi.

<span id="an_24:39">24:39</span> Ndathi enkosini yam, Hi ke
ayandilandela inkazana leyo?

<span id="an_24:40">24:40</span> Yathi kum, UYehova, endihamba phambi
kwakhe, wosithuma isithunywa sakhe siye nawe, ayenze ibe nempumelelo
indlela yakho, umzekele unyana wam umfazi emizalwaneni yakowethu,
nasendlwini kabawo;

<span id="an_24:41">24:41</span> wandule ukuba msulwa esifungweni sam xa
ufikileyo emizalwaneni yakowethu; ukuba abathanga bakunike, woba msulwa
esifungweni sam.

<span id="an_24:42">24:42</span> Ndifikile ke namhlanje emthonjeni,
ndathi, Yehova, Thixo wenkosi yam uAbraham, ukuba kaloku uyenze
yanempumelelo indlela yam endihamba ngayo,

<span id="an_24:43">24:43</span> yabona, ndimi ngasemthonjeni wamanzi;
ke intombi ephuma isiza kukha, ndithi kuyo, Khawundiphe ndisele intwana
yamanzi emphandeni wakho;

<span id="an_24:44">24:44</span> ithi kum, Sela wena, neenkamela zakho
ndozikhelela nazo: mayibe yiyo engumfazi uYehova ammiseleyo unyana
wenkosi yam.

<span id="an_24:45">24:45</span> Ndingekagqibi mna ukuthetha
entliziyweni yam, gqi uRebheka, esiza enomphanda egxalabeni lakhe, wehla
waya emthonjeni, wakha; ndathi kuye, Khawundiphe ndisele.

<span id="an_24:46">24:46</span> Wakhawuleza, wawuhlisa umphanda wakhe
kuye, wathi, Sela, neenkamela zakho ndoziseza. Ndasela ke, waziseza
neenkamela.

<span id="an_24:47">24:47</span> Ndambuza ndathi, Uyintombi kabani na?
Wathi, Ndiyintombi kaBhetuweli, unyana kaNahore, lowo wamzalelwa
nguMilka. Ndamfaka ke ijikazi lempumlo ethatheni lakhe, nezacholo
ezandleni zakhe.

<span id="an_24:48">24:48</span> Ndathoba, ndamnqula uYehova, ndambonga
uYehova, uThixo wenkosi yam uAbraham, ondikhokeleyo endleleni
eyinyaniso, ukuba ndimzekele unyana wakhe intombi yomzalwana wenkosi
yam.

<span id="an_24:49">24:49</span> Ngoku ke, ukuba niyayenzela inceba
nenyaniso inkosi yam, ndixeleleni; ukuba anenjenjalo, ndixeleleni; ukuze
ndibheke ekunene, nokuba kusekhohlo.

<span id="an_24:50">24:50</span> Waphendula uLabhan noBhetuweli, bathi,
Le nto iphuma kuYehova; asinakuthetha nto kuwe, nokuba yembi nokuba
yelungileyo.

<span id="an_24:51">24:51</span> Nanko uRebheka phambi kwakho.
Mthabathe, uhambe, abe ngumfazi wonyana wenkosi yakho, njengoko
akuthethileyo uYehova.

<span id="an_24:52">24:52</span> Kwathi, akuweva umkhonzi ka-Abraham
amazwi abo, waqubuda emhlabeni kuYehova.

<span id="an_24:53">24:53</span> Umkhonzi wavelisa impahla yesilivere,
nempahla yegolide, nezambatho, wanika uRebheka; wanika umnakwabo nonina
izinto ezinconywayo.

<span id="an_24:54">24:54</span> Badla, basela, yena namadoda abenaye,
balala, bavuka kusasa, wathi, Ndindululeni ndiye enkosini yam.

<span id="an_24:55">24:55</span> Wathi umnakwabo nonina, Makhe ihlale
intombi nathi iintsuku nokuba zilishumi, ihambe ke emveni koko.

<span id="an_24:56">24:56</span> Wathi kubo, Musani ukundibambezela;
uYehova uyenze yanempumelelo indlela yam; ndindululeni ndiye enkosini
yam.

<span id="an_24:57">24:57</span> Bathi, Masiyibize intombi, sive
ngomlomo wayo.

<span id="an_24:58">24:58</span> Bambiza uRebheka, bathi kuye, Uya
kuhamba na nale ndoda? Wathi, Ndohamba.

<span id="an_24:59">24:59</span> Bamndulula ke uRebheka udade wabo,
nomanyisikazi wakhe, nomkhonzi ka-Abraham, namadoda abenaye.

<span id="an_24:60">24:60</span> Bamsikelela uRebheka, bathi kuye,
Ungudade wethu; yiba ngamawaka-waka, imbewu yakho ilidle ilifa isango
labo bayithiyayo.

<span id="an_24:61">24:61</span> Wesuka uRebheka nomthinjana wakhe,
bakhwela ezinkameleni, balandela emva kwendoda leyo. Umkhonzi
wamthabatha ke uRebheka, wemka.

<span id="an_24:62">24:62</span> Ke kaloku uIsake weza ngendlela evela
equleni likaPhila-ebonile; kuba ebemi ezweni lasezantsi.

<span id="an_24:63">24:63</span> Waphuma uIsake, waya kucamngca
entsimini, xa kuhlwayo; wawaphakamisa amehlo akhe, wabona nanzo
iinkamela zisiza.

<span id="an_24:64">24:64</span> URebheka wawaphakamisa amehlo akhe,
wambona uIsake, waziphosa phantsi, wehla enkameleni.

<span id="an_24:65">24:65</span> Wathi kumkhonzi, Ngubani na laa mfo
uhambayo entsimini, esiza kusikhawulela? Wathi umkhonzi, Yinkosi yam.
Wathabatha ke isigqubuthelo, wazigqubuthela.

<span id="an_24:66">24:66</span> Umkhonzi wamxelela uIsake izinto zonke
abezenzile.

<span id="an_24:67">24:67</span> UIsake wamsa ententeni kaSara unina,
wamzeka uRebheka, waba ngumkakhe; wamthanda. UIsake wathuthuzeleka ke
ngenxa yonina.

<span id="an_25:1">25:1</span> Wabuya uAbraham wazeka umfazi; igama
lakhe lalinguKetura.

<span id="an_25:2">25:2</span> Wamzalela uZimran, noYokeshan, noMedan,
noMidiyan, noIshibhaki, noShuwa.

<span id="an_25:3">25:3</span> UYokeshan wazala uShebha noDedan; oonyana
bakaDedan bebengama-Asiriya, namaLetushi, namaLehum.

<span id="an_25:4">25:4</span> Oonyana bakaMidiyan nguEfa, noEfere,
noEnoki, noAbhida, noElidaha. Bonke abo ngoonyana bakaKetura.

<span id="an_25:5">25:5</span> UAbraham wazinika uIsake zonke izinto
abenazo.

<span id="an_25:6">25:6</span> Ke oonyana bamashweshwe, abenawo
uAbraham, wabanika izipho uAbraham; wabandulula, bemka kuIsake unyana
wakhe, esekho, basinga empumalanga, ezweni lasempumalanga.

<span id="an_25:7">25:7</span> Yiyo le imihla yeminyaka yokudla ubomi
kuka-Abraham awayidlayo; yiminyaka elikhulu elinamanci asixhenxe
aneminyaka emihlanu.

<span id="an_25:8">25:8</span> UAbraham waphuma umphefumlo, wafa,
eyingwevu enkulu, aluphele, ephele ebudaleni; wahlanganiselwa
kwabakowabo.

<span id="an_25:9">25:9</span> OoIsake noIshmayeli, oonyana bakhe,
bamngcwaba emqolombeni waseMakapela, entsimini kaEfron unyana kaTsohare,
umHeti, phambi kowakwaMamre,

<span id="an_25:10">25:10</span> entsimini leyo wayithengayo uAbraham
kooyana bakaHeti. Ungcwatyelwe khona uAbraham, noSara umkakhe.

<span id="an_25:11">25:11</span> Kwathi, emveni kokufa kuka-Abraham,
uThixo wamsikelela uIsake unyana wakhe; uIsake wahlala ngasequleni
likaPhila-ebonile.

<span id="an_25:12">25:12</span> Yiyo le ke inzala kaIshmayeli, unyana
ka-Abraham, awathi uHagare umYiputazana, umkhonzazana kaSara, wamzalela
uAbraham.

<span id="an_25:13">25:13</span> Ngawo la amagama oonyana bakaIshmayeli,
ngamagama abo ngokwenzala yabo: owamazibulo kaIshmayeli nguNebhayoti,
noKedare, noAdebhele, noMibhesam,

<span id="an_25:14">25:14</span> noMishma, noDuma, noMasa;

<span id="an_25:15">25:15</span> uHadade, noTema, noYeture, noNafishi,
noKedema.

<span id="an_25:16">25:16</span> Ngabo abo oonyana bakaIshmayeli, ngawo
lawo amagama abo ngemizi yabo, nangeengqili zabo, izikulu ezilishumi
elinazibini ngokwezizwe zazo.

<span id="an_25:17">25:17</span> Yiyo le iminyaka yokudla ubomi
kukaIshmayeli: iminyaka elikhulu elinamanci mathathu, aneminyaka
esixhenxe. Waphuma umphefumlo, wafa, wahlanganiselwa kwabakowabo.

<span id="an_25:18">25:18</span> Bema bethabathela eHavila besa eShure,
phambi kweYiputa, ukusinga kwelakwa-Asiriya. Wazihlalisa ebusweni babo
bonke abazalwana bakhe.

<span id="an_25:19">25:19</span> Yiyo le ke inzala kaIsake, unyana
ka-Abraham. UAbraham wazala uIsake.

<span id="an_25:20">25:20</span> UIsake waye eminyaka ingamashumi omane
ezelwe, ukuzeka kwakhe uRebheka, intombi kaBhetuweli, umAram
wasePadan-aram, udade boLabhan umAram, ukuba abe ngumkakhe.

<span id="an_25:21">25:21</span> Wathandaza uIsake kuYehova mayela
nomkakhe, ngokuba ebengazali. Wathandazeka uYehova, wamitha uRebheka
umkakhe.

<span id="an_25:22">25:22</span> Batyahalana abantwana embilini wakhe,
wathi, Ukuba unjalo, yini na ukuba ndibe nje? Waya kubuza kuYehova.

<span id="an_25:23">25:23</span> Wathi uYehova kuye, Zimbini iintlanga
esizalweni sakho; Kuya kwahluka zizwe zibini esiswini sakho, Esinye
somelele ngaphezu kwesinye; Omkhulu uya kukhonza omnci.

<span id="an_25:24">25:24</span> Yazaliseka ke imihla yakhe yokuzala,
nanko, ingamawele esizalweni sakhe.

<span id="an_25:25">25:25</span> Laphuma elokuqala lingqombela, lonke
liphela njengengubo exhonti; balithiya igama elinguEsawu.

<span id="an_25:26">25:26</span> Emveni koko kwaphuma umninawa walo,
isandla sakhe sibambe isithende sikaEsawu, wamthiya igama elinguYakobi.
UIsake wayeminyaka imashumi mathandathu ezelwe, ukuzalwa kwabo.

<span id="an_25:27">25:27</span> Akhula ke amakhwenkwe; uEsawu waba
lizingela, indoda yasendle; uYakobi waba yindoda egqibeleleyo, ihleli
ezintenteni.

<span id="an_25:28">25:28</span> UIsake wathanda uEsawu, ngokuba
inyamakazi ibimnandi emlonyeni wakhe; ke yena uRebheka wathanda uYakobi.

<span id="an_25:29">25:29</span> UYakobi wayepheke ukudla; wafika uEsawu
evela ezindle, etyhafile.

<span id="an_25:30">25:30</span> Wathi uEsawu kuYakobi, Khawundiphe
ndiginye kwinto engqombela, loo nto ingqombela, kuba ndityhafile; ngenxa
yoko kwathiwa igama lakhe nguEdom.

<span id="an_25:31">25:31</span> Wathi uYakobi, Thengisa namhlanje
ngobuzibulo bakho kum.

<span id="an_25:32">25:32</span> Wathi uEsawu, Yabona, ndiza kufa;
buyintoni na kum ubuzibulo?

<span id="an_25:33">25:33</span> Wathi uYakobi, Ndifungele namhlanje.
Wamfungela; wathengisa ke ngobuzibulo bakhe kuYakobi.

<span id="an_25:34">25:34</span> UYakobi wamnika uEsawu isonka
neentlumayo eziphekiweyo; wadla, wasela, wesuka wemka; wabudela ke
uEsawu ubuzibulo bakhe.

<span id="an_26:1">26:1</span> Kwabakho indlala ezweni, ngaphandle
kweyokuqala indlala, eyayikho ngemihla ka-Abraham; waya uIsake
kuAbhimeleki, ukumkani wamaFilisti, eGerare.

<span id="an_26:2">26:2</span> UYehova wabonakala kuye, wathi, Musa
ukuhla uye eYiputa; ima ezweni endiya kukuxelela lona.

<span id="an_26:3">26:3</span> Phambukela kweli zwe. Ndoba nawe,
ndikusikelele; kuba ndiya kuwanika wena nembewu yakho onke la mazwe,
ndisimise isifungo endasifungayo kuAbraham uyihlo;

<span id="an_26:4">26:4</span> ndiyandise imbewu yakho njengeenkwenkwezi
zezulu, ndiyinike imbewu yakho onke la mazwe, zisikelelwe ngembewu yakho
zonke iintlanga zehlabathi;

<span id="an_26:5">26:5</span> ngenxa enokuba uAbraham waliphulaphulayo
izwi lam, wasigcina isigxina sam, nemithetho yam, nemimiselo yam,
nemiyalelo yam.

<span id="an_26:6">26:6</span> Wahlala uIsake eGerare.

<span id="an_26:7">26:7</span> Abuza amadoda aloo ndawo ngomkakhe.
Wathi, Ngudade wethu; kuba ebesoyika ukuthi, Ngumkam; hleze ambulale
amadoda ale ndawo ngenxa kaRebheka, ngokuba ebemhle imbonakalo.

<span id="an_26:8">26:8</span> Kwathi, akubon’ ukuba ulibele umzuzu
khona, wondela uAbhimeleki, ukumkani wamaFilisti, ngefestile;
wakhangela, nanko, uIsake edlala noRebheka umkakhe.

<span id="an_26:9">26:9</span> UAbhimeleki wambiza uIsake, wathi,
Yabona, inene ngumkakho lo; ungathini na ukuthi, Ngudade wethu? Wathi
uIsake kuye, Bendisithi, hleze ndife ngenxa yakhe.

<span id="an_26:10">26:10</span> Wathi uAbhimeleki, Yini na ukuba wenze
le nto kuthi? Othile ebantwini ebengathi alale nomkakho, ube usizisele
ityala.

<span id="an_26:11">26:11</span> UAbhimeleki wawisela bonke abantu
umthetho wokuthi, Lowo uyichukumisayo le ndoda nomkayo wobulawa afe.

<span id="an_26:12">26:12</span> UIsake wahlwayela kwelo zwe, wazuza
ngaloo mnyaka imilinganiso elikhulu; uYehova wamsikelela.

<span id="an_26:13">26:13</span> Yaba nkulu indoda leyo, yaya ikhula
ngokukhula, yada yaba nkulu kunene.

<span id="an_26:14">26:14</span> Yaba nemfuyo yempahla emfutshane,
nemfuyo yeenkomo, nabakhonzi abaninzi; ayimonela amaFilisti.

<span id="an_26:15">26:15</span> Onke amaqula, ababewambile abakhonzi
bakayise ngemihla ka-Abraham uyise, awavingca amaFilisti, awadibelela
ngomhlaba.

<span id="an_26:16">26:16</span> Wathi uAbhimeleki kuIsake, Mka kuthi,
ngokuba usuke waba namandla amakhulu kunathi.

<span id="an_26:17">26:17</span> UIsake wemka ke apho, wamisa iintente
esihlanjeni saseGerare, wahlala khona.

<span id="an_26:18">26:18</span> Wabuya uIsake wawamba amaqula amanzi,
ababewambile ngemihla ka-Abraham uyise, abevingciwe ngamaFilisti emveni
kokufa kuka-Abraham; wawabiza ngamagama abewabize ngawo uyise.

<span id="an_26:19">26:19</span> Bemba abakhonzi bakaIsake esihlanjeni
eso, bafumana khona iqula lamanzi aphilileyo.

<span id="an_26:20">26:20</span> Abalusi baseGerare babambana nabalusi
bakaIsake, besithi, Ngawethu la manzi; wathi igama lequla elo yiEseke,
kuba babezamana naye.

<span id="an_26:21">26:21</span> Bemba elinye iqula, babambana nangalo,
wathi igama lalo yiSitena.

<span id="an_26:22">26:22</span> Wesuka khona wemba elinye iqula;
ababambananga ngalo, wathi igama lalo yiRehobhoti. Wathi, Inene, ngoku
uYehova usenzele indawo ebanzi, ukuze siqhame ezweni apha.

<span id="an_26:23">26:23</span> Wenyuka wemka khona, waya eBher-shebha.

<span id="an_26:24">26:24</span> UYehova wabonakala kuye ngobo busuku,
wathi, NdinguThixo ka-Abraham uyihlo. Musa ukoyika, kuba ndinawe; ndiya
kukusikelela, ndiyandise imbewu yakho, ngenxa ka-Abraham, umkhonzi wam.

<span id="an_26:25">26:25</span> Wakha khona isibingelelo, wanqula igama
likaYehova, wayimisa khona intente yakhe; abakhonzi bakaIsake bemba
khona iqula.

<span id="an_26:26">26:26</span> Ke kaloku uAbhimeleki weza kuye ephuma
eGerare, noAhuzati, isihlobo sakhe, noFikolo, umthetheli womkhosi wakhe.

<span id="an_26:27">26:27</span> Wathi uIsake kubo, Nizeleni na kum,
nandithiyayo nje, nandindulula kuni?

<span id="an_26:28">26:28</span> Bathi, Sibone kakuhle ukuba uYehova
unawe; sathi, makubekho isifungo phakathi kwethu nawe, senze umnqophiso
nawe,

<span id="an_26:29">26:29</span> wokuba ungasenzeli bubi, njengokuba
singakusunduzanga, njengokuba sikwenzele okulungileyo kodwa, sakundulula
unoxolo; ngoku usikelelwe nguYehova.

<span id="an_26:30">26:30</span> Wabenzela isidlo, badla, basela. Bavuka
kusasa, bafungelana;

<span id="an_26:31">26:31</span> uIsake wabandulula, bemka kuye
benoxolo.

<span id="an_26:32">26:32</span> Kwathi ngaloo mini, bafika abakhonzi
bakaIsake, bamxelela indawo yequla ababelimbile, bathi kuye, Siwafumene
amanzi.

<span id="an_26:33">26:33</span> Wathi liyiShibha; ngenxa yoko igama
laloo mzi liyiBher-shebha unanamhla.

<span id="an_26:34">26:34</span> Ke kaloku uEsawu, akuba minyaka
imashumi mane ezelwe, wazeka umfazi, uYuditi intombi kaBheri, umHeti,
noBhasemati intombi kaElon, umHeti;

<span id="an_26:35">26:35</span> babacaphukisa ooIsake noRebheka.

<span id="an_27:1">27:1</span> Kwathi, akwaluphala uIsake, amehlo akhe
enorhatyazo ukuba angaboni, wambiza uEsawu, unyana wakhe omkhulu, wathi
kuye, Nyana wam. Wathi yena kuye, Ndilapha.

<span id="an_27:2">27:2</span> Wathi, Khawubone, ndaluphele, andiyazi
imini yokufa kwam.

<span id="an_27:3">27:3</span> Khawuthabathe ngoku iintonga zakho,
umphongolo wakho, nesaphetha sakho, uye ezindle, undizingelele
inyamakazi;

<span id="an_27:4">27:4</span> undenzele ukudla okunencasa, njengoko
ndikuthandayo, ukuzise kum, ndidle; ukuze umphefumlo wam ukusikelele
ndingekafi.

<span id="an_27:5">27:5</span> Ke kaloku uRebheka wayesiva ukuba uIsake
uthetha kuEsawu unyana wakhe. UEsawu waya kuzingela inyamakazi ezindle,
ukuba ayizise.

<span id="an_27:6">27:6</span> URebheka wathetha kuYakobi, unyana wakhe,
wathi, Yabona, ndive uyihlo ethetha kuEsawu umkhuluwa wakho, esithi,

<span id="an_27:7">27:7</span> Ndizisele inyamakazi, undenzele ukudla
okunencasa, ndidle, ndikusikelele phambi koYehova ndingekafi.

<span id="an_27:8">27:8</span> Ngoko ke, nyana wam, liphulaphule izwi
lam ngento endikuwisela umthetho ngayo.

<span id="an_27:9">27:9</span> Khawuhambe uye emhlambini, undithabathele
khona amatakane amabini ebhokhwe alungileyo, ndenzele uyihlo ukudla
okunencasa, njengoko akuthandayo;

<span id="an_27:10">27:10</span> ukuse kuyihlo, adle, ukuze akusikelele
engekafi.

<span id="an_27:11">27:11</span> Wathi uYakobi kuRebheka unina, Yabona,
uEsawu umkhuluwa wam yindoda exhonti, mna ndiyindoda egudileyo.

<span id="an_27:12">27:12</span> Mhlawumbi ubawo wondiva, ndibe
njengomgculeli emehlweni akhe, ndizizisele intshwabulelo, ndingaziziseli
intsikelelo.

<span id="an_27:13">27:13</span> Wathi unina kuye, Makube phezu kwam
ukushwatyulelwa kwakho, nyana wam; phulaphula izwi lam wena, uye
undithabathele.

<span id="an_27:14">27:14</span> Waya wawathabatha, wawazisa kunina;
unina wenza ukudla okunencasa, njengoko akuthandayo uyise.

<span id="an_27:15">27:15</span> URebheka wathabatha iingubo zikaEsawu,
unyana wakhe omkhulu, ezinqwenelekayo ezibe zikuye endlwini,
wamambathisa uYakobi unyana wakhe omnci.

<span id="an_27:16">27:16</span> Izintsu zamatakane lawo ebhokhwe
wambathisa ngazo izandla zakhe, nendawo egudileyo yentamo yakhe;

<span id="an_27:17">27:17</span> wabeka esandleni sikaYakobi unyana
wakhe ukudla okunencasa, nesonka abesenzile.

<span id="an_27:18">27:18</span> Weza kuyise, wathi, Bawo! Wathi yena,
Ndilapha. Ungubani na, nyana wam?

<span id="an_27:19">27:19</span> Wathi uYakobi kuyise, NdinguEsawu,
amazibulo akho; ndenze njengoko wathetha ngako kum; khawuvuke ke,
uhlale, udle inyamakazi yam, ukuze umphefumlo wakho undisikelele.

<span id="an_27:20">27:20</span> Wathi uIsake kunyana wakhe, Kutheni na
le nto ukhawulezileyo ukuyifumana nyana wam? Wathi yena, uYehova uThixo
wakho undithamsanqelisile.

<span id="an_27:21">27:21</span> Wathi uIsake kuYakobi, Khawusondele,
ndikuve, nyana wam, ukuba unguye na kanye unyana wam uEsawu, akunguye,
kusini na?

<span id="an_27:22">27:22</span> Wasondela uYakobi kuIsake uyise, wamva,
wathi, Ilizwi lona lilizwi likaYakobi, kodwa izandla zizandla zikaEsawu.

<span id="an_27:23">27:23</span> Akamnakana ke, kuba izandla zakhe zaba
noboya, njengezandla zikaEsawu umkhuluwa wakhe; wamsikelela ke.

<span id="an_27:24">27:24</span> Wathi, Wena lo ungunyana wam uEsawu na?
Wathi yena, Ndinguye.

<span id="an_27:25">27:25</span> Wathi, Sondeza kum ndidle inyamakazi
yonyana wam, ukuze umphefumlo wam ukusikelele. Wayisondeza kuye, wadla,
wamzisela newayini, wasela.

<span id="an_27:26">27:26</span> Wathi uyise uIsake kuye, Khawusondele
undange, nyana wam.

<span id="an_27:27">27:27</span> Wasondela, wamanga; waliva ivumba
leengubo zakhe, wamsikelela wathi, Yabona, ivumba lonyana wam
linjengevumba lelizwe elisikelelwe nguYehova.

<span id="an_27:28">27:28</span> Ngamana uThixo wakunika kuwo umbethe
wezulu, Nakuko ukuchuma komhlaba, Nentabalala yengqolowa, newayini
entsha;

<span id="an_27:29">27:29</span> Izizwe mazikukhonze, Izizwe ziqubude
kuwe. Yiba yinkosi kubazalwana bakho, Baqubude kuwe oonyana bakanyoko;
Uqalekisiwe okuqalekisayo, Usikelelwe okusikelelayo.

<span id="an_27:30">27:30</span> Kwathi, akubon’ ukuba ugqibile uIsake
ukumsikelela uYakobi ebusweni bukaIsake uyise, wangena uEsawu, umkhuluwa
wakhe, evela ekuzingeleni kwakhe.

<span id="an_27:31">27:31</span> Naye wenza ukudla okunencasa, wazisa
kuyise, wathi kuyise, Makavuke ubawo adle inyamakazi yonyana wakhe,
ukuze umphefumlo wakho undisikelele.

<span id="an_27:32">27:32</span> Wathi uIsake uyise kuye, Ungubani na?
Wathi, Ndingunyana wakho uEsawu, amazibulo akho.

<span id="an_27:33">27:33</span> UIsake wagubha ngokugubha okukhulu
kunene, wathi, Ngubani na lo phofu uzingele inyamakazi, wayizisa kum,
ndadla entweni yonke, ungekafiki wena, ndamsikelela? Wosikeleleka ke.

<span id="an_27:34">27:34</span> Akuweva uEsawu amazwi kayise, wakhala
ngesikhalo esikhulu, esikrakra kunene, wathi kuyise, Ndisikelele nam,
bawo.

<span id="an_27:35">27:35</span> Wathi yena, Kufike umninawa wakho
ngenkohliso, wayithabatha intsikelelo yakho.

<span id="an_27:36">27:36</span> Wathi, Kungokuba igama lakhe kusithiwa
nguYakobi na, le nto andigweqe ezi zihlandlo zozibini? Wathabatha
ubuzibulo bam; nanku ngoku, ethabathe nentsikelelo yam. Wathi,
Akundibekelanga ntsikelelo yam. Wathi, Akundibekelanga ntsikelelo na
mna?

<span id="an_27:37">27:37</span> Waphendula uIsake, wathi kuEsawu,
Yabona, ndimmisile waba yinkosi yakho, nabo bonke abazalwana bakhe
ndibanike yena, baba ngabakhonzi; ndamxhasa ngengqolowa nangewayini
entsha. Yintoni na kaloku endingakwenzela yona, nyana wam?

<span id="an_27:38">27:38</span> Wathi uEsawu kuyise, Inye na le
ntsikelelo unayo, bawo? Ndisikelele nam, bawo. Waliphakamisa uEsawu izwi
lakhe, walila.

<span id="an_27:39">27:39</span> Waphendula uIsake uyise, wathi kuye,
Yabona, ikhaya lakho liya kuba lee nokuchuma komhlaba, Lee nombethe
wezulu ovela phezulu.

<span id="an_27:40">27:40</span> Uya kuphila ngekrele lakho, umkhonze
umninawa wakho; Kuthi wakudlokova, Uyaphule idyokhwe yakhe, isuke
entanyeni yakho.

<span id="an_27:41">27:41</span> UEsawu wamzonda uYakobi ngenxa
yentsikelelo awamsikelela ngayo uyise; uEsawu wathi entliziyweni yakhe,
Iya kusondela imihla yesijwili sikabawo, ndimbulale ke uYakobi umninawa
wam.

<span id="an_27:42">27:42</span> Wawaxelelwa uRebheka amazwi kaEsawu,
unyana wakhe omkhulu, wathumela, wambiza uYakobi, unyana wakhe omnci,
wathi kuye, Yabona, uEsawu, umkhuluwa wakho, uzithuthuzela ngawe
ngokukubulala.

<span id="an_27:43">27:43</span> Ngoko ke, nyana wam, phulaphula izwi
lam, usuke ubalekele kuLabhan, umnakwethu, kwaHaran;

<span id="an_27:44">27:44</span> uhlale naye iintsuku ezithile, bude
bubuye ubushushu bomkhuluwa wakho,

<span id="an_27:45">27:45</span> ude umsindo womkhuluwa wakho ubuye
kuwe, ayilibale into oyenzileyo kuye; ndithumele ke, ndikuphuthume
khona. Yini na ukuba ndihluthwe nina nobabini ngamini-nye?

<span id="an_27:46">27:46</span> Ke kaloku uRebheka wathi kuIsake,
Ndikruqukile bubomi bam ngenxa yeentombi zakwaHeti. Ukuba uYakobi uthe
wazeka umfazi ezintombini zakwaHeti, ezinjengezi ntombi zeli lizwe, boba
yintoni na kum obu bomi?

<span id="an_28:1">28:1</span> UIsake wambiza uYakobi, wamsikelela,
wamwisela umthetho, wathi kuye, Uze ungazeki mfazi ezintombini
zakwaKanan.

<span id="an_28:2">28:2</span> Suka uye ePadan-aram, endlwini
kaBhetuweli unyokokhulu, uzeke khona umfazi ezintombini zikaLabhan,
unyokolume.

<span id="an_28:3">28:3</span> Ngamana uThixo uSomandla wakusikelela,
wakuqhamisa, wakwandisa, ukuze ube sisikhungu sezizwe;

<span id="an_28:4">28:4</span> akunike intsikelelo ka-Abraham, wena
nembewu yakho ndawonye nawe, ukuze ulidle ilifa ilizwe lokuphambukela
kwakho, elo uThixo walinika uAbraham.

<span id="an_28:5">28:5</span> UIsake wamndulula ke uYakobi; waya
ePadan-aram, kuLabhan unyana kaBhetuweli umAram, umnakwabo boRebheka,
unina booYakobi noEsawu.

<span id="an_28:6">28:6</span> UEsawu wabona ukuba uIsake umsikelele
uYakobi, wamndulula ukuba aye ePadan-aram, azeke khona umfazi;
ekumsikeleleni kwakhe wamwisela umthetho wokuthi, Uze ungazeki mfazi
ezintombini zakwaKanan;

<span id="an_28:7">28:7</span> noYakobi umphulaphule uyise nonina, waya
ePadan-aram.

<span id="an_28:8">28:8</span> Wabona uEsawu ukuba iintombi zakwaKanan
azifunwa nguIsake uyise;

<span id="an_28:9">28:9</span> wasuka waya uEsawu kuIshmayeli, wazeka
uMahalati, intombi kaIshmayeli, unyana ka-Abraham, udade boNebhayoti,
phezu kwabafazi bakhe, wangumkakhe.

<span id="an_28:10">28:10</span> Waphuma ke uYakobi eBher-shebha, waya
kwaHaran.

<span id="an_28:11">28:11</span> Wathi qatha ndaweni ithile, walala
khona, kuba belithshonile ilanga. Wathabatha kumatye aloo ndawo, wabeka
phantsi kwentloko yakhe, walala kuloo ndawo.

<span id="an_28:12">28:12</span> Waphupha ebona ileli imisiwe emhlabeni,
intloko yayo iye yafika emazulwini; nanzo izithunywa zikaThixo zinyuka,
zisihla ngayo;

<span id="an_28:13">28:13</span> nanko uYehova emi phezu kwayo, wathi,
NdinguYehova, uThixo ka-Abraham uyihlo, uThixo kaIsake. Ilizwe elo ulele
kulo, ndiya kulinika wena, nembewu yakho;

<span id="an_28:14">28:14</span> imbewu yakho ibe njengothuli lomhlaba,
uphangalale, usinge entshonalanga, nasempumalanga, nasentla, nasezantsi,
zisikelelwe ngawe nangembewu yakho zonke izizwe zehlabathi.

<span id="an_28:15">28:15</span> Yabona, ndinawe; ndiya kukugcina naphi
apho uya khona, ndikubuyisele kulo mhlaba; ngokuba andiyi kukushiya,
nidide ndikwenze oko ndikuthethileyo kuwe.

<span id="an_28:16">28:16</span> Wavuka uYakobi ebuthongweni bakhe,
wathi, Kunjenje ke, uYehova ukho kule ndawo, kanti mna bendingazi.

<span id="an_28:17">28:17</span> Woyika, wathi, Asikuko nokuba iyoyikeka
le ndawo; yindlu kaThixo le, ayinto yimbi; lisango lamazulu eli.

<span id="an_28:18">28:18</span> Wavuka uYakobi kwakusasa, walithabatha
ilitye abelibeke phantsi kwentloko yakhe, walimisa lasisimiso, wathulula
ioli phezu kwalo.

<span id="an_28:19">28:19</span> Wathi igama laloo ndawo yiBheteli,
nangona beliyiLuzi, igama laloo mzi ekuqaleni.

<span id="an_28:20">28:20</span> Wabhambathisa ngesibhambathiso uYakobi,
esithi, Ukuba uThixo uthe waba nam, wandigcina kuyo le ndlela
ndiyihambayo, wandinika isonka ndadla, neengubo ndambatha,

<span id="an_28:21">28:21</span> ndabuyela endlwini kabawo ndinoxolo:
uYehova woba nguThixo wam,

<span id="an_28:22">28:22</span> neli litye ndilimisileyo lasisimiso
loba yindlu kaThixo; neento zonke othe wandinika, ndokunika isishumi
sazo.

<span id="an_29:1">29:1</span> Wesuka uYakobi, waya ezweni
labasempumalanga.

<span id="an_29:2">29:2</span> Wakhangela, wabona iqula ezweni, nantso
ikhona imihlambi emithathu yempahla emfutshane, ibuthile ngakulo; kuba
imihlambi yayisezwa kwelo qula. Kukho ilitye elikhulu emlonyeni wequla.

<span id="an_29:3">29:3</span> Yabe ihlanganiselwa khona yonke
imihlambi, baliqengqe ilitye, balisuse emlonyeni wequla, bayiseze
impahla emfutshane, balibuyisele ilitye elo emlonyeni wequla endaweni
yalo.

<span id="an_29:4">29:4</span> UYakobi wathi kubo, Bazalwana bam, nivela
phi na? Bathi bona, Sivela kwaHaran.

<span id="an_29:5">29:5</span> Wathi kubo, Niyamazi na uLabhan, unyana
kaNahore? Bathi, Siyamazi.

<span id="an_29:6">29:6</span> Wathi kubo, Usaphilile na? Bathi,
Usaphilile; nanku noRakeli, intombi yakhe, esiza nempahla emfutshane.

<span id="an_29:7">29:7</span> Wathi, Yabonani, kusesemini enkulu,
asilixa lakuhlanganisa impahla; yisezeni impahla emfutshane, niye
kwalusa.

<span id="an_29:8">29:8</span> Bathi, Asinako, ide ihlanganiswe yonke
imihlambi, liqengqwe ilitye, lisuke emlonyeni wequla, siyiseze ke
impahla emfutshane.

<span id="an_29:9">29:9</span> Ke kaloku esathetha nabo, wafika uRakeli
nempahla emfutshane kayise; kuba ubeyalusa.

<span id="an_29:10">29:10</span> Kwathi, uYakobi akumbona uRakeli
intombi kaLabhan, uninalume, nempahla emfutshane kaLabhan uninalume,
wasondela uYakobi, waliqengqa ilitye lesuka emlonyeni wequla, wayiseza
impahla emfutshane kaLabhan uninalume.

<span id="an_29:11">29:11</span> UYakobi wamanga uRakeli, waliphakamisa
izwi lakhe, wasitsho isililo.

<span id="an_29:12">29:12</span> UYakobi wamxelela uRakeli ukuba
ungumzalwana kayise, nokuba ungunyana kaRebheka. Wagidima yena waxelela
uyise.

<span id="an_29:13">29:13</span> Kwathi, uLabhan akuluva udaba
lukaYakobi, unyana wodade wabo, wagidima waya kumkhawulela, wamwola,
wamanga, wamngenisa endlwini yakhe. Yena wambalisela uLabhan ngezo ndawo
zonke.

<span id="an_29:14">29:14</span> Wathi uLabhan kuye, Okunene ulithambo
lam, uyinyama yam. Wahlala naye inyanga iphela.

<span id="an_29:15">29:15</span> Wathi uLabhan kuYakobi, Kungokuba
ungumzalwana wam na, le nto undikhonza negelize? Ndixelele umvuzo wakho.

<span id="an_29:16">29:16</span> Ke kaloku uLabhan waye eneentombi
ezimbini; igama lenkulu lalinguLeya, igama lenci lalinguRakeli.

<span id="an_29:17">29:17</span> Ke uLeya wayenechaphothi; uRakeli
wayemhle isiqu, emhle imbonakalo.

<span id="an_29:18">29:18</span> UYakobi ubemthanda uRakeli, wathi,
Ndokukhonza iminyaka esixhenxe egenxa kaRakeli, intombi yakho enci.

<span id="an_29:19">29:19</span> Wathi uLabhan Kulungile ukuba ndimnike
wena, kunokuba ndimnike enye indoda; hlala nam ke.

<span id="an_29:20">29:20</span> UYakobi wakhonza ke iminyaka esixhenxe
ngenxa kaRakeli; yanga yimihla embalwa emehlweni akhe, ngenxa
yokumthanda kwakhe.

<span id="an_29:21">29:21</span> Wathi uYakobi kuLabhan, Ndinike umkam,
kuba izalisekile imihla yam, ukuba ndimngene.

<span id="an_29:22">29:22</span> Wawahlanganisa uLabhan onke amadoda
aloo ndawo, wenza umsitho.

<span id="an_29:23">29:23</span> Kwathi ngokuhlwa, wathabatha uLeya
intombi yakhe, wamngenisa kuye; wamngena ke yena.

<span id="an_29:24">29:24</span> Intombi yakhe uLeya, uLabhan wayinika
uZilipa, umkhonzazana wakhe, ukuba abe ngumkhonzazana wayo.

<span id="an_29:25">29:25</span> Kwathi kusasa, kwabonakala inguLeya.
Wathi kuLabhan, Yintoni na le nto uyenzileyo kum? Andikukhonze ngenxa
undikhohlise?

<span id="an_29:26">29:26</span> Wathi uLabhan, Akwenjiwa njalo kowethu,
ukuthi kwendiswe enci phambi kweyamazibulo.

<span id="an_29:27">29:27</span> Zalisa iveki yale, waleke eminye
iminyaka esixhenxe; sokunika naleyo ngenkonzo oya kundikhonza ngayo.

<span id="an_29:28">29:28</span> Wenjenjalo uYakobi, wayizalisa iveki
yale. Wamnika ke uRakeli intombi yakhe, yangumkakhe.

<span id="an_29:29">29:29</span> Intombi yakhe uRakeli, uLabhan wayinika
uBhiliha, umkhonzazana wakhe, ukuba abe ngumkhonzazana wayo.

<span id="an_29:30">29:30</span> Wamngena uRakeli, wamthanda uRakeli
phezu koLeya. Wakhonza ke, waleka eminye iminyaka esixhenxe.

<span id="an_29:31">29:31</span> UYehova wabona ukuba uLeya uthiyiwe,
wasivula isizalo sakhe; ke uRakeli ebengazali.

<span id="an_29:32">29:32</span> Wamitha ke uLeya wazala unyana,
wamthiya igama elinguRubhen, ngokuba ebesithi, UYehova uzibonile
iintsizi zam; inene, iya kundithanda ngoku indoda yam.

<span id="an_29:33">29:33</span> Wabuya wamitha, wazala unyana; wathi,
UYehova uvile ukuba ndithiyiwe, wandinika nalo; wamthiya igama
elinguSimon.

<span id="an_29:34">29:34</span> Wabuya wamitha, wazala unyana; wathi,
Khona ngoku, iya kunamathela kum indoda yam, kuba ndiyizalele oonyana
abathathu; ngenxa yoko wamthiya igama elinguLevi.

<span id="an_29:35">29:35</span> Wabuya wamitha, wazala unyana; wathi,
Okwesi sihlandlo ndiya kumdumisa uYehova; ngenxa yonke wamthiya igama
elinguYuda. Wanqamka ukuzala.

<span id="an_30:1">30:1</span> Ke kaloku akubona uRakeli ukuba
akamzaleli mntwana uYakobi, uRakeli wammonela udade wabo, wathi
kuYakobi, Ndinike abantwana; ukuba akundiniki, ndofa.

<span id="an_30:2">30:2</span> Wavutha umsindo kaYakobi ngakuRakeli,
wathi, Ndisesikhundleni sikaThixo na, okuvimbileyo isiqhamo sesizalo?

<span id="an_30:3">30:3</span> Wathi yena, Nantso impelesi yam uBhiliha;
yingene, izalele emadolweni am, ndakheke nam ngayo.

<span id="an_30:4">30:4</span> Wamnika ke uBhiliha, umkhonzazana wakhe,
ukuba abe ngumfazi; uYakobi wamngena.

<span id="an_30:5">30:5</span> Wamitha uBhiliha, wamzalela uYakobi
unyana.

<span id="an_30:6">30:6</span> Wathi uRhakeli, UThixo undigwebele,
kananjalo uliphulaphule izwi lam, wandinika unyana; ngenxa yoko wamthiya
igama elinguDan.

<span id="an_30:7">30:7</span> Wabuya wamitha uBhiliha, umkhonzazana
kaRakeli, wamzalela uYakobi unyana wesibini.

<span id="an_30:8">30:8</span> Wathi uRakeli, Ndizamene nodade wethu
imizamo kaThixo, kananjalo ndeyisa; wamthiya igama elinguNafetali.

<span id="an_30:9">30:9</span> Ke kaloku wabona uLeya ukuba unqamkile
ukuzala, wathabatha uZilipa, umkhonzazana wakhe, wamnika uYakobi ukuba
abe ngumfazi.

<span id="an_30:10">30:10</span> UZilipa, umkhonzazana kaLeya, wamzalela
uYakobi unyana.

<span id="an_30:11">30:11</span> Wathi uLeya, Lithamsanqa! Wamthiya
igama elinguGadi.

<span id="an_30:12">30:12</span> UZilipa, umkhonzazana kaLeya, wamzalela
uYakobi unyana wesibini.

<span id="an_30:13">30:13</span> Wathi uLeya, Ndiva uyolo, ngokuba
iintombi ziya kuthi ndinoyolo. Wamthiya igama elinguAshere.

<span id="an_30:14">30:14</span> Waya uRubhen ngemihla yovuno
lwengqolowa, wafumana amathuma endle, wawazisa kuLeya unina. Wathi
uRakeli kuLeya, Khawundiphe emathumeni onyana wakho lawo.

<span id="an_30:15">30:15</span> Wathi kuye, Yinto encinane na
ukuyithabatha indoda yam, ubuye uthabathe namathuma onyana wam? Wathi
uRakeli, Ngako oko mayilale nawe ngobu busuku, ngenxa yamathuma onyana
wakho lawo.

<span id="an_30:16">30:16</span> Wafika uYakobi evela ezindle ngokuhlwa,
waphuma uLeya esiya kumkhawulela, wathi, Uze undingene, kuba
ndikuqeshile ngamathuma onyana wam. Walala ke naye ngobo busuku.

<span id="an_30:17">30:17</span> UThixo wamphulaphula uLeya; wamitha,
wamzalela uYakobi unyana wesihlanu.

<span id="an_30:18">30:18</span> Wathi uLeya, UThixo undinikile umvuzo
wam, ngenxa yokuba indoda yam ndiyinike umkhonzazana wam.

<span id="an_30:19">30:19</span> Wamthiya igama elinguIsakare. Wabuya
wamitha uLeya, wamzalela uYakobi unyana wesithandathu.

<span id="an_30:20">30:20</span> Wathi uLeya, UThixo undiphe isipho
esilungileyo; okwesi sihlandlo indoda yam iya kuhlala nam, kuba
ndiyizalele oonyana abathandathu. Wamthiya igama elinguZebhulon.

<span id="an_30:21">30:21</span> Emveni koko wazala intombi, wayithiya
igama elinguDina.

<span id="an_30:22">30:22</span> Ke kaloku uThixo wamkhumbula uRakeli
uThixo wamphulaphula, wasivula isizalo sakhe.

<span id="an_30:23">30:23</span> Wamitha, wazala unyana, wathi, UThixo
ukususile ukungcikivwa kwam.

<span id="an_30:24">30:24</span> Wamthiya igama elinguYosefu, wathi,
UYehova makongezelele omnye unyana.

<span id="an_30:25">30:25</span> Kwathi, xa uRakeli ebemzele uYosefu,
wathi uYakobi kuLabhan, Ndindulule ndiye endaweni yakowethu, ezweni
lakowethu.

<span id="an_30:26">30:26</span> Ndinike abafazi bam nabantwana bam,
endikukhonze ngenxa yabo, ndihambe; kuba wena uyayazi inkonzo yam
endikukhonze ngayo.

<span id="an_30:27">30:27</span> Wathi uLabhan kuye, Ukuba kaloku
ndibabalwe nguwe, hlala; ndihlabe ukuthi uYehova undisikelele ngenxa
yakho.

<span id="an_30:28">30:28</span> Wathi, Ndimisele kakuhle umvuzo wakho
ondifaneleyo, ndikunike.

<span id="an_30:29">30:29</span> Wathi kuye, Uyalwazi nawe uhlobo
lokukukhonza kwam, nohlobo lokuhlala kwempahla yakho nam.

<span id="an_30:30">30:30</span> Kuba obunayo ndingekafiki yabe imbalwa,
ngoku izazekile yaninzi; uYehova ukusikelele apho unyawo lwam luthe
lwanyathela; kaloku ndiya kuyisebenzela nini na mna eyam indlu?

<span id="an_30:31">30:31</span> Wathi, Ndikunike ntoni na? Wathi
uYakobi, Akuyi kundinika nento le; ukuba uthe wandenzela le ndawo,
ndobuya ndiyaluse impahla yakho emfutshane, ndiyigcine.

<span id="an_30:32">30:32</span> Ndiya kucanda phakathi kwayo yonke
impahla yakho emfutshane namhlanje, ndihambe ndikhetha kuyo zonke
iingusha ezinala, nezirhwexu, neegusha zonke ezimnyama phakathi
kwamatakane, nazo zonke ezirhwexu nezinala phakathi kweebhokhwe, zibe
ngumvuzo wam;

<span id="an_30:33">30:33</span> bundingqinele ke ubulungisa bam
ngexesha elizayo, xa uthe weza kumvuzo wam ophambi kwakho: zonke
ezingenala, nezingerhwexu phakathi kweebhokhwe, nezingemnyama phakathi
kweegusha, zoba zezibiweyo ezo, xa zithe zakum.

<span id="an_30:34">30:34</span> Wathi uLabhan, Yabona, makube
ngokwelizwi lakho elo.

<span id="an_30:35">30:35</span> Wazikhetha ngaloo mhla iinkunzi
zeebhokhwe ezinemizila, nezirhwexu, nazo zonke iimazi zeebhokwe
ezinakazi, nezirhwexukazi, zonke ezinobumhlophe, nazo zonke ezimnyama
phakathi kwamatakane, wazinikela esandleni soonyana bakhe.

<span id="an_30:36">30:36</span> Wamisa uhambo lweemini ezintathu
phakathi kwabo noYakobi; uYakobi walusa eseleyo ke impahla emfutshane
kaLabhan.

<span id="an_30:37">30:37</span> Ke kaloku uYakobi wathabatha iintonga
zompopulari omhlophe ezimanzi, nezom-amangile, nezompleyini, wachuba
iindawo ezimhlophe kuzo, exwebula buvele ubumhlophe obusezintongeni ezo.

<span id="an_30:38">30:38</span> Wazimisa iintonga abezichubile
emijelweni, emikhumbini yamanzi, apho impahla emfutshane ibiza kusela
khona, phambi kwempahla emfutshane, ukuba iphathane xa iza kusela.

<span id="an_30:39">30:39</span> Yaphathana ke impahla emfutshane phambi
kweentonga ezo, yazala impahla emfutshane enemizila, nerhwexu, nenala.

<span id="an_30:40">30:40</span> Wawahlula uYakobi amatakane lawo,
wabukhangelisa ubuso bempahla emfutshane malunga nenemizila, nemnyama,
yonke empahleni emfutshane kaLabhan; wayibeka yodwa eyakhe imihlambi,
akayibeka empahleni emfutshane kaLabhan.

<span id="an_30:41">30:41</span> Kwathi, xa iphathanayo eyomeleleyo
empahleni emfutshane, uYakobi wazibeka iintonga phambi kwempahla
emfutshane emijelweni, ukuze iphathane phakathi kweentonga.

<span id="an_30:42">30:42</span> Xa ityhafileyo impahla emfutshane,
akazibekanga; yathi ke etyhafileyo yaba yekaLabhan, eyomeleleyo yaba
yekaYakobi.

<span id="an_30:43">30:43</span> Yanda indoda leyo kakhulu kunene, Yanda
indoda leyo kakhulu kunene, yaba nempahla emfutshane enizi,
nabakhonzazana, nabakhonzi, neenkamela, namaesile.

<span id="an_31:1">31:1</span> Ke kaloku waweva amazwi oonyana
bakaLabhan, besithi, UYakobi uzithabathile zonke izinto abenazo ubawo;
ubenze ngezinto zikabawo obu butyebi bakhe bonke.

<span id="an_31:2">31:2</span> Wabubona uYakobi ubuso bukaLabhan, nabo
bungenjengezolo nezolo elinye kuye.

<span id="an_31:3">31:3</span> UYehova wathi kuYakobi, Buyela ezweni
likayihlo, kwelokuzalwa kwakho; ndoba nawe.

<span id="an_31:4">31:4</span> UYakobi wathumela, wabiza uRakeli noLeya,
ukuba beze endle empahleni yakhe emfutshane.

<span id="an_31:5">31:5</span> Wathi kubo, Ndiyabubona ubuso bukayihlo,
ukuba abunjengezolo nezolo elinye kum; ke uThixo kabawo ubenam.

<span id="an_31:6">31:6</span> Niyazi nina, ukuba uyihlo ndimkhonze
ngamandla am onke;

<span id="an_31:7">31:7</span> ke uyihlo undidephisele, wawuguqula
umvuzo wam kalishumi; kodwa uThixo akamvumelanga ukuba andenze into
embi.

<span id="an_31:8">31:8</span> Xa athe, Enala yoba ngumvuzo wakho isuke
yonke impahla emfutshane yazala enala; xa athe, Enemizila yoba ngumvuzo
wakho, isuke yonke impahla emfutshane yazala enemizila.

<span id="an_31:9">31:9</span> Wayihlutha uThixo imfuyo kayihlo,
wandinika.

<span id="an_31:10">31:10</span> Kwathi, ngexesha lokuphathana kwempahla
emfutshane, ndawaphakamisa amehlo am, ndabona ephupheni, nanzo iinkunzi
ezikhwelayo empahleni emfutshane zinemizila, zinala, zinomchokose.

<span id="an_31:11">31:11</span> Sathi isithunywa sikaThixo kum
ephupheni, Yakobi; ndathi, Ndilapha.

<span id="an_31:12">31:12</span> Sathi, Khawuphakamise amehlo akho,
ubone; zonke iinkunzi ezikhwelayo empahleni emfutshane zinemizila,
zinala, zinomchokose; kuba ndizibonile zonke izinto azenzayo uLabhan
kuwe.

<span id="an_31:13">31:13</span> NdinguThixo waseBheteli, apho
wasithambisa khona isimiso, apho wabhambathisa ngesibhambathiso kum.
Suka ngoko, uphume kweli lizwe, ubuyele ezweni lokuzalwa kwakho.

<span id="an_31:14">31:14</span> Baphendula uRakeli noLeya, bathi kuye,
Sisenasabelo nalifa lini na endlwini kabawo?

<span id="an_31:15">31:15</span> Akuthiwa singabasemzini kuye yini na?
Kuba uthengise ngathi, wamana eyidla nemali yethu.

<span id="an_31:16">31:16</span> Ngoko kuze bonke ubutyebi abuhluthileyo
uThixo kubawo, bube bobethu, noboonyana bethu, kaloku ke konke
akuthethileyo uThixo kuwe kwenze.

<span id="an_31:17">31:17</span> Wesuka uYakobi wabakhwelisa oonyana
bakhe, nabafazi bakhe, ezinkameleni.

<span id="an_31:18">31:18</span> Waqhuba yonke impahla yakhe, nayo yonke
ingqwebo yakhe abeyiqwebile, impahla abeyifuyile, abeyiqwebile
ePadan-aram, ukuze aye kuIsake uyise ezweni lakwaKanan.

<span id="an_31:19">31:19</span> ULabhan ubeye kucheba impahla yakhe
emfutshane; uRakeli wayiba imilonde-khaya ebiyekayise.

<span id="an_31:20">31:20</span> UYakobi wamlalanisa uLabhan umAram,
ekubeni engamxelelanga ukuba uyabaleka.

<span id="an_31:21">31:21</span> Wabaleke ke, yena nako konke abenako;
wesuka, wawuwela uMlambo, wabubhekisa ubuso bakhe entabeni yaseGiliyadi.

<span id="an_31:22">31:22</span> Waxelelwa uLabhan ngomhla wesithathu
ukuba uYakobi ubalekile.

<span id="an_31:23">31:23</span> Wathabatha abazalwana bakhe,
wamphuthuma uhambo lwemihla esixhenxe; bafumanana entabeni yaseGiliyadi.

<span id="an_31:24">31:24</span> Weza uThixo kuLabhan umAram ephupheni
ebusuku, wathi kuye, Zilumkele, ungathethi nto kuYakobi, nokuba
yelungileyo nokuba yembi.

<span id="an_31:25">31:25</span> ULabhan wafika kuYakobi. Ke kaloku
uYakobi ubeyigxumekile intente yakhe entabeni; uLabhan nabazalwana bakhe
bagxumeka entabeni yaseGiliyadi.

<span id="an_31:26">31:26</span> Wathi uLabhan kuYakobi, Wenza ntoni na
ukundilalanisa, uziqhube iintombi zam njengabathinjwe ngekrele?

<span id="an_31:27">31:27</span> Yini na ukuba uzimele, ubaleke,
undilalanise, ungandixeleli? Ngendiba ndokundulule ngemivuyo,
nangeengoma, nangengqongqo, nangohadi.

<span id="an_31:28">31:28</span> Yini na ukuba ungandivumeli ndibange
oonyana bam neentombi zam? Kaloku wenze ngobudenge.

<span id="an_31:29">31:29</span> Kusemandleni esandla sam ukunenza
ububi; ke uThixo kayihlo uthethe nam phezolo, esithi, Zilumkele,
ungathethi nto noYakobi, nokuba yelungileyo nokuba yembi.

<span id="an_31:30">31:30</span> Ngoku umkileyo nje, ngokuba
walangazelela kakhulu indlu kayihlo, uzibeleni na zona izithixo zam?

<span id="an_31:31">31:31</span> Waphendula uYakobi wathi kuLabhan,
Bendisoyika, kuba bendisithi, Hleze uzixhakamfule kum iintombi zakho.

<span id="an_31:32">31:32</span> Osukuba uzifumana kuye izithixo zakho,
makangadli bomi. Phambi kwabazalwana bethu fanisa into yakho enam,
uyithabathe. Wayengazi uYakobi ukuba uRakeli uzibile.

<span id="an_31:33">31:33</span> Wangena uLabhan ententeni kaYakobi,
nasententeni kaLeya, nasententeni yeempelesi zombini; akazifumana.
Waphuma ententeni kaLeya, wangena ententeni kaRakeli.

<span id="an_31:34">31:34</span> Ke kaloku uRakeli ebeyithabathile
imilonde-khaya, wayifaka phakathi kwesali yenkamela, wahlala phezu
kwayo. ULabhan wayiphuthaphutha yonke intente, akayifumana.

<span id="an_31:35">31:35</span> Wathi kuyise, Mawungabi namsindo, nkosi
yam, kuba ndingenako ukusuka phambi kwakho, ngokuba ndihleli phezu
kwengca. Wagquthagqutha, akayifumana imilonde-khaya.

<span id="an_31:36">31:36</span> Wavutha umsindo kaYakobi, wabambana
noLabhan. Waphendula uYakobi, wathi kuLabhan, Luyintoni na ukreqo lwam,
siyintoni na isono sam, ukuba undisukele ngokushushu nje?

<span id="an_31:37">31:37</span> Uziphuthaphuthile zonke iimpahla zam;
ufumene ntoni na yazo zonke iimpahla zendlu yakho? Yibeke apha phambi
kwabazalwana bam, nabazalwana bakho, bahlule phakathi kwethu sobabini.

<span id="an_31:38">31:38</span> Le minyaka imashumi mabini bendinawe;
iimazi zakho zeegusha, neemazi zebhokhwe aziphunzanga, neenkunzi
zempahla yakho emfutshane andizidlanga.

<span id="an_31:39">31:39</span> Into eqwengiweyo andiyizisanga kuwe,
ndayimisela ngokwam; wayibiza esandleni sam nokuba ibiwe emini, nokuba
ibiwe ebusuku.

<span id="an_31:40">31:40</span> Emini ndadliwa bubushushu, ebusuku
yingqele; ubuthongo bam bemka emehlweni am.

<span id="an_31:41">31:41</span> Kwaba njalo kum le minyaka imashumi
mabini endlwini yakho; ndakukhonza iminyaka elishumi elinamine ngenxa
yeentombi zakho zombini, iminyaka emithandathu ngenxa yempahla yakho
emfuthsane; uwuguqule kalishumi umvuzo wam.

<span id="an_31:42">31:42</span> Koko uThixo kabawo, uThixo ka-Abraham,
Ohlonelwa nguIsake, waba nam, inene unge undindulule ndilambatha ngoku.
UThixo uzibonile iintsizi zam nokuxelenga kwezandla zam, wakohlwaya
phezolo.

<span id="an_31:43">31:43</span> ULabhan waphendula wathi kuYakobi,
Iintombi ziintombi zam, oonyana ngoonyana bam, impahla emfutshane
yimpahla yam, neento zonke ozibonayo zezam. Ndinakwenza ntoni na namhla
ezintombini zam ezi, nakoonyana azo ezibazeleyo?

<span id="an_31:44">31:44</span> Yiza ngoku, senze umnqophiso, mna nawe,
ube lingqina phakathi kwam nawe.

<span id="an_31:45">31:45</span> UYakobi wathabatha ilitye,
waliphakamisa lasisimiso.

<span id="an_31:46">31:46</span> Wathi uYakobi kubazalwana bakhe,
Cholani amatye. Bathabatha amatye, benza imfumba, badla khona phezu
kwaloo mfumba.

<span id="an_31:47">31:47</span> Wathi ukuyibiza uLabhan
yiYegarsahaduta, uYakobi wathi ukuyibiza yiGaledi.

<span id="an_31:48">31:48</span> Wathi uLabhan, Le mfumba ilingqina
phakathi kwam nawe namhla, ngenxa yoko yathiywa igama eliyiGaledi;

<span id="an_31:49">31:49</span> neliyiMizpa, ngokuba wathi Makobonisele
uYehova phakathi kwam nawe, sakuba sisithelene;

<span id="an_31:50">31:50</span> ukuba uthe wazicinezela iintombi zam,
nokuba uthe wazeka abafazi phezu kweentombi zam, akukho bani unathi.
Khangela, uThixo ulingqina phakathi kwam nawe.

<span id="an_31:51">31:51</span> ULabhan wathi kuYakobi, Yabona le
mfumba, yabona esi simiso ndisiphakamisileyo phakathi kwam nawe;

<span id="an_31:52">31:52</span> ingqina yile mfumba, ingqina sesi
simiso, ukuba andiyi kugqitha mna kule mfumba ndiye kuwe, ukuba akuyi
kugqitha wena kule mfumba nakwesi simiso uze kum, senzane ububi.

<span id="an_31:53">31:53</span> UThixo ka-Abraham, uThixo kaNahore,
uThixo woyise wabo, makagwebe phakathi kwethu. UYakobi wafunga Ohlomelwa
nguyise uIsake.

<span id="an_31:54">31:54</span> UYakobi wabingelela umbingelelo
entabeni apho, wabiza abazalwana bakhe, ukuba badle isonka. Badla ke
isonka, balala entabeni apho.

<span id="an_31:55">31:55</span> Wavuka uLabhan kusasa, wabanga oonyana
bakhe, neentombi zakhe, wabasikelela; wemka ke uLabhan, wabuyela
ekhayeni lakhe.

<span id="an_32:1">32:1</span> UYakobi wahamba ngendlela yakhe;
zaqubisana naye izithunywa zikaThixo.

<span id="an_32:2">32:2</span> Wathi uYakobi akuzibona, Ngumkhosi
kaThixo lo; wathi igama laloo ndawo yiMahanayim.

<span id="an_32:3">32:3</span> Ke kaloku uYakobi wathuma abathunywa
phambi kwakhe, baya kuEsawu, umkhuluwa wakhe, ezweni lakwaSehire,
emhlabeni wakwaEdom.

<span id="an_32:4">32:4</span> Wabawisela umthetho esithi, Nothi
ukuthetha enkosini yam uEsawu, Utsho umkhonzi wakho uYakobi ukuthi,
Bendingumphambukeli kuLabhan, ndalibala khona kwada kwangoku;

<span id="an_32:5">32:5</span> ndineenkomo namaesile, nempahla
emfutshane, nabakhonzi, nabakhonzazana; ndithumele ukuxelela inkosi yam,
ukuze indibabale.

<span id="an_32:6">32:6</span> Abathunywa babuyela kuYakobi besithi,
Sifikile kumkhuluwa wakho uEsawu, naye uyeza kukukhawulela, enamadoda
angamakhulu omane.

<span id="an_32:7">32:7</span> Woyika kunene uYakobi, wabandezeleka,
wabahlula abantu ababenaye, nempahla emfutshane, neenkomo, neenkamela;
iimfuduka zambini.

<span id="an_32:8">32:8</span> Wathi, Ukuba uEsawu uthe wafika kwenye
imfuduka, wayichitha, yosinda imfuduka eseleyo.

<span id="an_32:9">32:9</span> Wathi uYakobi, Thixo kabawo uAbraham,
Thixo kabawo uIsake, Yehova, uthe kum, Buyela ezweni lakowenu,
kwelokuzalwa kwakho; ndokuphatha kakuhle.

<span id="an_32:10">32:10</span> Andiyilingene inceba yonke, nenyaniso
yonke oyenzileyo kumkhonzi wakho; kuba ndayiwela le Yordan, ndinentonga
yam yodwa, kodwa ngoku ndimfuduka mbini.

<span id="an_32:11">32:11</span> Khawundihlangule esandleni somkhuluwa
wam, esandleni sikaEsawu; ngokuba ndiyamoyika, hleze afike andibulale,
unina ndawonye nabantwana.

<span id="an_32:12">32:12</span> Wawuthe wena, Inene, ndiya kukuphatha
kakuhle, imbewu yakho nidyenze ibe njengentlabathi yolwandle,
engenakubalwa ngenxa yobuninzi.

<span id="an_32:13">32:13</span> Ke kaloku yena walala khona ngobo
busuku. Wathabatha entweni esifike kuyo isandla sakhe, yangumnikelo
kuEsawu, umkhuluwa wakhe;

<span id="an_32:14">32:14</span> iimazi zeebhokhwe ezimakhulu mabini,
neenkunzi zeebhokhwe ezimashumi mabini, neemazi neegusha ezimakhulu
mabini, neenkunzi zeegusha ezimashumi mabini,

<span id="an_32:15">32:15</span> neenkamela ezisengwayo ezimashumi
mathathu, ezinamathole azo, neemazi zeenkomo ezimashumi mane, neenkunzi
zeenkomo ezilishumi, neemazi zamaesile ezimashumi mabini, namaxhamxwa
alishumi.

<span id="an_32:16">32:16</span> Wazinikela esandleni sabakhonzi bakhe,
walowo umhlambi wawodwa. Wathi kubakhonzi bakhe, Welani phambi kwam,
nibeke isithuba phakathi komhlambi nomhlambi.

<span id="an_32:17">32:17</span> Owokuqala wamwisela umthetho, wathi, Xa
athe uEsawu umkhuluwa wam waqubisana nawe, wakubuza ngokuthi, Ungokabani
na? Uya phi na? Zezikabani na ezi zinto ziphambi kwakho?

<span id="an_32:18">32:18</span> wothi, Zezomkhonzi wakho uYakobi:
ngumnikelo othunyelwe inkosi yam uEsawu; nanku ke naye ngasemva kwethu.

<span id="an_32:19">32:19</span> Nowesibini, nowesithathu wamwisela
umthetho, nabo bonke ababeyilandela imihlambi, esithi, Nothetha ngolo
hlobo kuEsawu, nakufumanana naye.

<span id="an_32:20">32:20</span> Kananjalo nothi, Nanko mkhonzi wakho
uYakobi engasemva kwethu. Kuba wathi, Mandibucamagushe ubuso bakhe
ngomnikelo ohamba phambi kwam, emveni koko ndibubone ubuso bakhe;
mhlawumbi wondibuka.

<span id="an_32:21">32:21</span> Umnikelo lowo wahamba phambi kwakhe; ke
yena walala ngobo busuku emfudukeni.

<span id="an_32:22">32:22</span> Wavuka ngobo busuku, wathabatha abafazi
bakhe bobabini, nabakhonzanzana bakhe bobabini noonyana bakhe abalishumi
elinamnye, waliwela izibuko le Yabhoki.

<span id="an_32:23">32:23</span> Wabathabatha ke, wabaweza emfuleni
lowo, waziweza zonke izinto abenazo.

<span id="an_32:24">32:24</span> UYakobi wasala yedwa; kwazamana indoda
naye kwada kwathi qhiphu ukusa.

<span id="an_32:25">32:25</span> Yakubona ukuba ayimeyisi, yachukumisa
usikrobana womlenze wakhe, wancothuka usikrobana womlenze kaYakobi
ngokuzamana nayo.

<span id="an_32:26">32:26</span> Yathi, Ndindulule ndihambe, kuba
kuyasa. Wathi yena, Andiyi kukundulula umke, ukuba akuthanga
undisikelele.

<span id="an_32:27">32:27</span> Yathi kuye, Ngubani na igama lakho?
Wathi, NdinguYakobi.

<span id="an_32:28">32:28</span> Yathi, Igama lakho akusayi kuba sathiwa
nguYakobi; kuya kuthiwa unguSirayeli, ngokuba ulwe noThixo nabantu,
weyisa.

<span id="an_32:29">32:29</span> Wabuza uYakobi wathi, Ndixelele igama
lakho. Yathi, Ulibuzelani na igama lam? Yamsikelela khona.

<span id="an_32:30">32:30</span> UYakobi wayithiya loo ndawo igama
eliyiPeniyeli; kuba wathi, Ndibonene noThixo, wahlangulwa umphefumlo
wam.

<span id="an_32:31">32:31</span> Lathi chapha ilanga, akudlula
ePeniweli, ejingxela ngomlenze wakhe.

<span id="an_32:32">32:32</span> Ngenxa yoko oonyana bakaSirayeli
abawudli umsipha kasikrobana ophezu kosikrobana womlenze, nanamhla;
ngokuba yachukumisa usikrobana womlenze kaYakobi emsipheni kasikrobana.

<span id="an_33:1">33:1</span> Wawaphakamisa uYakobi amehlo akhe,
wabona, nanko uEsawu esiza, enamadoda amakhulu mane. Abantwana
wabahlulahlula, baba kuLeya, nakuRakeli, nakubakhonzazana bobabini.

<span id="an_33:2">33:2</span> Wababeka abakhonzazana nabantwana babo
phambili, uLeya nabantwana bakhe emva kwabo, uRakeli noYosefu emva
kanye.

<span id="an_33:3">33:3</span> Ke yena wagqithela phambi kwabo, waqubuda
emhlabeni kasixhenxe, wada wasondela kumkhuluwa wakhe.

<span id="an_33:4">33:4</span> Wagidima uEsawu emkhawulela, wamwola,
wawa entanyeni yakhe, wamanga; basitsho isililo.

<span id="an_33:5">33:5</span> Wawaphakamisa amehlo akhe, wababona
abafazi nabantwana, wathi, Ngoobani na aba banawe? Wathi yena,
Ngabantwana, athe uThixo wabababala umkhonzi wakho.

<span id="an_33:6">33:6</span> Basondela abakhonzazana, bona nabantwana
babo, baqubuda.

<span id="an_33:7">33:7</span> Wasondela noLeya nabantwana bakhe,
baqubuda; emveni koko wasondela uYosefu noRakeli, baqubuda.

<span id="an_33:8">33:8</span> Wathi, Iyintoni na yonke le mfuduka yakho
endiqubisene nayo? Wathi, Yeyokuba ndibabalwe emehlweni enkosi yam.

<span id="an_33:9">33:9</span> Wathi uEsawu, Ndanele, mninawa; makube
kokwakho okwakho.

<span id="an_33:10">33:10</span> Wathi uYakobi, Hayi, makungabi njalo.
Ukuba kaloku ndibabalwe emehlweni akho, thabatha umnikelo wam lo
esandleni sam; kuba ngenxa yoko ndibubonile ubuso bakho, ndanga ndibona
ubuso bukaThixo, ndalikholo kuwe.

<span id="an_33:11">33:11</span> Khawuyithabathe intsikelelo yam
ezisiweyo kuwe, ngokuba uThixo undibabale, kuba ndineento zonke.
Wamjoka, wayithabatha.

<span id="an_33:12">33:12</span> Wathi uEsawu, Masinduluke, sihambe;
ndohamba phambi kwakho.

<span id="an_33:13">33:13</span> Wathi kuye, Inkosi yam iyazi ukuba
abantwana bathambile, nempahla emfutshane, neenkomo ezanyisayo ziphezu
kwam; yothi iqhutywe kakhulu imini enye, ife yonke impahla emfutshane.

<span id="an_33:14">33:14</span> Inkosi yam mayikhe igqithele phambi
komkhonzi wayo ndihambise kuhle ngokuhamba kwempahla ephambi kwam,
nangokuhamba kwabantwana, ndide ndifike enkosini yam kwaSehire.

<span id="an_33:15">33:15</span> Wathi uEsawu, Makhe ndiyishiye kuwe
inxenye yabantu abanam. Wathi yena, Ngani na? Mandibabalwe emehlweni
enkosi yam.

<span id="an_33:16">33:16</span> Wabuya ngaloo mhla uEsawu ngendlela
yakhe, esiya kwaSehire.

<span id="an_33:17">33:17</span> UYakobi wanduluka, waya eSukoti,
wazakhela indlu, iinkomo zakhe wazibiyela iintlantsi; ngenxa yoko
kwathiwa igama laloo ndawo yiSukoti.

<span id="an_33:18">33:18</span> Wafika uYakobi enoxolo emzini kaShekem,
osezweni lakwaKanan, ekuveleni kwakhe ePadan-aram; wamisa iintente
phambi komzi.

<span id="an_33:19">33:19</span> Wathenga isiziba somhlaba, apho
wayitwabulula khona intente yakhe, esandleni soonyana bakaHamore
usoShekem, ngekhulu lemali.

<span id="an_33:20">33:20</span> Wamisa khona isibingelelo, wathi
ukusithiya nguThixo, uThixo kaSirayeli.

<span id="an_34:1">34:1</span> Ke kaloku uDina, intombi kaLeya, leyo
wayizalela uYakobi, waphuma waya kubona iintombi zelo zwe.

<span id="an_34:2">34:2</span> UShekem, unyana kaHamore umHivi, isikhulu
selizwe, sambona, samthabatha, salala naye, samona.

<span id="an_34:3">34:3</span> Umphefumlo wakhe wanamathela kuDina
intombi kaYakobi; wayithanda intombi leyo, wathetha kakuhle nentombi.

<span id="an_34:4">34:4</span> UShekem wathetha kuHamore uyise wathi,
Ndizekele le ntombi ibe ngumfazi.

<span id="an_34:5">34:5</span> Weva uYakobi ukuba umenze inqambi uDina,
intombi yakhe. Ke oonyana bakhe baye besempahleni yakhe endle; wathi tu
ke uYakobi, bada bafika.

<span id="an_34:6">34:6</span> Waphuma uHamore, uyise kaShekem, eza
kuthetha noYakobi.

<span id="an_34:7">34:7</span> Bafika oonyana akaYakobi evela kwalusa.
Bakuyiva le nto aba bahlungu amadoda lawo, avutha kunene ngumsindo,
ngokuba wenza ubudenge kwaSirayeli ngokulala nentombi kaYakobi, into
leyo engeyakwenziwa.

<span id="an_34:8">34:8</span> Wathetha uHamore nabo, esithi, uShekem,
unyana wam, umphefumlo wakhe uthene nca nentombi yakowenu; khanimnike
ibe ngumkakhe;

<span id="an_34:9">34:9</span> nendiselane nathi, nisinike iintombi
zenu, nizeke iintombi zethu;

<span id="an_34:10">34:10</span> nahlale nathi, ilizwe libe phambi
kwenu; hlalani nirhwebe kulo, niqiniseke ukuma kulo.

<span id="an_34:11">34:11</span> Wathi uShekem kuyise wayo,
nakubanakwayo, Mandibabalwe emehlweni enu, nento eniyithethayo kum
ndoninika.

<span id="an_34:12">34:12</span> Yandisani kunene ikhazi phezu kwam,
nesipho; ndoninika njengoko nithethayo kum; ndinikeni ke intombi leyo
ibe ngumfazi.

<span id="an_34:13">34:13</span> Oonyana bakaYakobi babaphendla ooShekem
noHamore uyise ngenkohliso, bathetha nabo, ngokuba ebemenze inqambi
uDina, udade wabo.

<span id="an_34:14">34:14</span> Bathi kubo, Asinakuyenza le nto, yokuba
udade wethu simnike indoda engalukanga; kuba loo nto ibe ingaba
sisingcikivo kuthi.

<span id="an_34:15">34:15</span> Sovumelana nani ngale ndawo yodwa,
ukuba nithe naba njengathi, ngokuthi yaluke kuni yonke into eyindoda.

<span id="an_34:16">34:16</span> Soninika ke iintombi zethu, sizeke
iintombi zenu, sihlale nani, sibe bantu banye.

<span id="an_34:17">34:17</span> Ukuba nithe anasiphulaphula ngokuthi
naluke, soyithabatha intombi yethu, simke.

<span id="an_34:18">34:18</span> Alunga amazwi abo emehlweni kaHamore,
nasemehlweni kaShekem, unyana kaHamore.

<span id="an_34:19">34:19</span> Akalibala umfana ukuyenza loo nto, uba
ubethabathekile yintombi kaYakobi; ubezukile yena ngaphezu kwayo yonke
indlu kayise.

<span id="an_34:20">34:20</span> Weza uHamore noShekem, unyana wakhe,
esangweni lomzi wabo, bathetha kumadoda omzi, bathi,

<span id="an_34:21">34:21</span> La madoda ayavana nathi; makahlale
ezweni apha, arhwebe kulo; ilizwe eli, yabonani, libanzi ngeenxa zombini
phambi kwawo; sozizeka iintombi zawo zibe ngabafazi, siwanike iintombi
zethu.

<span id="an_34:22">34:22</span> Ke ovumelana nathi ngale ndawo yodwa
amadoda lawo, ukuhlala nathi, sibe bantu banye, yakwaluka kuthi yonke
into eyinoda, njengokuba alukile wona.

<span id="an_34:23">34:23</span> Imfuyo yawo, nengqwebo yawo, nawo onke
amaqegu awo, akasayi kuba ngawethu na? Siya kuthi kodwa sivumelane nawo,
ukuba ahlale nathi.

<span id="an_34:24">34:24</span> Bamphulaphula ke uHamore noShekem
unyana wakhe, bonke abaphuma ngesango omzi wabo. Yaluswa yonke into
eyindoda, bonke abaphuma ngesango lomzi wabo.

<span id="an_34:25">34:25</span> Kwathi ngomhla wesithathu, bakuba
buhlungu, besuka oonyana ababini bakaYakobi, uSimon noLevi, abanakwabo
boDina, bathabatha walowo ikrele lakhe, bawufikela loo mzi
ungakhumbulele nto, babulala yonke into eyindoda.

<span id="an_34:26">34:26</span> Babulala noHamore, noShekem unyana
wakhe, ngohlangothi lwekrele, bamthabatha uDina endlwini kaShekem,
baphuma.

<span id="an_34:27">34:27</span> Oonyana bakaYakobi babafikela
ababuleweyo, bawuphanga umzi, ngokuba bebemenze inqambi udade wabo.

<span id="an_34:28">34:28</span> Impahla yabo emfutshane, neenkomo zabo,
namaesile abo, neento zonke ezibe ziphakathi komzi, nezibe zisendle,
bazithabatha;

<span id="an_34:29">34:29</span> nobutyebi babo bonke, nabantwana babo
bonke, nabafazi babo, babathimba, baphanga neento zonke ebe zisendlwini.

<span id="an_34:30">34:30</span> UYakobi wathi kuSimon nakuLevi,
Nindihlisele ishwangusha, ukuze ndinuke phakathi kwabemi belizwe eli,
phakathi kwamaKanan, naphakathi kwamaPerizi; ndibantu bambalwa nje mna,
baya kundihlanganyela, bandibulale, nditshatyalaliswe mna, nendlu yam.

<span id="an_34:31">34:31</span> Bathi bona, udade wethu angaphathwa
njengehenyukazi yini na?

<span id="an_35:1">35:1</span> Ke kaloku wathi uThixo kuYakobi, Suka uye
eBheteli, uhlale khona, wenze khona isibingelelo kuThixo, owabonakalayo
kuwe ekubalekeni kwakho ebusweni bukaEsawu, umkhuluwa wakho.

<span id="an_35:2">35:2</span> Wathi ke uYakobi kwindlu yakhe, nakubo
bonke ababenaye, Susani izithixo zasemzini eziphakathi kwenu, nina
nizihlambulule, ninxibe ngubo zimbi;

<span id="an_35:3">35:3</span> sisuke, sinyuke siye eBheteli, senze
khona isibingelelo kuThixo, owandiphendula ngomhla wokubandezeleka kwam,
obe nam endleleni endandihamba ngayo.

<span id="an_35:4">35:4</span> Bazinika uYakobi zonke izithixo zasemzini
ebezisesandleni sabo, namajikazi abesezindlebeni zabo; uYakobi wazimbela
phantsi komoki obungakwaShekem.

<span id="an_35:5">35:5</span> Banduluka; uqhiphulo-mbilini ngoThixo
lwaba phezu kwemizi ngeenxa zonke kubo, ayabasukela oonyana bakaYakobi.

<span id="an_35:6">35:6</span> Wafika uYakobi eLuzi, esezweni
lakwaKanan, ekwayiBheteli; yena nabo bonke abantu ababenaye.

<span id="an_35:7">35:7</span> Wakha khona isibingelelo, wathi loo ndawo
ukuyibiza nguThixo waseBheteli; kuba kulapho uThixo wazityhilayo kuye,
ekubalekeni kwakhe ebusweni bomkhuluwa wakhe.

<span id="an_35:8">35:8</span> Wafa uDebhora, umanyisikazi kaRebheka,
angcwatywa ngasezantsi kweBheteli, phantsi kom-oki; kwathiwa igama layo
nguMoki wokuLila.

<span id="an_35:9">35:9</span> UThixo wabuya wabonakala kuYakobi
ekuveleni kwakhe ePadan-aram, wamsikelela.

<span id="an_35:10">35:10</span> Wathi uThixo kuye, Igama lakho
nguYakobi; akuyi kuba sathiwa igama lakho nguYakobi, kuya kuthiwa igama
lakho nguSirayeli; wamthiya ke igama elinguSirayeli.

<span id="an_35:11">35:11</span> Wathi uThixo kuye, NdinguThixo
uSomandla. Qhama, wande; uhlanga nesikhungu seentlanga siya kuvela kuwe,
nookumkani baphume esinqeni sakho.

<span id="an_35:12">35:12</span> Ilizwe endalinika uAbraham noIsake
ndilinike wena; ndilinike imbewu yakho emva kwakho ilizwe elo.

<span id="an_35:13">35:13</span> Wenyuka uThixo, wemka kuye kuloo ndawo
abethethe naye kuyo.

<span id="an_35:14">35:14</span> UYakobi wamisa isimiso kuloo ndawo
abethethe naye kuyo, isimiso samatye; wathulula phezu kwaso umnikelo
othululwayo, wagalela neoli phezu kwaso.

<span id="an_35:15">35:15</span> UYakobi wathi igama laloo ndawo, uThixo
abethethe naye kuyo, yiBheteli.

<span id="an_35:16">35:16</span> Banduluka eBheteli. Kwathi,
kusemganyana ukuba kufikwe e-Efrata, wazala uRakeli, kwaba nzima ukuzala
kwakhe.

<span id="an_35:17">35:17</span> Kwathi, kwakuba nzima ukuzala kwakhe,
wathi umzalisikazi kuye, Musa ukoyika, kuba nalo ngunyana wakho.

<span id="an_35:18">35:18</span> Kwathi ekupumeni komphefumlo wakhe,
kuba wafayo, wathi nguBhenoni igama lakhe; ke yena uyise wathi
nguBhenjamin.

<span id="an_35:19">35:19</span> Wafa ke uRakeli, wangcwatyelwa
endleleni yase-Efrata eyiBhetelehem.

<span id="an_35:20">35:20</span> UYakobi wamisa isimiso phezu kwengcwaba
lakhe; sisimiso sengcwaba likaRakeli nanamhla.

<span id="an_35:21">35:21</span> USirayeli wayincothula intente yakhe,
waya wayitwabulula ngaphaya kweMigdoli-edere.

<span id="an_35:22">35:22</span> Kwathi, ekuhlaleni kukaSirayeli kwelo
zwe, waya uRubhen, wamlala uBhiliha, ishweshwe likayise; weva ke
uSirayeli. Oonyana bakaYakobi babelishumi elinababini.

<span id="an_35:23">35:23</span> Oonyana bakaLeya nguRubhen, owamazibulo
kuYakobi, noSimon, noLevi, noYuda, noIsakare, noZebhulon.

<span id="an_35:24">35:24</span> Oonyana bakaRakeli nguYosefu
noBhenjamin.

<span id="an_35:25">35:25</span> Oonyana bakaBhiliha, umkhonzazana
kaRakeli, nguDan noNafetali.

<span id="an_35:26">35:26</span> Oonyana bakaZilipa, umkhonzazana
kaLeya, nguGadi noAshere. Ngabo abo oonyana bakaYakobi, awabazalelwa
ePadan-aram.

<span id="an_35:27">35:27</span> UYakobi waya kuIsake uyise kwaMamre,
eKiriyati ka-Arbha, eHebron, apho babengabaphambukeli khona uAbraham
noIsake.

<span id="an_35:28">35:28</span> Imihla kaIsake yaba yiminyaka elikhulu
elinamanci asibhozo.

<span id="an_35:29">35:29</span> UIsake waphuma umphefumlo, wafa,
wahlanganiselwa kwabakowabo, aluphele, ephelele ebudaleni. Bamngcwaba
ooEsawu noYakobi, oonyana bakhe.

<span id="an_36:1">36:1</span> Yiyo le ke inzala kaEsawu, onguEdom.

<span id="an_36:2">36:2</span> UEsawu wabazeka abafazi bakhe ezintombini
zakwaKanan: uAda, intombi kaElon umHeti, oAholibhama, intombi ka-Ana,
intombi kaTsibheyon umHivi;

<span id="an_36:3">36:3</span> wazeka noBhasemati, intombi kaIshmayeli,
udade boNebhayoti.

<span id="an_36:4">36:4</span> UAda wamzalela uEsawu uElifazi:
uBhasemati wazala uRehuweli.

<span id="an_36:5">36:5</span> UAholibhama wazala uYehushe, noYalam,
noKora. Ngabo abo oonyana bakaEsawu, awabazalelwayo ezweni lakwaKanan.

<span id="an_36:6">36:6</span> UEsawu wabathabatha abafazi bakhe,
noonyana bakhe, neentombi zakhe, nabendlu yakhe yonke, nemfuyo yakhe,
namaqegu akhe onke, nengqwebo yakhe yonke abeyiqebile ezweni lakwaKanan,
waya kwelinye ilizwe, emka ngenxa kaYakobi umninawa wakhe.

<span id="an_36:7">36:7</span> Kuba ingqwebo yabo ibininzi, ukuze
bangabi nakuhlala ndawonye; nelizwe lokuphambukela kwabo libe
lingenakubathwala, ngenxa yemfuyo yabo.

<span id="an_36:8">36:8</span> Wahlala uEsawu entabeni yakwaSehire.
UEsawu ke lowo nguEdom.

<span id="an_36:9">36:9</span> Yiyo le ke inzala kaEsawu, uyise
wamaEdom, entabeni yakwaSehire.

<span id="an_36:10">36:10</span> Ngawo la ke amagama oonyana bakaEsawu:
nguElifazi, unyana ka-Ada, umkaEsawu; nguRehuweli, unyana kaBhasemati,
umkaEsawu.

<span id="an_36:11">36:11</span> Oonyana bakaElifazi nguTeman, no-Omare,
noTsefo, noGatam, noKenazi.

<span id="an_36:12">36:12</span> UTimna ebelishweshwe likaElifazi,
unyana kaEsawu, wamzalela uElifazi uAmaleki;

<span id="an_36:13">36:13</span> ngabo abo oonyana baka-Ada, umkaEsawu.
Ngabo aba oonyana bakaRehuweli: uNahati, noZera, noShama, noMiza. Ngabo
abo oonyana bakaBhasemati, umkaEsawu.

<span id="an_36:14">36:14</span> Ngabo aba oonyana baka-Aholibhama,
intombi ka-Ana, intombi kaTsibheyon, umkaEsawu: wamzalela uEsawu
uYehushe, noYalam, noKora.

<span id="an_36:15">36:15</span> Zizo ezi izikhulu zoonyana bakaEsawu:
oonyana bakaElifazi, owamazibulo kuEsawu, sisikhulu esinguTeman,
isikhulu esingeOmare, isikhulu esinguTsefo, isikhulu esinguKenazi,
isikhulu esinguKora, isikhulu esinguGatam, isikhulu esinguAmaleki.

<span id="an_36:16">36:16</span> Zizo ezo izikhulu zakwaElifazi ezweni
lakwaEdom; ngabo abo oonyana baka-Ada.

<span id="an_36:17">36:17</span> Ngabo aba oonyana bakaRehuweli, unyana
kaEsawu: sisikhulu esinguNahati, isikhulu esinguZera, isikhulu
esinguShama, isikhulu esinguMiza; zizo ezo izikhulu zakwaRehuweli ezweni
lakwaEdom; ngabo abo oonyana bakaBhasemati, umkaEsawu.

<span id="an_36:18">36:18</span> Ngabo aba oonyana baka-Aholibhama,
umkaEsawu: sisikhulu esinguYehushe, isikhulu esinguYalam, isikhulu
esinguKora; zizo ezo izikhulu zakwa-Aholibhama, intombi ka-Ana,
umkaEsawu.

<span id="an_36:19">36:19</span> Ngabo abo oonyana bakaEsawu, zizo ezo
izikhulu; nguEdom ke lowo.

<span id="an_36:20">36:20</span> Ngabo abo oonyana bakaSehire umHori,
ababemi kwelo zwe: uLotan, noShobhali,

<span id="an_36:21">36:21</span> noTsibheyon, oAna, noDishon noEtsere,
noDishan; zizo ezo izikhulu zamaHori, oonyana bakaSehire, ezweni
lakwaEdom.

<span id="an_36:22">36:22</span> Oonyana bakaLotan babengamaHori,
noHemam; udade boLotan nguTimna.

<span id="an_36:23">36:23</span> Ngabo aba oonyana bakaShobhali:
nguAlevan, noManahati, noEbhali, noShefo, no-Onam.

<span id="an_36:24">36:24</span> Ngabo aba oonyana bakaTsibheyon: nguAya
noAna. Ngulo Ana wayifumanayo imithombo eshushu entlango, esalusa
amaesile kaTsibheyon uyise.

<span id="an_36:25">36:25</span> Ngabo aba oonyana baka-Ana: NguDishon;
uAholibhama wayeyintombi ka-Ana: nguDishon; uAholibhama wayeyintombi
ka-Ana.

<span id="an_36:26">36:26</span> Ngabo aba oonyana bakaDishon:
nguHemdan, noEshbhan, noItran, noKeran.

<span id="an_36:27">36:27</span> Ngabo aba oonyana bakaEtsere:

<span id="an_36:28">36:28</span> nguBhilehan, noZavan, noAkan. Ngabo aba
oonyana bakaDishan: ngu-Utse noAran.

<span id="an_36:29">36:29</span> Zizo ezi izikhulu zamaHori: isikhulu
esinguLotan, isikhulu esinguShobhali, isikhulu esinguTsibheyon, isikhulu
esinguAna, isikhulu esinguDishon,

<span id="an_36:30">36:30</span> isikhulu esinguEtsere, isikhulu
esinguDishan; zizo ezo izikhulu zamaHori, ngokwezikhulu zabo ezweni
lakwaSehire.

<span id="an_36:31">36:31</span> Ngabo aba ookumkani ababelawula ezweni
lakwaEdom, kungekabikho kumkani unobukumkani kubo oonyana bakaSirayeli:

<span id="an_36:32">36:32</span> uBhela, unyana kaBhehore, walawula
kwaEdom; igama lomzi wakhe yiDinabha.

<span id="an_36:33">36:33</span> Wafa uBhela, wathi uYobhabhi, unyana
kaZera waseBhotsera, walawula esikhundleni sakhe.

<span id="an_36:34">36:34</span> Wafa uYobhabhi, wathi uHusham,
wasezweni lamaTeman, walawula esikhundleni sakhe.

<span id="an_36:35">36:35</span> Wafa uHusham, wathi uHadadi, unyana
kaBhedadi, owawatshabalalisayo amaMidiyan emhlabeni wamaMowabhi,
walawula esikhundleni sakhe; igama lomzi wakhe yiAviti.

<span id="an_36:36">36:36</span> Wafa uHadadi, wathi uSamla waseMasereka
walawula esikhundleni sakhe.

<span id="an_36:37">36:37</span> Wafa uSamla, wathi uSawule,
waseRehobhoti yoMlambo, walawula esikhundleni sakhe.

<span id="an_36:38">36:38</span> Wafa uSawule, wathi uBhahali-hanan,
unyana ka-Akebhore, walawula esikhundleni sakhe.

<span id="an_36:39">36:39</span> Wafa uBhahali-hanan, unyana
ka-Akebhore, wathi uHadare walawula esikhundleni sakhe; igama lomzi
wakhe yiPawu; igama lomkakhe nguMehetabheli, intombi kaMatrede, intombi
kaMezahabhi.

<span id="an_36:40">36:40</span> Ngawo la amagama ezikhulu zakwaEsawu
ngokwezizwe zazo, ngokweendawo zazo, ngamagama azo: isikhulu
esinguTimna, isikhulu esinguAleva, isikhulu esinguYetete,

<span id="an_36:41">36:41</span> isikhulu esinguAholibhama, isikhulu
esinguEla, isikhulu esinguPinon,

<span id="an_36:42">36:42</span> isikhulu esinguKenazi, isikhulu
esinguTeman, isikhulu esinguMibhetsare,

<span id="an_36:43">36:43</span> isikhulu esinguMagediyeli, isikhulu
esinguIram. Zizo ezo izikhulu zakwaEdom, ngokwamakhaya azo, ezweni
lokuma kwazo. NguEsawu ke lowo uyise wamaEdom.

<span id="an_37:1">37:1</span> Ke kaloku uYakobi wahlala ezweni
lokuphambukela kukayise, ezweni lakwaKanan.

<span id="an_37:2">37:2</span> Yiyo le ke inzala kaYakobi. UYosefu,
engominyaka ilishumi linesixhenxe ezelwe, wayesalusa impahla emfutshane
ndawonye nabakhuluwa bakhe; yena ke, engumfana, wayenoonyana
bakaBhiliha, noonyana bakaZilipa, abafazi bakayise. UYosefu wazisa udaba
lwabo olubi kuyise.

<span id="an_37:3">37:3</span> USirayeli wayemthanda uYosefu ngaphezu
kwabo bonke oonyana bakhe, ngokuba ebengunyana wokwaluphala kwakhe; yena
wamenzela ke ingubo ende enemikhono.

<span id="an_37:4">37:4</span> Abakhuluwa bakhe babona ukuba uyise
umthanda ngaphezu kwabo bonke, bamthiya, ababa nakuthetha naye bexolile.

<span id="an_37:5">37:5</span> UYosefu waphupha iphupha, wabaxelela
abakhuluwa bakhe; kwaba kukhona bamthiyayo.

<span id="an_37:6">37:6</span> Wathi kubo, Khanilive eli phupha
ndiliphuphileyo.

<span id="an_37:7">37:7</span> Yabonani, besibopha izithungu entsimini
phakathi; saza isithungu sam sesuka sema; zaza izithungu zenu
zasingqonga, zaqubuda kwisithungu sam.

<span id="an_37:8">37:8</span> Abakhuluwa bakhe bathi kuye, Yinene na
ukuba uya kuba ngukumkani phezu kwethu? Yinene na ukuba uya kusilawula?
Kwaba kukhona bamtiyayo ngenxa yamaphupha akhe, nangenxa yamazwi akhe.

<span id="an_37:9">37:9</span> Wabuya waphupha elinye iphupha, walixela
kubakhuluwa bakhe, wathi, Yabonani, ndibuye ndaphupha iphupha; ndiphuphe
ilanga nenyanga neenkwenkwezi ezilushumi elinanye ziqubuda kum.

<span id="an_37:10">37:10</span> Wakuxela kuyise, nakubakhuluwa bakhe.
Uyise wamkhalimela, wathi kuye, Liphupha lini na eli uliphuphileyo? Mna,
nonyoko, nabakhuluwa bakho, soza size kuqubuda kuwe na emhlabeni?

<span id="an_37:11">37:11</span> Abakhuluwa bakhe bammonela, ke yena
uyise waligcina eli lizwi.

<span id="an_37:12">37:12</span> Ke kaloku abakhuluwa bakhe baya kwalusa
impahla emfutshane kayise kwaShekem.

<span id="an_37:13">37:13</span> USirayeli wathi kuYosefu, Abakhuluwa
bakho abalusi eShekem na? Yiza, ndikuthume kubo.

<span id="an_37:14">37:14</span> Wathi yena kuye, Ndilapha. Wathi kuye,
Khawuye kukhangela ukuphila kwabakhuluwa bakho, nokuphila kwempahla
emfutshane; ubuye uze kundixelela. Wamthuma ke, emsusa entilini
yaseHebron, waya eShekem.

<span id="an_37:15">37:15</span> Wafunyanwa ngumfo, ebhadula endle; umfo
lowo wambuza wathi, Ufuna ntoni na?

<span id="an_37:16">37:16</span> Wathi, Ndifuna abakhuluwa bam;
khawundixelele apho balusa khona.

<span id="an_37:17">37:17</span> Wathi umfo, Bandulukile apha, kuba
khendeva besithi, Masiye eDotan. UYosefu wabalandela abakhuluwa bakhe,
wabafumana eDotan.

<span id="an_37:18">37:18</span> Bambona ke esekude, engekasondeli kubo,
benza iyelenqe lokumbulala.

<span id="an_37:19">37:19</span> Bathetha omnye komnye besithi, Nanko lo
mphuphi esiza.

<span id="an_37:20">37:20</span> Yizani ke ngoko, simbulale, simphose
komnye wemihadi, sithi, Udliwe lirhamncwa, size sibone ukuba amaphupha
akhe oba yintoni na.

<span id="an_37:21">37:21</span> Weva uRubhen, wamhlangula esandleni
sabo; wathi, Masingambulali afe.

<span id="an_37:22">37:22</span> Wathi uRhubhen kubo, Musani ukuphalaza
gazi; mphoseni kulo mhadi usentlango; musani ukumsa sandla. Watsho,
ukuze amhlangule esandleni sabo, ambuyisele kuyise.

<span id="an_37:23">37:23</span> Kwathi akufika uYosefu kubakhuluwa
bakhe, bamhluba uYosefu ingubo yakhe, ingubo ende enemikhono abenayo;

<span id="an_37:24">37:24</span> bamthabatha, bamphosa emhadini; umhadi
lowo ube uze, kungekho manzi kuwo.

<span id="an_37:25">37:25</span> Bahlala phantsi, badla isonka;
baphakamisa amehlo abo, bakhangela, nango umkhoko wamaIshmayeli uvela
eGiliyadi, uneenkamela zithwele intlaka emhlophe, namafutha aqholiweyo,
nentlaka emnandi, besihla nazo besiya eYiputa.

<span id="an_37:26">37:26</span> UYuda wathi kubazalwana bakhe,
Yinzuzoni na ukuthi simbulale umninawa wethu, sifihle igazi lakhe?

<span id="an_37:27">37:27</span> Yizani sithengise ngaye kumaIshmayeli;
isandla sethu masingabi phezu kwakhe, ngokuba ngumzalwana wethu, yinyama
yethu. Bamphulaphula abazalwana bakhe.

<span id="an_37:28">37:28</span> Adlula amaMidiyan lawo angabarhwebi;
bamrhola, bamkhupha uYosefu emhadini, bathengisa ngoYosefu kumaIshmayeli
ngeesilivere ezimashumi mabini; amsa uYosefu eYiputa.

<span id="an_37:29">37:29</span> Wabuyela uRubhen emhadini. Yini?
UYosefu akakho emhadini; wazidrazula iingubo zakhe.

<span id="an_37:30">37:30</span> Wabuyela kubaninawa bakhe, wathi,
Umfana akakho; mna ke ndosuka ndiye ngaphi na?

<span id="an_37:31">37:31</span> Bayithabatha ingubo kaYosefu, baxhela
inkunzi yebhokhwe exhonti, bayithi nkxu ingubo egazini.

<span id="an_37:32">37:32</span> Bayithumela ingubo ende enemikhono
ekhaya, bayisa kuyise, bathi, Siyichole; khawufanise, ukuba yingubo
yonyana wakho, asiyiyo, sini na?

<span id="an_37:33">37:33</span> Wayifanisa, wathi, Yingubo yonyana wam;
udliwe lirhamncwa; inene, uqwengiwe uYosefu.

<span id="an_37:34">37:34</span> UYakobi wazikrazula iingubo zakhe,
wabeka ezirhwexayo esinqeni sakhe, wamenzela isijwili unyana wakhe
imihla emininzi.

<span id="an_37:35">37:35</span> Besuka bonke oonyana bakhe nazo zonke
iintombi zakhe, beza kumthuthuzela; akavuma kuthuthuzelwa, wathi, Ndiya
kuhla ndiye kunyana wam kwelabafileyo, ndisenza isijwili. Uyise
wamlilela ke.

<span id="an_37:36">37:36</span> AmaMidiyan aya athengisa ngaya eYiputa
kuPotifare, umbusi wakwaFaro, umthetheli wabasiki.

<span id="an_38:1">38:1</span> Kwathi ngelo xesha, wehla uYuda, esuka
kubazalwana bakhe, waya wayimisa intente yakhe ngakwindoda yaseAdulam,
egama linguHira.

<span id="an_38:2">38:2</span> UYuda wabona khona intombi yendoda
engumKanan, egama linguShuwa; wayizeka, wayingena.

<span id="an_38:3">38:3</span> Yamitha, yazala unyana; wathi igama lakhe
nguEre.

<span id="an_38:4">38:4</span> Yabuya yamitha, yazala unyana; yathi
igama lakhe nguOnan.

<span id="an_38:5">38:5</span> Yabuya yaphinda yamitha, yazala unyana;
yathi igama lakhe nguShela; wayeseKezibhi ukumzala kwakhe.

<span id="an_38:6">38:6</span> UYuda wamzekela uEre, amazibulo akhe,
umfazi ogama linguTamare.

<span id="an_38:7">38:7</span> Ke uEre, amazibulo kaYuda, ubeneentlondi
ezimbi emehlweni kaYehova; waza uYehova wambulala.

<span id="an_38:8">38:8</span> UYuda wathi kuOnan, Yiya kumfazi
womkhuluwa wakho, umngene, umvelisele imbewu umkhuluwa wakho.

<span id="an_38:9">38:9</span> Wayesazi uOnan ukuba imbewu ayiyi kuba
yeyakhe; wathi, xa sukuba esiya kumfazi womkhuluwa wakhe, wayiphalazela
emhlabeni ukuze angamniki mbewu umkhuluwa wakhe.

<span id="an_38:10">38:10</span> Kwaba kubi emehlweni kaYehova oko
wakwenzayo; ngoko wambulala naye.

<span id="an_38:11">38:11</span> Wathi uYuda kuTamare, umolokazana
wakhe, Hlala ungumhlolokazi endlwini kayihlo, ade akhule uShela, unyana
wam; kuba wathi, Hleze afe naye, njengabakhuluwa bakhe. Wemka uTamare,
waya kuhlala endlwini kayise.

<span id="an_38:12">38:12</span> Zakuba ninzi iintsuku, yafa intombi
kaShuwa, umkaYuda Akuthuthuzeleka uYuda, wenyuka waya kubachebi bempahla
yakhe emfutshane, yena noHira, isihlobo sakhe saseAdulam, kwaTimna.

<span id="an_38:13">38:13</span> Waxelelwa uTamare kwathiwa, Nanko
uyihlozala, enyuka esiya kucheba impahla yakhe emfutshane kwaTimna.

<span id="an_38:14">38:14</span> Wazisusa iingubo zobuhlolokazi bakhe,
wazigqubuthela ngesigqubuthelo, wazithi wambu, wahlala phantsi esangweni
le-Enayim, engasendleleni eya kwaTimna; kuba ubebona ukuba ukhulile
uShela, akasiwa noko kuye ukuba abe ngumkakhe.

<span id="an_38:15">38:15</span> UYuda wambona, waba ulihenyukazi, kuba
ebegqubuthele ubuso.

<span id="an_38:16">38:16</span> Wathi gu bucala, waya kuye endleleni
wathi, Khawuze, ndikungene; kuba ubengazi ukuba ngumolokazana wakhe.
Wathi, Wondinika ntoni na, ukuze ndikuvumele ukuba undingene?

<span id="an_38:17">38:17</span> Wathi, Mna ndothumela ndithabathe
itakane lebhokwe elisempahleni emfutshane. Wathi, Ewe, ukuba uthe
wandinika isibambiso, ude ulithumele kum.

<span id="an_38:18">38:18</span> Wathi, Ndikunike sibambiso sini na?
Wathi yena, Umsesane wakho, nesidanga sakho, nomsimelelo wakho
osesandleni sakho. Wamnika ke, wamngena, wamitha yena ngaye.

<span id="an_38:19">38:19</span> Wesuka wemka, wasisusa isigqubuthelo
sakhe, wambatha iingubo zobuhlolokazi bakhe.

<span id="an_38:20">38:20</span> UYuda walithumela itakane lebhokhwe
ngesandla sesihlobo sakhe saseAdulam, ukuze samkele isibambiso esandleni
senkazana leyo; asiyifumananga ke.

<span id="an_38:21">38:21</span> Sabuza kubantu baloo ndawo, sathi,
Liphi na ing’awukazi ebe lise-Enayim ngasendleleni? Bathi, Akubangakho
ng’awukazi apha.

<span id="an_38:22">38:22</span> Sabuyela kuYuda sathi, Andilifumananga;
nabo abantu baloo ndawo bathe, Akubangakho ng’awukazi apha.

<span id="an_38:23">38:23</span> Wathi uYuda, Malizithabathe, hleze
sidelwe. Yabona, ndithumele eli takane, ke wena akulifumananga.

<span id="an_38:24">38:24</span> Kwathi, emva kweenyanga ezintathu,
waxelelwa uYuda kwathiwa, UTamare, umolokazana wakho, uhenyuzile;
kananjalo, yabona, umithi ngokuhenyuza oko. UYuda wathi, Mkhupheni
atshiswe.

<span id="an_38:25">38:25</span> Akukhutshwa, wathumela yena kuyisezala,
wathi, Ndimithiswe yindoda ezizezayo ezi zinto; wathi, Khawufanise ukuba
ngokabani na lo msesane, nesi sidanga, nalo msimelelo.

<span id="an_38:26">38:26</span> Wazifanisa uYuda, wathi, Ulilungisa
kunam; wenze kuba ndingamnikanga uShela, unyana wam. Akabanga sabuya
amazi.

<span id="an_38:27">38:27</span> Kwathi, ngexesha lokuzala kwakhe, nanku
ingamawele esizalweni sakhe.

<span id="an_38:28">38:28</span> Kwathi, ekuzaleni kwakhe, kwavela
isandla; wathabatha umzalisikazi, wabopha esandleni salo usinga
olubomvu, esithi, Eli laphuma kuqala.

<span id="an_38:29">38:29</span> Kuthe ke, lakusibuyisa isandla salo,
nanko kuphuma umzalwana walo. Wathi, Yini na ukuba uzityhobozele?
Wathiywa ke igama lokuba nguPeretse.

<span id="an_38:30">38:30</span> Kwathi emva koko, kwaphuma umzalwana
walo, obenosinga olubomvu esandleni sakhe; wathiywa igama lokuba
nguZera.

<span id="an_39:1">39:1</span> Ke kaloku uYosefu wahliswa wasiwa
eYiputa. UPotifare, umbusi wakwaFaro, umthetheli wabasiki, umYiputa,
wamthenga kumaIshmayeli, abemhlisele khona.

<span id="an_39:2">39:2</span> UYehova waba naye uYosefu, waba yindoda
enempumelelo; waba sendlwini yenkosi yakhe, umYiputa lowo.

<span id="an_39:3">39:3</span> Yabona inkosi yakhe ukuba uYehova unaye,
ukuba zonke izinto abezenza, uYehova ubezenza zibe nempumelelo esandleni
sakhe.

<span id="an_39:4">39:4</span> UYosefu wababalwa emehlweni ayo,
wayilungiselela; yamenza umveleli wendlu yayo, neento zonke ebinazo
yazinikela esandleni sakhe.

<span id="an_39:5">39:5</span> Kwathi, ukususela ekubeni yamenza
umveleli wendlu yayo neento zonke ebinazo, wayisikelela uYehova indlu
yomYiputa lowo ngenxa kaYosefu. Yabakho intsikelelo kaYehova ezintweni
zonke ebinazo, endlwini nasezindle.

<span id="an_39:6">39:6</span> Zonke izinto ebinazo yaziyekela esandleni
sikaYosefu, ayakhathalela nanye into ebikuye, ingesiso isonka esidlayo.
Ke uYosefu ebemhle isiqu, emhle imbonakalo.

<span id="an_39:7">39:7</span> Kwathi emveni kwezi zinto, umfazi wenkosi
yakhe waphosa amehlo akhe kuYosefu, wathi, Ndilale.

<span id="an_39:8">39:8</span> Wamangala, wathi kumka-nkosi yakhe,
Yabona, inkosi yam ayikhathalele nto ikum isendlwini, nezinto zonke
enazo izinikele esandleni sam.

<span id="an_39:9">39:9</span> Akukho bani mkhulu kum kule ndlu;
ayinqabisanga nento le kum, nguwe wedwa, ngokokuba ungumkayo;
ndingathini na ke ukwenza obu bubi bukhulu kangaka, ndone kuThixo?

<span id="an_39:10">39:10</span> Kwathi, nakuba ebethetha kuYosefu
imihla ngemihla, akamphulaphula yena ukuba alale ecaleni lakhe, nokuthi
abe naye.

<span id="an_39:11">39:11</span> Kwathi kuloo mihla, wangena endlwini
eya kusebenza umsebenzi wakhe; kwaye kungekho nanye yakumadoda endlu
endlwini apho.

<span id="an_39:12">39:12</span> Wambamba ngengubo wathi, Ndilale.
Wayishiya ingubo yakhe esandleni sakhe, wabaleka, waphumela phandle.

<span id="an_39:13">39:13</span> Kwathi, akubona ukuba uyishiyile ingubo
yakhe esandleni sakhe, ubalekele phandle,

<span id="an_39:14">39:14</span> wabiza amadoda endlu yakhe, wathetha
kuwo, esithi, Khangelani, usizisele indoda engumHebhere, ukuba idlale
ngathi; izile kum, isiza kundilala, ndakhala ngezwi elikhulu;

<span id="an_39:15">39:15</span> yathi, yakuva ndiphakamisa izwi,
ndikhala, yayishiya ingubo yayo ecaleni lam, yabaleka, yaphumela
phandle.

<span id="an_39:16">39:16</span> Wayibeka phantsi ingubo yayo ecaleni
lakhe, yada yafika inkosi yakhe endlwini yayo.

<span id="an_39:17">39:17</span> Wathetha kuyo ngokwaloo mazwi esithi,
Size kum isicaka esingumHebhere, esi usizisele sona, ukuba sidlale ngam;

<span id="an_39:18">39:18</span> kuthe, ndakuliphakamisa izwi lam,
ndikhala, sayishiya ingubo yaso ecaleni lam, sabalekela phandle.

<span id="an_39:19">39:19</span> Ithe, yakuweva inkosi yakhe amazwi
omkayo awawathethayo kuyo, esithi, Senjenje isicaka sakho kum, wavutha
umsindo wayo.

<span id="an_39:20">39:20</span> Inkosi kaYosefu yamthabatha, yamfaka
entolongweni, kuloo ndawo apho amakhonkxwa okumkani abekhonkxwa khona,
waba sentolongweni apho ke.

<span id="an_39:21">39:21</span> UYehova ubenoYosefu, wamthobela inceba,
wenza ukuba athandwe ngumphathi wentolongo.

<span id="an_39:22">39:22</span> Umphathi wentolongo wawanikela kuYosefu
onke amakhonkxwa asentolongweni, ukuze zonke izinto ezisukuba zisenziwa
khona, abe nguye ozenzayo.

<span id="an_39:23">39:23</span> Umphathi wentolongo akakhathalelanga
nto isesandleni sakhe, ngenxa yokuba uYehova ubenaye; zonke izinto
ebesakuzenza, uYehova ubeziphumelelisa.

<span id="an_40:1">40:1</span> Kwathi emveni kwezi zinto, umngcamli
wokumkani waseYiputa, nomoji wezonka zakhe, bayona inkosi yabo, ukumkani
waseYiputa.

<span id="an_40:2">40:2</span> UFaro waba noburhalarhume kubo ababusi
bakhe bobabini, umphathi wabangcamli nomphathi waboji bezonka.

<span id="an_40:3">40:3</span> Wabanikela elugcinweni, endlwini
yomthetheli wabasiki entolongweni, endaweni abekhonkxelwe kuyo uYosefu.

<span id="an_40:4">40:4</span> Umthetheli wabasiki wamenza uYosefu
umveleli wabo, wabalungiselela; baba nomzuzu beselugcinweni.

<span id="an_40:5">40:5</span> Baphupha iphupha bobabini; elowo waphupha
iphupha lakhe ngabusuku bunye, elowo ngokokutyhilwa kwephupha lakhe,
umngcamli nomoji wezonka bokumkani waseYiputa, ababekhonkxiwe
entolongweni.

<span id="an_40:6">40:6</span> UYosefu wangena kubo kwakusa,
wabakhangela, wafika bematshekile.

<span id="an_40:7">40:7</span> Wababuza ababusi bakwaFaro, ababenaye
elugcinweni endlwini yenkosi yakhe, esithi, Kutheni na ukuba ubuso benu
bube bubi namhlanje?

<span id="an_40:8">40:8</span> Bathi kuye, Siphuphe iphupha; akukho
ulityhilayo. UYosefu wathi kubo, Izityhilo asizezikaThixo na?
Khanindixelele iphupha elo.

<span id="an_40:9">40:9</span> Umphathi wabangcamli wamxelela uYosefu
iphupha lakhe, wathi kuye, Ephupheni lam ndibone umdiliya uphambi kwam;

<span id="an_40:10">40:10</span> emdiliyeni apho amasebe emathathu,
wangathi wona uphuma amathupha, wadubula iintyantyambo zawo, izihloko
zawo zavuthwa zaziidiliya;

<span id="an_40:11">40:11</span> indebe kaFaro isesandleni sam;
ndizithabathe iidiliya, ndizifaxange endebeni kaFaro, ndiyinikele indebe
esandleni sikaFaro.

<span id="an_40:12">40:12</span> UYosefu wathi kuye, Siso esi isityhilo
salo: amasebe amathathu lawo yimihla emithathu;

<span id="an_40:13">40:13</span> kusele imihla emithathu, aze uFaro
ayiphakamise intloko yakho, akubuyisele endaweni yakho, uyinikele indebe
kaFaro esandleni sakhe ngokwesiko langaphambili, oko ubungumngcamli
wakhe.

<span id="an_40:14">40:14</span> Uze undikhumbule ke, wakulungelwa,
undenzele inceba, undikhankanye kuFaro, undikhuphe kule ndlu;

<span id="an_40:15">40:15</span> ngokuba inene ndabiwa ezweni
lamaHebhere, nalapha andenzanga nto, ukuba bandifake emhadini lo.

<span id="an_40:16">40:16</span> Umphathi waboji-zonka wabona ukuba
isityhilo eso silungile, wathi kuYosefu, Nam ndiphuphile; ndibone
iingobozi ezintathu zezonka ezimhlophe ezisentlokweni yam;

<span id="an_40:17">40:17</span> engobozini ephezulu kukho izidlo
ngezidlo zonke zikaFaro ezingumsebenzi womoji-zonka, iintaka zisidla
kweyona ngobozi iphezulu entlokweni yam.

<span id="an_40:18">40:18</span> Waphendula uYosefu wathi, Siso esi
isityhilo salo: iingobozi ezintathu ezo yimihla emithathu;

<span id="an_40:19">40:19</span> kusele imihla emithathu, aze uFaro
ayiphakamise intloko yakho, isuke kuwe, akuxhome emthini, ziyidle
iintaka inyama yakho iphele.

<span id="an_40:20">40:20</span> Kwathi ngomhla wasithathu, umhla
wokuzalwa kukaFaro, wabenzela isidlo bonke abakhonzi bakhe,
wayiphakamisa intloko yomphathi wabangcamli, nentloko yomphathi waboji
bezonka phakathi kwabakhonzi bakhe.

<span id="an_40:21">40:21</span> Wambuyisela umphathi wabangcamli
kubungcamli bakhe; wayinikela indebe esandleni sikaFaro.

<span id="an_40:22">40:22</span> Ke yena umphathi waboji bezonka
wamxhoma, njengoko uYosefu wabatyhilelayo.

<span id="an_40:23">40:23</span> Umphathi wabangcamli akamkhumbulanga
uYosefu, wamlibala.

<span id="an_41:1">41:1</span> Kwathi, ekupheleni kweminyaka emibini
ezeleyo, uFaro waphupha emi phezu komlambo;

<span id="an_41:2">41:2</span> nanko kunyuka, kuphuma emlanjeni,
amathokazi asixhenxe amahle, etyebile, esidla engcotyeni;

<span id="an_41:3">41:3</span> nanko kunyuka, kuphuma emlanjeni, amanye
amathokazi asixhenxe emva kwawo, emabi, enqinile; ema ecaleni lamanye
amathokazi lawo elunxwemeni lomlambo;

<span id="an_41:4">41:4</span> asuka amathokazi amabi, anqinileyo,
awadla amathokazi asixhenxe amahle, atyebileyo. Waphaphama uFaro.

<span id="an_41:5">41:5</span> Walala waphupha okwesibini. Wabona
izikhwebu ezisixhenxe ziphuma mcingeni mnye, zityebile, zilungile.

<span id="an_41:6">41:6</span> Nanzo izikhwebu ezisixhenxe
ezingcakacileyo, ezitshileyo lulophu lwasempumalanga, ziphuma emva
kwazo;

<span id="an_41:7">41:7</span> zesuka izikhwebu ezingcakacileyo
zaziginya izikhwebu zosixhenxe ezityebileyo, ezichumileyo. Wavuka uFaro,
O, liphupha!

<span id="an_41:8">41:8</span> Kwathi kusasa, umoya wakhe wangqunga;
wathumela, wazibiza zonke izazi zaseYiputa, izilumko zonke zakhona.
UFaro wazixelela iphupha lakhe; akwabakho bani kuzo unokuwatyhila
kuFaro.

<span id="an_41:9">41:9</span> Wathetha umphathi wabangcamli kuFaro,
esithi, Ndiyasikhumbula namhlanje isono sam.

<span id="an_41:10">41:10</span> UFaro wayenoburhalarhume kubakhonzi
bakhe, wandinikela elugcinweni endlwini yomthetheli wabasiki, mna lo,
nomphathi waboji bezonka.

<span id="an_41:11">41:11</span> Saphupha iphupha ngabusuku bunye, mna
naye; walowo waphupha ngokutyhilwa kwephupha lakhe.

<span id="an_41:12">41:12</span> Kwakukho kuthi umfana ongumHebhere
isicaka somthetheli wabasiki, sasixelela, sasityhilela amaphupha ethu,
samtyhilela elowo ngokwephupha lakhe.

<span id="an_41:13">41:13</span> Kwathi, ngokoko sisityhileleyo, kwaba
njalo; mna wandibuyisela endaweni yam, omnye lowo wamxhoma.

<span id="an_41:14">41:14</span> UFaro wathumela, wambiza uYosefu.
Bamgidimisa ukumkhupha emhadini; wazicheba, wanxiba ngubo zimbi, weza
kuFaro.

<span id="an_41:15">41:15</span> Wathi uFaro kuYosefu, Ndiphuphe
iphupha, akukho bani unokulityhila; mna ndive kusithiwa ngawe, uyaliva
iphupha ulityhile.

<span id="an_41:16">41:16</span> UYosefu wamphendula uFaro, esithi,
Akunam; uThixo uya kuphendula into yokumsindisa uFaro.

<span id="an_41:17">41:17</span> UFaro wathetha kuYosefu, wathi,
Ephupheni lam, yabona, bendimi elunxwemeni lomlambo;

<span id="an_41:18">41:18</span> nanko kunyuka, kuphuma emlanjeni,
amathokazi asixhenxe etyebile, emahle, esidla engcotyeni;

<span id="an_41:19">41:19</span> nanko, kunyuka kuphuma amanye
amathokazi asixhenxe emva kwawo, ebhityile, emabi kakhulu,
engamarhoqorhoqo, endingazanga ndibone anjalo kulo lonke ilizwe
laseYiputa, ukuba mabi kwawo;

<span id="an_41:20">41:20</span> amathokazi angamarhoqorhoqo, amabi,
awadla awokuqala amathokazi asixhenxe atyebileyo;

<span id="an_41:21">41:21</span> angena embilinini wawo akwazeka ukuba
angenile embilinini wawo; imbonakalo yawo yambi, njengasekuqaleni.
Ndaphaphama.

<span id="an_41:22">41:22</span> Ndabona ephupheni lam, izikhwebu
ezisixhenxe ziphuma micingeni mnye, zichumile, zilungile;

<span id="an_41:23">41:23</span> nanzo, izikhwebu ezisixhenxe
zishwabene, zingcakacile, zitshile lulophu lwasempumalanga, zihluma emva
kwazo.

<span id="an_41:24">41:24</span> Zesuka izikhwebu ezingcakacileyo,
zaziginya izikhwebu ezisixhenxe ezilungileyo. Ndathetha nezazi; akukho
bani kuzo undixelelayo.

<span id="an_41:25">41:25</span> UYosefu wathi uFaro, Iphupha likaFaro
linye; uThixo umxelele uFaro oko aya kukwenza.

<span id="an_41:26">41:26</span> Amathokazi asixhenxe alungileyo
yiminyaka esixhenxe; izikhwebu ezisixhenxe ezilungileyo yiminyaka
esixhenxe; iphupha eli linye.

<span id="an_41:27">41:27</span> Amathokazi asixhenxe angamarhoqorhoqo,
amabi, anyukileyo aphuma emva kwalawo, yiminyaka esixhenxe; nezikhwebu
ezisixhenxe ezinqinileyo, ezitshileyo lulophu lwasempumalanga, ziya kuba
yiminyaka esixhenxe yendlala.

<span id="an_41:28">41:28</span> Lelo lizwi ndilithethileyo kuFaro
lokuthi: oko aya kukwenza uThixo ukubonisile kuFaro.

<span id="an_41:29">41:29</span> Yabona, kuza iminyaka esixhenxe
yendyebo enkulu ezweni lonke laseYiputa;

<span id="an_41:30">41:30</span> ze kuvele iminyaka esixhenxe yendlala
emva kwaleyo, ilityalwe yonke indyebo ezweni laseYiputa, indlala
iligqibe ilizwe;

<span id="an_41:31">41:31</span> ingaziwa indyebo elizweni, ngenxa yaloo
iya kubakho emva kwayo, kuba iya kuba nzima kunene.

<span id="an_41:32">41:32</span> Ukuphindwa kabini kwephupha elo kuFaro
kukuqiniswa kwayo le ndawo nguThixo; uya kukhawuleza uThixo ukuyenza.

<span id="an_41:33">41:33</span> Ngoko uFaro makakhangele indoda
eyingqondi, esisilumko, ayimise phezu kwelizwe laseYiputa.

<span id="an_41:34">41:34</span> Makenze le nto uFaro, alimisele
abaveleli ilizwe, athabathe isihlanu selizwe laseYiputa ngeminyaka
yosixhenxe yendyebo.

<span id="an_41:35">41:35</span> Mababuthe konke ukudla kwaloo minyaka
ilungileyo izayo, bafumbe ingqolowa phantsi kwesandla sikaFaro, ibe
kukudla emizini, bayigcine;

<span id="an_41:36">41:36</span> oko kudla kube yinto ebekelwe ilizwe
iminyaka yosixhenxe yendlala, eya kubakho ezweni laseYiputa,
lingatshabalali ilizwe yindlala.

<span id="an_41:37">41:37</span> Lalunga elo zwi emehlweni kaFaro
nasemehlweni abo bonke abakhonzi bakhe.

<span id="an_41:38">41:38</span> UFaro wathi kubakhonzi bakhe,
Sinokumfumana na umntu onje, onoMoya kaThixo?

<span id="an_41:39">41:39</span> UFaro wathi kuYosefu, Ekubeni uThixo
ekwazisile konke oku, akukho bani uyingqondi, usisilumko, njengawe.

<span id="an_41:40">41:40</span> Uya kuba phezu kwendlu yam wena,
bawuthobele umlomo wakho bonke abantu bam; kusetroneni yodwa endiya kuba
mkhulu kuwe.

<span id="an_41:41">41:41</span> UFaro wathi kuYosefu, Khangela,
ndikumise phezu kwalo lonke ilizwe laseYiputa.

<span id="an_41:42">41:42</span> Wawukhulula uFaro umsesane wakhe
esandleni sakhe, wawufaka esandleni sikaYosefu, wamambathisa iingubo
zelinen ecikizekileyo, wanxiba umxokelelwane wegolide entanyeni yakhe.

<span id="an_41:43">41:43</span> Wamkhwelisa enqwelweni yesibini
abenayo, kwamenyezwa phambi kwakhe, kwathiwa, Guqani! Wammisa phezu
kwalo lonke ilizwe laseYiputa.

<span id="an_41:44">41:44</span> Wathi uFaro kuYosefu, NdinguFaro;
ngaphandle kwakho, akukho bani uya kuphakamisa sandla sakhe, nalunyawo
lwakhe, ezweni lonke laseYiputa.

<span id="an_41:45">41:45</span> UFaro wamthiya uYosefu igama lokuba
nguTsafenati-paneha, wamnika uAzenati, intombi kaPotifera, umbingeleli
waseOn, ukuba abe ngumkakhe. Waphuma uYosefu, walihamba ilizwe
laseYiputa.

<span id="an_41:46">41:46</span> UYosefu wayeminyaka imashumi mathathu
ezelwe, ukuma kwakhe phambi koFaro, ukumkani waseYiputa; waphuma uYosefu
ebusweni bukaFaro, walicanda lonke ilizwe laseYiputa.

<span id="an_41:47">41:47</span> Umhlaba wavelisa ngendiphane ngeminyaka
esixhenxe yendyebo.

<span id="an_41:48">41:48</span> Wakubutha konke ukudla kweminyaka
esixhenxe ebikho ezweni laseYiputa, wakubeka ukudla kuyo imizi; ukudla
kwamasimi abewungqongile umzi, wakubeka phakathi kwawo.

<span id="an_41:49">41:49</span> UYosefu wayifumba ingqolowa
yanjengentlabathi yolwandle, yaninzi kunene, wada wayeka ukubala, kuba
ibingenakubalwa.

<span id="an_41:50">41:50</span> UYosefu wazala oonyana bababini,
wabazalelwa nguAzenati, intombi kaPotifera, umbingeleli waseOn,
ingekafiki iminyaka yendlala.

<span id="an_41:51">41:51</span> UYosefu wamthiya owamazibulo igama
elinguManase; ngokuba wathi, UThixo undenze ndakulibala konke ukwaphuka
kwam, nayo yonke indlu kabawo.

<span id="an_41:52">41:52</span> Owesibini wamthiya igama elinguEfrayim;
ngokuba wathi, UThixo undiqhamisile ezweni leentsizi zam.

<span id="an_41:53">41:53</span> Yaphela ke iminyaka yosixhenxe yendyebo
ebisezweni laseYiputa.

<span id="an_41:54">41:54</span> Yaqala ukufika iminyaka yosixhenxe
yendlala, njengoko wayekuthethile uYosefu. Yabakho indlala kumazwe onke;
ke ezweni lonke laseYiputa kwakukho isonka.

<span id="an_41:55">41:55</span> Lonke ilizwe laseYiputa laba nendlala;
abantu bakhalela isonka kuFaro; wathi uFaro kuwo onke amaYiputa, Yiyani
kuYosefu; athe wakuthetha kuni nize nikwenze.

<span id="an_41:56">41:56</span> Indlala yaba sezweni lonke; uYosefu
wazivula zonke izindlu ezinokudla, wathengisa ngengqolowa kumaYiputa;
kuba indlala yaba namandla ezweni laseYiputa.

<span id="an_41:57">41:57</span> Lesuka ilizwe liphela, leza kuthenga
ingqolowa kuYosefu eYiputa, kuba indlala ibinamandla kulo lonke.

<span id="an_42:1">42:1</span> Wabona uYakobi ukuba kukho ingqolowa
eYiputa, wathi uYakobi koonyana bakhe, Yini na ukuba nikhangelane?

<span id="an_42:2">42:2</span> Wathi, Yabonani, ndivile ukuba kukho
ingqolowa eYiputa; yihlani niye khona, nisithengele ingqolowa, siphile,
singafi.

<span id="an_42:3">42:3</span> Behla abakhuluwa bakaYosefu abalishumi,
beya kuthenga ingqolowa eYiputa.

<span id="an_42:4">42:4</span> Kodwa uBhenjamin, umninawa kaYosefu,
uYakobi akamthumanga nabakhuluwa bakhe; kuba wathi, hleze ahlelwe
yingozi.

<span id="an_42:5">42:5</span> Oonyana bakaSirayeli beza kuthenga
ingqolowa phakathi kwabo bezayo; kuba indlala ibikho ezweni lakwaKanan.

<span id="an_42:6">42:6</span> UYosefu wayengumlawuli welizwe elo; yena
wayethengisa ngengqolowa kubo bonke abantu belizwe elo; bafika ke
abakhuluwa bakaYosefu, baqubuda kuye ngobuso emhlabeni.

<span id="an_42:7">42:7</span> UYosefu wababona abakhuluwa bakhe,
wabazi, wazenza ongabaziyo, wathetha nabo kalukhuni, wathi kubo, Nivela
phi na? Bathi, Sivela ezweni lakwaKanan, size kuthenga ukudla.

<span id="an_42:8">42:8</span> UYosefu wabazi abakhuluwa bakhe; ke bona
abamnakananga.

<span id="an_42:9">42:9</span> Wawakhumbula uYosefu amaphupha
abewaphuphile ngabo, wathi kubo, Niziintlola nina; nize kubona ubuze
belizwe eli.

<span id="an_42:10">42:10</span> Bathi kuye, Hayi, nkosi; abakhonzi
bakho baze kuthenga ukudla.

<span id="an_42:11">42:11</span> Sonke siphela singoonyana bamfo mnye;
siyalungisa, abakhonzi bakho abazizo iintlola.

<span id="an_42:12">42:12</span> Wathi kubo, Hayi, nize kubona ubuze
belizwe eli.

<span id="an_42:13">42:13</span> Bathi, Abakhonzi bakho balishumi
elinababini; siyazalana, singoonyana bamfo mnye ezweni lakwaKanan.
UYabona, omncinane ukubawo namhla, omnye akakho.

<span id="an_42:14">42:14</span> Wathi uYosefu kubo, Yile nto
bendiyithetha kuni, ndisithi, Niziintlola.

<span id="an_42:15">42:15</span> Niya kucikidwa ngale ndawo: ehleli nje
uFaro, anisayi kuphuma apha, ukuba akathanga eze apha umninawa wenu
omncinane.

<span id="an_42:16">42:16</span> Thumani omnye kuni apha, aphuthume
umninawa wenu, nikhonkxwe nina; acikidwe amazwi enu ukuba ninenyaniso
na; ukuba akubanga njalo, ehleli nje uFaro, inene noba niziintlola.

<span id="an_42:17">42:17</span> Wabanikela bonke elugcinweni imihla
yamithathu.

<span id="an_42:18">42:18</span> UYosefu wathi kubo ngomhla wesithathu,
Yenzani oku, niphile; kuba ndiyamoyika uThixo.

<span id="an_42:19">42:19</span> Ukuba ninyanisile, omnye umzalwana kuni
apha makakhonkxwe endlwini yokugcinwa kwenu, nihambe nina, niyise
ingqolowa ngenxa yendlala yezindlu zenu.

<span id="an_42:20">42:20</span> Umninawa wenu omncinane nimzise kum;
okholeka ke amazwi enu, ningafi.

<span id="an_42:21">42:21</span> Benjenjalo ke. Bathetha omnye komnye
besithi, Inyaniso, sinetyala ngenxa yomninawa wethu, sabe sikubona nje
ukubandezeleka komphefumlo wakhe, oko abetarhuzisa kuthi,
asamphulaphula; kungenxa yoko le nto kusifikeleyo oku kubandezeleka.

<span id="an_42:22">42:22</span> Wabaphendulu uRubhen esithi, Ndabe
ndingatsho na kuni ukuthi, Musani ukumona umfana? Anaphulaphula;
yabonani ke, igazi lakhe liyabizwa.

<span id="an_42:23">42:23</span> Babengazi bona ukuba uYosefu uyeva,
kuba kwakumi umkhumshi phakathi kwabo.

<span id="an_42:24">42:24</span> Wathi guququ, walila; wabuya weza kubo,
wathetha nabo, wamthabatha uSimon kubo, wamkhonkxa bekhangele.

<span id="an_42:25">42:25</span> Wawisa umthetho uYosefu wokuba
zizaliswe iingxowa zabo ngengqolowa, imali yabo ibuyiselwe kulowo nalowo
engxoweni yakhe, banikwe nomphako wendlela; kwenjiwa njalo ke kubo.

<span id="an_42:26">42:26</span> Bawabopha ingqolowa amaesile abo, bemka
ke apho.

<span id="an_42:27">42:27</span> Uthe ke omnye akuyivula ingxowa yakhe,
ukuba aphe iesile lakhe iindiza apho balalisa khona, wayibona imali
yakhe, esemlonyeni wengxowa yakhe.

<span id="an_42:28">42:28</span> Wathi kubazalwana bakhe, Ibuyisiwe
imali yam; nantsi ikho nokubakho engxoweni yam. Baphela amandla,
bakhangelana begubha, bathi, Yintoni na le ayenzileyo uThixo kuthi?

<span id="an_42:29">42:29</span> Bafika kuYakobi uyise ezweni
lakwaKanan, bamxelela yonke into ebahleleyo, besithi,

<span id="an_42:30">42:30</span> Indoda, inkosi yelo zwe, yathetha nathi
kalukhuni, yathi siziintlola zelo zwe.

<span id="an_42:31">42:31</span> Sathi kuyo, Sinyanisile;

<span id="an_42:32">42:32</span> asizizo iintlola, singabazalwana
abalishumi elinababini, oonyana bakabawo; omnye akakho, omncinane
ukubawo namhla, ezweni lakwaKanan.

<span id="an_42:33">42:33</span> Indoda leyo, inkosi yelo zwe, yathi
kuthi, Ndiya kwazi ngale ndawo ukuba ninyanisile: shiyani abe mnye
umzalwana wenu kum apha, niphathele izindlu zenu ukudla ngenxa yendlala,
nihambe;

<span id="an_42:34">42:34</span> nimzise umninawa wenu omncinane kum,
ndize ndazi ukuba ninyanisile, anizizo iintlola; ndimnikele kuni
umzalwana wenu, nirhwebe ezweni apha.

<span id="an_42:35">42:35</span> Kwathi, bakukhuphela iingxowa zabo,
babona isiqhuma semali salowo nalowo engxoweni yakhe; bakuzibona
iziqhuma zabo zemali boyika, bona noyise.

<span id="an_42:36">42:36</span> Wathi kubo uYakobi uyise, Nindihluthe
abantwana; uYosefu akakho, uSimon akakho, niza kuthabatha noBhenjamin;
zikhwele kum zonke ezo zinto.

<span id="an_42:37">42:37</span> Wathi uRubhen kuyise, Babulale bobabini
oonyana bam, ukuba andithanga ndimzise kuwe; mnikele esandleni sam,
ndombuyisela kuwe mna.

<span id="an_42:38">42:38</span> Wathi yena, Unyana wam akasayi kuhla
nani; ngokuba ufile umkhuluwa wakhe, yena usele yedwa. Ukuba uthe
wahlelwa yingozi endleleni eniyihambayo, izimvi zam nozithobela
kwelabafileyo ndinesingqala.

<span id="an_43:1">43:1</span> Indlala yayinzima kwelo zwe.

<span id="an_43:2">43:2</span> Kwathi, bakuba begqibile ukuyidla
ingqolowa ababeze nayo bevela eYiputa, wathi uyise kubo, Buyani niye
kusithengela intwana yokudla.

<span id="an_43:3">43:3</span> Wathi uYuda kuye, Indoda leyo
yaqononondisa kuthi, yathi, Aniyi kububona ubuso bam, engabangakho nani
umninawa wenu.

<span id="an_43:4">43:4</span> Ukuba uthe wamthuma umninawa wethu nathi,
sohla siye kukuthengela ukudla.

<span id="an_43:5">43:5</span> Ukuba akuthanga umthume, asiyi kuhla;
kuba indoda leyo yathi kuthi, Aniyi kububona ubuso bam, engabangakho
nani umninawa wenu.

<span id="an_43:6">43:6</span> USirayeli wathi, Yini na ukuba nindenzele
ububi, niyixelele indoda leyo ukuthi, nisenomninawa?

<span id="an_43:7">43:7</span> Bathi, Indoda leyo yabuza kunene ngathi
nangemizalwana yethu, isithi, Usaphilile na uyihlo? Nisenomninawa na?
Sayixelela ngokwaloo mazwi. Besisazi yini na ukuba ibiya kuthi, Yihlani
nomninawa wenu?

<span id="an_43:8">43:8</span> UYuda wathi kuSirayeli uyise, Mthume nam
umfana, sisuke sihambe, siphile, singafi thina, nawe, nabantwana bethu.

<span id="an_43:9">43:9</span> Mna ndiya kummela, wombiza esandleni sam;
ukuba andithanga ndimzise kuwe, ndimbeke phambi kwakho, mandibe netyala
kuwe yonke imihla yam.

<span id="an_43:10">43:10</span> Kuba, ukuba besingazilazilanga, inene
ngesiba ngoku sesibuye okwesibini.

<span id="an_43:11">43:11</span> USirayeli uyise wathi kubo, Ukuba
kunjalo okunene, yenzani ke oku: thabathani kwezinconywayo izinto
zelizwe eli, nizifake ezingxoweni zenu, nihle niyisele indoda leyo
umnikelo: intwana yamafutha aqholiweyo, nentwana yencindi yobusi,
nentlaka emhlophe, nentlaka emnandi, neenkozo zepistasi, neeamangile.

<span id="an_43:12">43:12</span> Phathani enye imali esandleni senu;
naloo mali yabuyiswayo emlonyeni weengxowa zenu, buyani nayo esandleni
senu; mhlawumbi sisiphosiso.

<span id="an_43:13">43:13</span> Nomninawa wenu mthabatheni, ninduluke,
nibuyele kwindoda leyo.

<span id="an_43:14">43:14</span> Ngamana uThixo uSomandla waniphatha
ngemfesane phambi kwendoda leyo, ukuba inikhululele omnye umzalwana wenu
lowo noBhenjamin. Mna, ukuba ndihluthiwe abantwana, ndihluthiwe.

<span id="an_43:15">43:15</span> Amadoda lawo awuthabatha loo mnikelo,
neemali zombini aziphatha esandleni sawo, noBhenjamin, asuka ehla aya
eYiputa, ema phambi koYosefu.

<span id="an_43:16">43:16</span> UYosefu wambona uBhenjamin enabo, wathi
kumphathi wendlu yakhe, Wangenise loo madoda endlwini, uxhele, ulungise;
kuba la madoda aya kudla nam emini enkulu.

<span id="an_43:17">43:17</span> Indoda leyo yenza njengoko watshoyo
uYosefu; indoda yawangenisa amadoda endlwini kaYosefu.

<span id="an_43:18">43:18</span> Amadoda oyika, ngokuba engeniswe
endlwini kaYosefu, athi, Kungenxa yemali eyayibuyiselwe ezingxoweni
zethu ekuqaleni, le nto singeniswe apha; ukuze agaleleke phezu kwethu,
asiwele, asithabathe sibe ngamakhoboka, kwanamaesile ethu.

<span id="an_43:19">43:19</span> Asondela kuloo ndoda iphethe indlu
kaYosefu, athetha nayo emnyango wendlu, athi, Tarhu, nkosi!

<span id="an_43:20">43:20</span> Sehla okunene ekuqaleni, sisiza
kuthenga ukudla.

<span id="an_43:21">43:21</span> Kwathi, sakufika endaweni yokulalisa,
sazivula iingxowa zethu, kwavela imali yalowo nalowo emlonyeni wengxowa
yakhe, imali yethu ngomlinganiso wayo. Sibuye nayo ke siyiphethe.

<span id="an_43:22">43:22</span> Nenye imali sihle seza nayo esandleni
sethu, ukuba sithenge ukudla; asimazi oyifakileyo imali ezingxoweni
zethu.

<span id="an_43:23">43:23</span> Yathi, Xolani, musani ukoyika; uThixo
wenu, uThixo kayihlo, uninikile ubutyebi ezingxoweni zenu; imali yenu
ndayamkela. Yabakhuphela uSimon.

<span id="an_43:24">43:24</span> Indoda leyo yawangenisa amadoda
endlwini kaYosefu, yawanika amanzi, ahlamba iinyawo zawo; yawapha
iindiza amaesile awo.

<span id="an_43:25">43:25</span> Umnikelo lowo awulungisela ukufika
kukaYosefu emini enkulu; kuba ebeve kusithiwa aya kudla isonka khona.

<span id="an_43:26">43:26</span> Wangena uYosefu endlwini; amzisela
endlwini umnikelo obusesandleni sawo, aqubuda kuye emhlabeni.

<span id="an_43:27">43:27</span> Wawabuza ukuphila kwawo, wathi, Uyihlo
usaphilile na, ixhego enanithethe ngalo? Usadla ubomi na?

<span id="an_43:28">43:28</span> Athi, Usaphilile ubawo umkhonzi wakho,
usadla ubomi. Bathoba baqubuda.

<span id="an_43:29">43:29</span> Wawaphakamisa amehlo akhe, wambona
uBhenjamin umninawa wakhe, umntwana kanina, wathi, Nguye na lo umninawa
wenu omncinane, enibe nithetha ngaye kum? Wathi, Ngamana uThixo
wakubabala, nyana wam.

<span id="an_43:30">43:30</span> Wakhawuleza uYosefu; kuba wasikwa
yimfesane ngenxa yomninawa wakhe, wafuna indawo angalilela kuyo, wangena
engontsini, walila khona.

<span id="an_43:31">43:31</span> Waza wahlamba ubuso bakhe, waphuma
ezibambile, wathi, Bekani isonka.

<span id="an_43:32">43:32</span> Bambekela yedwa, bababekela bodwa bona,
bawabekela odwa amaYiputa abesidla naye; kuba amaYiputa akanakudla sonka
namaHebhere; kuba lisikizi elo kumaYiputa.

<span id="an_43:33">43:33</span> Bhalala phantsi phambi kwakhe,
owamazibulo ngokobuzibulo bakhe, omncinane ngokobuncinane bakhe. Amadoda
akhangelana ethe manga.

<span id="an_43:34">43:34</span> Aselwa izabelo ezisuka phambi kwakhe;
ke isabelo sikaBhenjamin saba sikhulu kahlanu kwizabelo zabo bonke
bephela. Basela, baba mnandi benaye.

<span id="an_44:1">44:1</span> Wamwisela umthetho umphathi wendlu,
esithi, Zizalise iingxowa zala madoda ngokudla, njengoko zinako
ukukhongozela, uyibeke imali yalowo nalowo emlonyeni wengxowa yakhe;

<span id="an_44:2">44:2</span> uyibeke indebe yam, indebe yesilivere,
emlonyeni wengxowa yomncinane, nemali yengqolowa yakhe. Wenza ke
ngokwelizwi likaYosefu abelithethile.

<span id="an_44:3">44:3</span> Kwakuthi qhiphu ukusa, andululwa loo
madoda, wona namaesile awo.

<span id="an_44:4">44:4</span> Akubona ukuba aphumile emzini, engekayi
kude, wathi uYosefu kumphathi wendlu yakhe, Suka, uwasukele laa madoda;
wakuwafumana uze uthi kuwo, Yini na ukuba niphindezele okulungileyo
ngokubi?

<span id="an_44:5">44:5</span> Le nto asiyile na inkosi yam isela ngayo,
ihlabe nezihlabo ngayo? Yinto embi le nto niyenzileyo.

<span id="an_44:6">44:6</span> Wawafumana, wathetha kuwo loo mazwi.

<span id="an_44:7">44:7</span> Athi kuye, Yini na ukuba inkosi yam
ithethe ngokwaloo mazwi? Makube lee kubakhonzi bakho ukwenza ngokwelo
lizwi.

<span id="an_44:8">44:8</span> Uyabona, imali esayifumanayo emlonyeni
weengxowa zethu, sayibuyisela kuwe, sivela ezweni lakwaKanan. Singathini
na ke ukuba endlwini yenkosi yakho isilivere nokuba yigolide?

<span id="an_44:9">44:9</span> Osukuba ifunyenwe kuye phakathi
kwabakhonzi bakhe, makafe; kananjalo thina sibe ngamakhoboka enkosini
yam.

<span id="an_44:10">44:10</span> Wathi, Makube njengokwamazwi enu; ke
ngoko osukuba ifunyenwe kuye, woba sisicaka sam, ke nina noba msulwa.

<span id="an_44:11">44:11</span> Bakhawuleza, bathula elowo ingxowa
yakhe, bayibeka emhlabeni, bavula elowo ingxowa yakhe.

<span id="an_44:12">44:12</span> Wagquthagqutha, eqalela komkhulu,
egqibela komncinane; yafunyanwa indebe engxoweni kaBhenjamin.

<span id="an_44:13">44:13</span> Bazikrazula iingubo zabo, babopha elowo
iesile lakhe, babuyela kuloo mzi.

<span id="an_44:14">44:14</span> Wafika uYuda nabazalwana bakhe endlwini
kaYosefu; ubesekhona yena. Bawa phambi kwakhe emhlabeni.

<span id="an_44:15">44:15</span> UYosefu wathi kubo, Sisenzo sini na esi
nisenzileyo? Beningazi na ukuba indoda enjengam nje ibingahlaba
izihlabo?

<span id="an_44:16">44:16</span> UYuda wathi, Siya kuthini na enkosini
yam? Siya kuthetha ntoni na? Siya kuzihlamba njani na? UThixo ubufumene
ubugwenxa babakhonzi bakho; yabona, singabakhonzi benkosi yam, thina
aba, nalowa indebe ifunyenwe esandleni sakhe.

<span id="an_44:17">44:17</span> Wathi, Makube lee kum ukwenza loo nto;
indoda efunyenwe esandleni sayo indebe, yiyo eya kuba sisicaka kum; ke
nina nyukani nixolile, niye kuyihlo.

<span id="an_44:18">44:18</span> UYuda wasondela kuye, wathi, Tarhu,
nkosi yam! Makhe athethe ilizwi umkhonzi wakho ezindlebeni zinkosi yam;
mawungavuthi umsindo wakho ngakumkhonzi wakho, ngokuba ungangoFaro wena.

<span id="an_44:19">44:19</span> Yababuza inkosi yam abakhonzi bayo,
isithi, Ninoyihlo na? Ninomninawa na?

<span id="an_44:20">44:20</span> Sathi thina enkosini yam, Sinobawo
ixhego, nomntwana wobuxhego bakhe omncinane; umkhuluwa wakhe wafa, yena
usele yedwa kunina, uyise uyamthanda.

<span id="an_44:21">44:21</span> Wathi ke wena kubakhonzi bakho, Yihlani
naye eze kum, ndiwamise amehlo am kuye.

<span id="an_44:22">44:22</span> Sathi thina kwinkosi yam, Umfana lowo
akanako ukumshiya uyise; emshiyile, uyise angafa.

<span id="an_44:23">44:23</span> Wathi wena kubakhonzi bakho, Ukuba
umninawa wenu omncinane akathanga ehle nani, aniyi kubuya nibubone ubuso
bam.

<span id="an_44:24">44:24</span> Kwathi, xenikweni senyukayo saya
kumkhonzi wakho ongubawo, samxelela amazwi enkosi yam.

<span id="an_44:25">44:25</span> Wathi ubawo, Buyani niye kusithengela
intwana yokudla.

<span id="an_44:26">44:26</span> Sathi, Asinakuhla. Ukuba umninawa wethu
omncinane unathi, sohla; kuba asinakububona ubuso bendoda leyo,
engenathi umninawa wethu omncinane.

<span id="an_44:27">44:27</span> Wathi ubawo umkhonzi wakho kuthi,
Niyazi nina, ukuba umkam wandizalela oonyana ababini.

<span id="an_44:28">44:28</span> Omnye waphuma kum, ndathi, Inene,
uqwengiwe; andimbonanga unangoku.

<span id="an_44:29">44:29</span> Nimthabatha nje nalo ebusweni bam, ethe
wahlelwa yingozi, nozihlisela izimvi zam zinobubi kwelabafileyo.

<span id="an_44:30">44:30</span> Ngoko ke, ukuba ndithe ndafike kubawo
umkhonzi wakho, engenathi umfana (umphefumlo wakhe ubotshwe nomphefumlo
wakhe nje),

<span id="an_44:31">44:31</span> kothi, akubona ukuba akakho umfana,
afe, nabakhonzi bakho bahlise izimvi zomkhonzi wakho ubawo enesingqala,
ziye kwelabafileyo.

<span id="an_44:32">44:32</span> Kuba umkhonzi wakho lo wammela umfana
lowo kubawo, ndisithi, Ukuba andithanga ndimzise kuwe, ndoba netyala
kubawo yonke imihla yam.

<span id="an_44:33">44:33</span> Ngoko makahlale umkhonzi wakho lo
esikhundleni somfana, ndibe likhoboka enkosini yam mna; umfana anyuke
nabakhuluwa bakhe.

<span id="an_44:34">44:34</span> Kuba ndingathini na ukunyuka ndiye
kubawo, engenam umfana? hleze ndibubone ububi obomfumana ubawo.

<span id="an_45:1">45:1</span> UYosefu akabanga nakuzibamba phambi kwabo
bonke ababemi ngakuye. Wadanduluka wathi, Khuphani bonke abantu, bemke
kum. Akwabakho mntu umi ngakuye ekuzaziseni kukaYosefu kubazalwana
bakhe.

<span id="an_45:2">45:2</span> Wasibeka isililo; eva amaYiputa, yeva
nendlu kaFaro.

<span id="an_45:3">45:3</span> Wathi uYosefu kubazalwana bakhe,
NdinguYosefu; usaphilile na ubawo? Ababa nako ukumphendula abazalwana
bakhe; kuba bakhwankqiswa phambi kwakhe.

<span id="an_45:4">45:4</span> Wathi, uYosefu kubazalwana bakhe,
Khanisondele kum apha. Basondela. Wathi, NdinguYosefu, umzalwana wenu,
enathengisayo ngaye eYiputa.

<span id="an_45:5">45:5</span> Ngoko musani ukuba buhlungu,
ningaziqumbeli, ukuba nathengisa ngam apha; kuba uThixo wandithuma
phambi kwenu ukuze ndisindise abantu.

<span id="an_45:6">45:6</span> Kuba ngoku iminyaka mibini indlala ikho
phakathi kwelizwe; isemihlanu iminyaka ezayo, ekungayi kubakho kulima
nakuvuna ngayo.

<span id="an_45:7">45:7</span> UThixo undithume phambi kwenu, ukuba
ndinimisele amasalela ezweni, ukuba ndisindise ubomi benu, ibe kukusinda
okukhulu.

<span id="an_45:8">45:8</span> Ngoko ke asinini abandithume apha,
nguThixo; wandenza uyise kuFaro, nenkosi phezu kwayo yonke indlu yakhe,
nomlawuli ezweni lonke laseYiputa.

<span id="an_45:9">45:9</span> Khawulezani, ninyuke niye kubawo, nithi
kuye, Utsho unyana wakho uYosefu ukuthi, UThixo undenze inkosi kuyo
yonke iYiputa; yihla uze kum, musa ukulibala.

<span id="an_45:10">45:10</span> Wohlala ezweni laseGoshen, ube kufuphi
kum, wena, noonyana bakho, noonyana boonyana bakho, nempahla yakho
emfutshane, neenkomo zakho, nezinto zonke onazo;

<span id="an_45:11">45:11</span> ndikondle khona, kuba isaya kuba
mihlanu iminyaka yendlala; hleze uhlwempuzeke wena, nendlu yakho, nento
yonke onayo.

<span id="an_45:12">45:12</span> Yabonani, amehlo enu ayabona, namehlo
omninawa wam uBhenjamin, ukuba ngumlomo wam lo uthethayo kuni.

<span id="an_45:13">45:13</span> Nize nimxelele ubawo lonke uzuko lwam
eYiputa, nezinto zonke enizibonileyo, nikhawuleze nihle nobawo, eze
apha.

<span id="an_45:14">45:14</span> Wawa entanyeni kaBhenjamin, umninawa
wakhe, walila; uBhenjamin walila entanyeni yakhe.

<span id="an_45:15">45:15</span> Wabanga bonke abazalwana bakhe, walila
phezu kwabo. Emveni koko, abazalwana bakhe bathetha naye.

<span id="an_45:16">45:16</span> Lavakala izwi endlwini kaFaro, lisithi,
Bafikele abazalwana bakaYosefu. Kwalunga oko emehlweni kaFaro,
nasemehlweni abakhonzi bakhe.

<span id="an_45:17">45:17</span> Wathi uFaro kuYosefu, Yithi kubazalwana
bakho, Yenzani oku: bophani amaqegu enu, nihambe niye ezweni lakwaKanan,

<span id="an_45:18">45:18</span> nithabathe uyihlo nezindlu zenu, nise
kum apha. Ndoninika izinto ezilungileyo zelizwe laseYiputa, nidle
ukutyeba kwelizwe.

<span id="an_45:19">45:19</span> Wena ke uwiselwe umthetho, yenzani oku;
bathabatheleni abantwana benu, nabafazi benu, iinqwelo ezweni
laseYiputa, nithwale uyihlo, nize.

<span id="an_45:20">45:20</span> Iliso lenu malingabi nanceba empahleni
yenu, kuba zonke izinto ezilungileyo zelizwe lonke laseYiputa zezenu.

<span id="an_45:21">45:21</span> Benjenjalo ke oonyana bakaSirayeli.
UYosefu wabanika iinqwelo ngokomthetho kaFaro; wabanika nomphako
wendlela.

<span id="an_45:22">45:22</span> Wabanika bonke elowo iingubo
zokukhululana. Wamnika uBhenjamin iisilivere ezimakhulu mathathu,
neengubo ezintlanu zokukhululana.

<span id="an_45:23">45:23</span> Kuyise wathumela ezilolu hlobo:
amaesile alishumi, ethwele izinto ezilungileyo zaseYiputa, neemazi
zamaesile ezilishumi, zithwele ingqolowa, nesonka, nomphako kayise
wendlela.

<span id="an_45:24">45:24</span> Wabandulula ke abazalwana bakhe,
bahamba; wathi kubo, Ize ningaxabani endleleni.

<span id="an_45:25">45:25</span> Benyuka, bemke ke eYiputa, bafika
ezweni lakwaKanan kuYakobi uyise.

<span id="an_45:26">45:26</span> Bamxelela besithi, UYosefu usahleli;
ewe, ungumphathi welizwe lonke laseYiputa. Yaqoba intliziyo yakhe, kuba
ebengakholwa ngabo.

<span id="an_45:27">45:27</span> Bawathetha kuye onke amazwi kaYosefu,
abewathethile kubo. Wazibona iinqwelo abezithumele uYosefu, ukuba
zimthwale; waza waphila umoya kaYakobi uyise.

<span id="an_45:28">45:28</span> Wathi uSirayeli, Kwanele. UYosefu
unyana wam usahleli. Ndiya kuya ndimbone, ndingekafi.

<span id="an_46:1">46:1</span> Wanduluka ke uSirayeli neento zonke
abenazo, wafika eBher-shebha, wabingelela imibingelelo kuThixo kayise
uIsake.

<span id="an_46:2">46:2</span> Wathetha uThixo kuSirayeli emibonweni
yobusuku, wathi, Yakobi, Yakobi! Wathi yena, Ndilapha.

<span id="an_46:3">46:3</span> Wathi, NdinguThixo, uThixo wooyihlo, musa
ukoyika ukuhla uye eYiputa; kuba ndiya kukwenza uhlanga olukhulu khona.

<span id="an_46:4">46:4</span> Mna ndiya kuhla ndiye nawe eYiputa,
ndinyuke nokunyuka nawe; uYosefu asibeke isandla sakhe phezu kwamehlo
akho.

<span id="an_46:5">46:5</span> Wesuka uYakobi eBher-shebha; oonyana
bakaSirayeli bamthwala uYakobi uyise, nabantwana babo, nabafazi babo,
ngeenqwelo ebezithunyelwe nguFaro ukuba zimthwale.

<span id="an_46:6">46:6</span> Bayithabatha imfuyo yabo, nengqwebo yabo
ababeyiqwebile ezweni lakwaKanan, bafika eYiputa uYakobi nembewu yakhe
yonke, ndawonye naye;

<span id="an_46:7">46:7</span> oonyana bakhe, noonyana boonyana bakhe
ndawonye naye, iintombi zakhe, neentombi zoonyana bakhe, nembewu yakhe
yonke, weza nayo eYiputa.

<span id="an_46:8">46:8</span> Ngawo la amagama oonyana bakaSirayeli
abafikayo eYiputa, uYakobi noonyana bakhe: amazibulo kaYakobi nguRubhen.

<span id="an_46:9">46:9</span> Oonyana bakaRubhen nguHanoki, noFalu,
noHetseron, noKarmi.

<span id="an_46:10">46:10</span> Oonyana bakaSimon, nguYemuweli,
noYamin, no-Ohadi, noYakin, noTsohare, noSawule, unyana womKananekazi.

<span id="an_46:11">46:11</span> Oonyana bakaLevi nguGershon, noKehati,
noMerari.

<span id="an_46:12">46:12</span> Oonyana bakaYuda nguEre, no-Onan,
noShela, noPeretse, noZera; ke ooEre no-Onan bafela ezweni lakwaKanan.
Oonyana bakaPeretse nguHetseron noHamuli.

<span id="an_46:13">46:13</span> Oonyana bakaIsakare nguTola, noPuwa,
noYobhi, noShimron.

<span id="an_46:14">46:14</span> Oonyana bakaZebhulon nguZerede,
noEloni, noYaleli.

<span id="an_46:15">46:15</span> Ngabo abo oonyana bakaLeya, awabazalela
uYakobi ePadan-aram, noDina intombi yakhe; yonke imiphefumlo yoonyana
bakhe neyeentombi zakhe ingamashumi omathathu anamithathu.

<span id="an_46:16">46:16</span> Oonyana bakaGadi nguTsifiyon, noHagi,
noShuni, noEtsebhon, noEri, noArodi, noAreli.

<span id="an_46:17">46:17</span> Oonyana baka-Ashere nguImna, noIshwa,
noIshvi, noBheriya, noSera udade wabo; oonyana bakaBheriya nguEbhere
noMalekiyeli.

<span id="an_46:18">46:18</span> Ngabo abo oonyana bakaZilipa, awathi
uLabhan wamnika uLeya intombi yakhe; abo wabazalela uYakobi, imiphefumlo
elishumi elinamithandathu.

<span id="an_46:19">46:19</span> Oonyana bakaRakeli, umkaYakobi,
nguYosefu noBhenjamin.

<span id="an_46:20">46:20</span> Wazala ke uYosefu ezweni laseYiputa,
uManase, noEfrayim, awamzalela bona uAzenati, intombi kaPotifera,
umbingeleli waseOn.

<span id="an_46:21">46:21</span> Oonyana bakaBhenjamin nguBhela,
noBhekere, noAshbhele, noGera, noNahaman, noEhi, noRoshe, noMupim,
noHupim, noArdi.

<span id="an_46:22">46:22</span> Ngabo abo oonyana bakaRakeli,
abazalelwa uYakobi; iyonke yimiphefumlo elishumi elinamine.

<span id="an_46:23">46:23</span> Oonyana bakaDan nguHushim.

<span id="an_46:24">46:24</span> Oonyana bakaNafetali nguYatseli,
noGuni, noYetsere, noShilem.

<span id="an_46:25">46:25</span> Ngabo abo oonyana bakaBhiliha, awathi
uLabhan wamnika uRakeli intombi yakhe; abo wabazalela uYakobi, iyonke
yimiphefumlo esixhenxe.

<span id="an_46:26">46:26</span> Iyonke imiphefumlo eyaya noYakobi
eYiputa, eyaphuma esinqeni sakhe, ngaphandle kwabafazi boonyana
bakaYakobi, iyonke yimiphefumlo emashumi mathandathu anamithandathu.

<span id="an_46:27">46:27</span> Oonyana bakaYosefu awabazalelwa eYiputa
yimiphefumlo emibini. Iyonke imiphefumlo yendlu kaYakobi eyaya eYiputa
ibimashumi asixhenxe.

<span id="an_46:28">46:28</span> Wasusa uYuda ukuba amandulele aye
kuYosefu, ambonise indlela eya eGoshen; bafika ke ezweni laseGoshen.

<span id="an_46:29">46:29</span> UYosefu wayibopha inqwelo yakhe,
wenyuka waya kumkhawulela uSirayeli uyise eGoshen. Bathe bakubonana,
wawa entanyeni yakhe, walila umzuzu omkhulu entanyeni yakhe.

<span id="an_46:30">46:30</span> Wathi uSirayeli kuYosefu, Ndibubonile
nje ubuso bakho, ukuba usahleli, mandife ngoku.

<span id="an_46:31">46:31</span> Wathi uYosefu kubazalwana bakhe
nakwindlu kayise, Ndiya kunyuka ndiye kubika kuFaro, ndithi kuye,
Abazalwana bam nendlu kabawo, ababesezweni lakwaKanan, bafikile;

<span id="an_46:32">46:32</span> kunjalo nje la madoda ngabalusi
bempahla emfutshane, kuba ngabafuyi; impahla yawo emfutshane, neenkomo
zawo, neento zonke ananzo, aze nazo.

<span id="an_46:33">46:33</span> Xa athe wanibiza uFaro, wathi, Uyintoni
na umsebenzi wenu? nothi,

<span id="an_46:34">46:34</span> Abakhonzi bakho ngabafuyi bempahla
kwasebuncinaneni bethu unangoku, thina aba noobawo bethu; ukuze nime
ezweni laseGoshen, kuba bonke abalusi bempahla emfutshane balisikizi
kumaYiputa.

<span id="an_47:1">47:1</span> UYosefu waya kumbikela uFaro, wathi,
Ufikile ubawo nabazalwana bam, nempahla yabo emfutshane, neenkomo zabo,
neento zonke abanazo, bevela ezweni lakwaKanan; nabo besezweni
laseGoshen.

<span id="an_47:2">47:2</span> Wakhetha kubo abazalwana bakhe amadoda
amahlanu, wawamisa phambi koFaro.

<span id="an_47:3">47:3</span> Wathi uFaro kubazalwana bakhe, Uyintoni
na umsebenzi wenu? Bathi kuFaro, Abakhonzi bakho ngabafuyi bempahla
emfutshane, thina aba kwanoobawo bethu.

<span id="an_47:4">47:4</span> Babuya bathi kuFaro, Siphambukele kweli
lizwe, kuba akukho tyani bampahla imfutshane abanayo abakhonzi bakho,
kuba inzima indlala ezweni lakwaKanan; ngoko ke mabakhe bahlale ezweni
laseGoshen abakhonzi bakho.

<span id="an_47:5">47:5</span> Wathetha uFaro kuYosefu, wathi, Uyihlo
nabazalwana bakho bafikile kuwe.

<span id="an_47:6">47:6</span> Ilizwe laseYiputa liphambi kwakho: uyihlo
nabazalwana bakho bahlalise kweyona ndawo intle yelizwe; mabahlale
ezweni laseGoshen. Ukuba uyazi ukuba kukho kuwo amadoda aziinkunkqele
emsebenzini, wamise abe ngabaphathi bemfuyo endinayo.

<span id="an_47:7">47:7</span> UYosefu wamngenisa uYakobi uyise, wammisa
phambi koFaro. UYakobi wamsikelela uFaro.

<span id="an_47:8">47:8</span> UFaro wathi kuYakobi, Mingaphi na
iminyaka yobudala bakho?

<span id="an_47:9">47:9</span> Wathi uYakobi kuFaro, Imihla yeminyaka
yokuba lundwendwe kwam emhlabeni yiminyaka elikhulu elinamanci mathathu;
imbalwa, imibi, imihla yeminyaka yobudala bam; ayifikanga emihleni
yeminyaka yobudala boobawo, emihleni yokuba lundwendwe kwabo emhlabeni.

<span id="an_47:10">47:10</span> UYakobi wamsikela ke uFaro; waphuma,
wemka ebusweni bukaFaro.

<span id="an_47:11">47:11</span> UYosefu wambeka uyise nabazalwana bakhe
ezweni laseYiputa, wabanika indawo yokuma kweyona ndawo intle yelizwe,
ezweni laseRameses, ngokomthetho kaFaro.

<span id="an_47:12">47:12</span> UYosefu wamondla uyise, nabazalwana
bakhe, nendlu yonke kayise, ngesonka, ngangokuswela kosapho lwabo.

<span id="an_47:13">47:13</span> Bekungekho kudla kulo lonke ilizwe;
kuba ibinzima kunene indlala; ilizwe laseYiputa nelizwe lakwaKanan
laphelelwa ngamandla ngenxa yendlala.

<span id="an_47:14">47:14</span> Wayihlanganisa uYosefu yonke imali
eyafunyanwayo ezweni laseYiputa nasezweni lakwaKanan, yengqolowa
ababeyithenga; wayingenisa uYosefu imali endlwini kaFaro.

<span id="an_47:15">47:15</span> Yaphela imali ezweni laseYiputa
nasezweni lakwaKanan. Onke amaYiputa eza kuYosefu, esithi, Sinike
ukudla. Yini na ukuba sife phambi kwakho, kuba imali iphelile.

<span id="an_47:16">47:16</span> Wathi uYosefu, Rholani imfuyo yenu;
ndoninika ngemfuyo yenu, ukuba imali iphelile.

<span id="an_47:17">47:17</span> Ayizisa imfuyo yawo kuYosefu; uYosefu
wawanika ukudla ngamahashe, nangemfuyo eyimpahla emfutshane, nangemfuyo
eziinkomo, nangamaesile; wawapha ukudla endaweni yayo yonke imfuyo yawo
ngaloo mnyaka.

<span id="an_47:18">47:18</span> Waphela ke loo mnyaka. Eza kuye
ngomnyaka wesibini, athi kuye, Asinakukufihla enkosini yam, ukuba imali
nemfuyo eziinkomo iphelele enkosini yam; akusalanga nto kuthi phambi
kwenkosi yam, yimizimba yethu nimihlaba yethu yodwa kuphela.

<span id="an_47:19">47:19</span> Yini na ukuba sife phambi kwakho, thina
aba nomhlaba wethu. Sithenge thina nomhlaba wethu ngokudla, ukuze thina
nomhlaba wethu sibe ngabakhonzi bakaFaro. Sinike imbewu, ukuze siphile,
singafi, kube senkangala.

<span id="an_47:20">47:20</span> UYosefu wawuthengela uFaro wonke
umhlaba waseYiputa; kuba amaYiputa athengisa elowo ngentsimi yakhe, kuba
indlala yabe inzima phezu kwawo; umhlaba ke waba ngokaFaro.

<span id="an_47:21">47:21</span> Abantu wabafudusela emizini,
kwathabathela ekupheleni komnye umda waseYiputa kwesa ekupheleni komnye.

<span id="an_47:22">47:22</span> Ngumhlaba wababingeleli wodwa
angawuthenganga; kuba ababingeleli babenesabelo abasimiselweyo esivela
kuFaro, besidla isabelo eso simiselweyo, babesinikwe nguFaro; ngenxa
yoko bona abathengisanga ngomhlaba wabo.

<span id="an_47:23">47:23</span> Wathi uYosefu ebantwini, Yabonani,
namhla nina nomhlaba wenu ndinithengele uFaro; nantsi ke imbewu yenu,
hlwayelani umhlaba.

<span id="an_47:24">47:24</span> Nothi kwinto eniyizuzileyo, nimnike
uFaro esesihlanu isahlulo, ezine izahlulo zibe zezenu, zibe yimbewu
yentsimi, nezokudliwa nini nangabasezindlwini zenu, nezokudliwa lusapho
lwenu.

<span id="an_47:25">47:25</span> Bathi, Usisindisile; mayisibabale
inkosi yam, soba ngabakhonzi kuFaro.

<span id="an_47:26">47:26</span> UYosefu wayimisa loo nto yaba
ngummiselo unanamhla phezu komhlaba waseYiputa, ukuba esesihlanu
isahlulo sibe sesikaFaro; ngumhlaba wababingeleli wodwa ongabanga
ngokaFaro.

<span id="an_47:27">47:27</span> Wahlala uSirayeli ezweni laseYiputa,
ezweni laseGoshen; baqiniseka ukuma khona, baqhama, banda kunene.

<span id="an_47:28">47:28</span> UYakobi wadla ubomi ezweni laseYiputa
iminyaka elishumi elinesixhenxe; imihla kaYakobi, iminyaka yobudala
bakhe, yaba yiminyaka elikhulu elinamanci amane, aneminyaka esixhenxe.

<span id="an_47:29">47:29</span> Yasondela imihla kaSirayeli yokuba afe;
wabiza unyana wakhe uYosefu, wathi kuye, Ukuba kaloku ndibabalwe nguwe,
khawubeke isandla sakho phantsi kwethanga lam, undenzele inceba
nenyaniso. Uze ungakhe undingcwabe eYiputa.

<span id="an_47:30">47:30</span> Ke ndiya kulala koobawo; uze undisuse
eYiputa, undingcwabe engcwabeni labo. Wathi ke yena, Ndiya kwenza
ngokwelizwi lakho.

<span id="an_47:31">47:31</span> Wathi, Funga; wafunga ke. Waqubuda
uSirayeli phezu kwentloko yesingqengqelo.

<span id="an_48:1">48:1</span> Kwathi emveni kwezi zinto, kwathiwa
kuYosefu, Uyabona, uyihlo uyafa. Wathabatha oonyana bakhe bobabini,
uManase noEfrayim, bahamba naye.

<span id="an_48:2">48:2</span> Waxelelwa uYakobi kwathiwa, Nanku unyana
wakho uYosefu esiza kuwe. Wazomeleza uSirayeli, wavuka, wahlala
esingqengqelweni.

<span id="an_48:3">48:3</span> UYakobi wathi uYosefu, uThixo uSomandla
wabonakala kum ndiseLuzi, ezweni lakwaKanan, wandisikelela.

<span id="an_48:4">48:4</span> Wathi kum, Yabona, ndiya kukuqhamisa,
ndikwandise, ndikwenze isikhungu sezizwe; eli lizwe ndilinike imbewu
yakho emva kwakho, libe lelakho ngonaphakade.

<span id="an_48:5">48:5</span> Ngako oko oonyana bakho ababini,
owabazalelwayo ezweni laseYiputa, ndingekafiki kuwe eYiputa, ngabam;
uEfrayim noManase baya kuba ngabam; njengoRubhen noSimon.

<span id="an_48:6">48:6</span> Ke othe wabazala emva kwabo, baya kuba
ngabakho; baya kubizwa ngokwegama labazalwana babo elifeni labo.

<span id="an_48:7">48:7</span> Ekumkeni kwam mna ePadan, ndafelwa
nguRakeli ezweni lakwaKanan endleleni, ndakubona ukuba ndimganyana ukuze
kufikwe e-Efrata; ndamngcwabela khona endleleni yase-Efrata
eyiBhetelehem.

<span id="an_48:8">48:8</span> USirayeli wababona oonyana bakaYosefu,
wathi, Ngoobani na aba?

<span id="an_48:9">48:9</span> Wathi uYosefu kuyise, Ngoonyana bam
endibaphiwe nguThixo apha. Wathi yena, Khawubasondeze kum,
ndibasikelele.

<span id="an_48:10">48:10</span> Ke amehlo kaSirayeli ayeselenorhatyazo
kukwaluphala, engasaboni. Wabasondeza ke kuye, wabanga, wabawola.

<span id="an_48:11">48:11</span> USirayeli wathi uYosefu, Ukubona ubuso
bakho bendingasakucingi; nanku uThixo endibonise nembewu yakho.

<span id="an_48:12">48:12</span> UYosefu wabakhupha phakathi kwamadolo
akhe, waqubuda ngobuso bakhe emhlabeni.

<span id="an_48:13">48:13</span> UYosefu wabathabatha bobabini, uEfrayim
ngesokunene kwesasekhohlo sikaSirayeli, noManase ngesokhohlo kwesokunene
sikaSirayeli, wabasondeza kuye.

<span id="an_48:14">48:14</span> USirayeli wasolula esokunene sakhe,
wasibeka entloko kuEfrayim engomncinane, nesokhohlo sakhe entloko
kuManase, ezenjenjalo izandla zakhe ngengqiqo; ngokuba uManase
ebengowamazibulo.

<span id="an_48:15">48:15</span> Wamsikelela uYosefu, wathi, Ngamana
uThixo, abahamba phambi kwakhe oobawo uAbraham noIsake, owandondla
kwasekuveleni kwam kwada kwanamhla, osisithunywa esindikhululeyo ebubini
bonke,

<span id="an_48:16">48:16</span> angabasikelela abafana, lithi igama lam
negama loobawo libizwe phezu kwabo, uAbraham noIsake, bande, babe
baninzi ehlabathini.

<span id="an_48:17">48:17</span> Wabona uYosefu ukuba uyise usibeke
isandla sakhe sokunene entloko kuEfrayim, kwakubi emehlweni akhe;
wasibamba isandla sikayise wasishenxisa entlokweni kaEfrayim, esisa
entlokweni kaManase.

<span id="an_48:18">48:18</span> Wathi uYosefu kuyise, Makungabi njalo,
bawo, kuba ngulo owamazibulo; beka esokunene entlokweni yakhe.

<span id="an_48:19">48:19</span> Akavuma uyise, wathi, Ndiyazi, nyana
wam, ndiyazi; naye uya kuba sisizwe, naye uya kuba mkhulu; kodwa
umninawa wakhe uya kuba mkhulu kuye, nembewu yakhe ibe ziintlanga
ezininzi.

<span id="an_48:20">48:20</span> Wabasikelela ngaloo mini, esithi, Ngawe
uya kusikelela uSirayeli, esithi, Ngamana uThixo wakwenza njengoEfrayim
nanjengoManase. Wambeka ke uEfrayim phambi koManase.

<span id="an_48:21">48:21</span> USirayeli wathi kuYosefu, Yabona, ndiza
kufa; uThixo uya kuba nani, anibuyisele ezweni looyihlo.

<span id="an_48:22">48:22</span> Mna ndikunike isiqwenga somhlaba
ngaphezu kwabazalwana bakho, eso ndasithimbayo esandleni sama-Amori,
ngekrele lam nangesaphetha sam.

<span id="an_49:1">49:1</span> Wababiza ke uYakobi oonyana bakhe, wathi,
Zihlanganiseni, ndinixelele okuya kunihlela ngemihla yokugqibela.

<span id="an_49:2">49:2</span> Qukanani, niphulaphule, nyana bakaYakobi,
Niphulaphule uSirayeli uyihlo.

<span id="an_49:3">49:3</span> Rubhen, wena mazibulo am, mandla am,
ngqalo yokuqina kwam, Ncamisa yokuphakama, ncamisa yegunya,

<span id="an_49:4">49:4</span> Uxhaphazelayo njengamanzi, akusayi kuba
ncamisa kunje; Kuba wenyukayo waya esililini sikayihlo, Wangcolisa oko,
wenyuka waya emandlalweni wam.

<span id="an_49:5">49:5</span> USimon noLevi ngabazalwana; Ziintonga
zokugonyamela izikhali zabo.

<span id="an_49:6">49:6</span> Egquguleni labo uze ungangeni umphefumlo
wam, Nesikhungu sabo lungazibandakanyi uzuko lwam; Kuba ngomsindo wabo
babulala amadoda, Ngokuzithandela kwabo bazinqumla imisipha iinkomo.

<span id="an_49:7">49:7</span> Uqalekisiwe umsindo wabo, ngokuba
unobungcwangu: Ukuphuphuma kwabo umsindo, ngokuba unzima. Ndiya
kubachithachitha kwaYakobi, Ndibaphangalalise kwaSirayeli.

<span id="an_49:8">49:8</span> Yuda, abazalwana bakho baya kukudumisa,
Isandla sakho sibe sentanyeni yeentshaba zakho; Baya kuqubuda kuwe
oonyana bakayihlo.

<span id="an_49:9">49:9</span> Lithole lengonyama uYuda; Usuke
ekuqwengeni, nyana wam, Waguqa, wabuthuma njengengonyama,
Njengengonyamakazi; ngubani na oya kumvusa?

<span id="an_49:10">49:10</span> Intonga ayiyi kumka kuYuda, Intonga
yommisi-mthetho ayiyi kumka phakathi kweenyawo zakhe, Ade afike uShilo,
Zimlulamele izizwe.

<span id="an_49:11">49:11</span> Ngukhuleka emdiliyeni imazi yakhe
ye-esile, Ukhuleka kowohlobo inkonyana yakhe ye-esile; uhlamba ngewayini
isambatho sakhe, Ngegazi lediliya ingubo yakhe;

<span id="an_49:12">49:12</span> Umehlo abomvu yiwayini, Umazinyo
amhlophe ngamasi.

<span id="an_49:13">49:13</span> UZebhulon uya kuma ngasezibukweni
lolwandle,

<span id="an_49:14">49:14</span> Ewe, ngasezibukweni leenqanawa, Icala
lakhe lisingise eTsidon. UIsakare yinyathi ye-esile, Ulala phakathi
kweentlanti.

<span id="an_49:15">49:15</span> Wakubona ukuphumla ukuba kulungile,
Nelizwe ukuba limnandi; Igxalaba lakhe walithobela ukuthwala, waba
ngumsebenzi ofakwa uviko.

<span id="an_49:16">49:16</span> UDan uya kugweba phakathi kwabantu
bakowabo, Njengezinye izizwe zakwaSirayeli.

<span id="an_49:17">49:17</span> UDan makabe yinyoka ngasendleleni,
Irhamba ngasemendweni, Eliluma izithende zehashe, Awe ngomva
olikhweleyo.

<span id="an_49:18">49:18</span> Usindiso lwakho, Yehova, ndiluthembile.

<span id="an_49:19">49:19</span> UGadi ungenelwa ngamatutu, Ke yena
uwangenela ezithendeni.

<span id="an_49:20">49:20</span> KuAshere kuphuma amafutha, isonka sakhe
eso; Yena unika izinto eziyolisa ookumkani.

<span id="an_49:21">49:21</span> UNafetali yimazi yexhama ekhululweyo,
ukhupha amazwi amahle.

<span id="an_49:22">49:22</span> NguGatya lomthi oqhamayo uYosefu,
UGatya lomthi oqhamayo ngasemthonjeni, Omasebe aqabele eludongeni.

<span id="an_49:23">49:23</span> UBamcubunga bamtola, Bamchasa abatoli;

<span id="an_49:24">49:24</span> USihlala sithe nkqi isaphetha sakhe,
UMikhono yezandla zakhe inokusityeda, Ngezandla zembalasane kaYakobi,
Khona apho akhoyo umalusi, ilitye likaSirayeli;

<span id="an_49:25">49:25</span> NgoThixo wooyihlo—akuncede,
NgoSomandla—akusikelele, Ibe ziintsikelelo zamazulu ezivela phezulu,
Iintsikelelo zamanzi enzonzobila alele ezantsi, Iintsikelelo zamabele,
nezesizalo.

<span id="an_49:26">49:26</span> Iintsikelelo zikayihlo Zizigqithile
iintsikelelo zomawokhulu, Zasa nasemdeni weentaba zanini; Mazibe
sentloko kuYosefu, Ebuchotsheni bobalulweyo kubazalwana bakhe!

<span id="an_49:27">49:27</span> UBhenjamin yingcuka eqwengayo; Kusasa
uya kudla okuphangiweyo, Ngokuhlwa uya kwaba okuthinjiweyo.

<span id="an_49:28">49:28</span> Bonke aba zizizwe zakwaSirayeli
ezilishumi elinazibini; yiyo leyo into awayithethayo kubo uyise,
wabasikelela; elowo ngokwentsikelelo yakhe wabasikelela.

<span id="an_49:29">49:29</span> Wabawisela umthetho, wathi kubo, Ndiza
kuhlanganiselwa kwabakowethu; ndingcwabeni noobawo emqolombeni
osentsimini kaEfron umHiti,

<span id="an_49:30">49:30</span> emqolombeni osentsimini yaseMakapela,
ophambi kowakwaMamre, ezweni lakwaKanan, awawuthengayo uAbraham ndawonye
nentsimi kuEfron umHiti, ukuba abe nendawo eyiyeyakhe yokungcwaba.

<span id="an_49:31">49:31</span> Bamngcwaba khona apho uAbraham noSara
umkakhe; bamngcwaba khona apho uIsake noRebheka umkakhe; ndamngcwaba
khona apho uLeya.

<span id="an_49:32">49:32</span> Yathengwa intsimi leyo nomqolomba okuyo
koonyana bakaHeti.

<span id="an_49:33">49:33</span> Wagqiba ke uYakobi ukuyolela oonyana
bakhe, wazifinyezela esingqengqelweni iinyawo zakhe, waphuma umphefumlo,
wahlanganiselwa kwabakowabo.

<span id="an_50:1">50:1</span> Wawa uYosefu phezu kobuso bukayise,
walila phezu kwakhe, wamanga.

<span id="an_50:2">50:2</span> UYosefu wabawisela umthetho abakhonzi
bakhe, amagqirha, ukuba amqhole uyise; amagqirha amqhola ke uSirayeli.

<span id="an_50:3">50:3</span> Bamzalisela imihla emashumi mane, kuba
bebesenjenjalo ukuyizalisa imihla yabaqholiweyo; amaYiputa amlilela
imihla emashumi asixhenxe.

<span id="an_50:4">50:4</span> Yadlula ke imihla yokulilelwa kwakhe,
uYosefu wathetha kwindlu kaFaro, wathi, Ukuba kaloku niyandibabala,
khanithethe ezindlebeni zikaFaro, nithi,

<span id="an_50:5">50:5</span> Ubawo wandifungisa esithi, Yabona, ndiza
kufa; engcwabeni lam endizimbeleyo ezweni lakwaKanan, wondingcwabela
khona apho. Ngoko makhe ndinyuke ndiye kumngcwaba ubawo; ndobuya
ndibuye.

<span id="an_50:6">50:6</span> Wathi uFaro, Nyuka uye kumngcwaba uyihlo
ngoko akufungise ngako.

<span id="an_50:7">50:7</span> Wenyuka ke uYosefu waya kumngcwaba uyise;
benyuka naye bonke abakhonzi bakaFaro, amadoda amakhulu endlu yakhe,
amadoda amakhulu onke ezwe laseYiputa;

<span id="an_50:8">50:8</span> nendlu kaYosefu yonke, nabazalwana bakhe,
nendlu kayise. Kwasala iintsapho zabo zodwa, nempahla yabo emfutshane,
neenkomo zabo, ezweni laseGoshen.

<span id="an_50:9">50:9</span> Kwenyuka naye iinqwelo, nabamahashe, yaba
ngumkhosi omkhulu kunene.

<span id="an_50:10">50:10</span> Bafika esandeni sika-Atadi esiphesheya
kweYordan, bambambazela izifuba, batsho khona ngesililo esikhulu,
esinzima kunene; bamenzela uyise isijwili imihla esixhenxe.

<span id="an_50:11">50:11</span> Basibona abemi belo zwe, amaKanan,
isijwili esandeni sika-Atadi, bathi, Sikhulu esi sijwili kumaYiputa;
ngenxa yoko kwathiwa igama laso yiAbhele-mitserayim, ephesheya
kweYordan.

<span id="an_50:12">50:12</span> Oonyana bakhe benza ke kuye
njengokuyolela kwakhe.

<span id="an_50:13">50:13</span> Bamthwala oonyana bakhe, bamsa ezweni
lakwaKanan, bamngcwaba emqolombeni wentsimi yaseMakapela, awawuthengayo
uAbraham ndawonye nentsimi, ukuba ube yindawo eyiyeyakhe yokungcwaba,
kuEfron umHiti phambi kowakwaMamre.

<span id="an_50:14">50:14</span> UYosefu wabuyela eYiputa ke, yena
nabazalwana bakhe, nabo bonke abenyuka naye beya kumngcwaba uyise, emva
kokungcwaba kwakhe uyise.

<span id="an_50:15">50:15</span> Ke kaloku abakhuluwa bakaYosefu babona
ukuba uyise wabo ufile, bathi, Azi uYosefu uya kusitshutshisa na,
abubuyisele kanye na kuthi bonke ububi esimenzele bona?

<span id="an_50:16">50:16</span> Bathumela kuYosefu, besithi, Uyihlo
wayolela phambi kokufa kwakhe, wathi,

<span id="an_50:17">50:17</span> Notsho kuYosefu ukuthi, Khawuluxolele
ukreqo lwabakhuluwa bakho, nesono sabo sokuba bekwenze into embi; ngoko
khawuluxolele ukreqo lwabakhozi boThixo wooyihlo. Walila uYosefu
ekuthetheni kwabo kuye.

<span id="an_50:18">50:18</span> Baya nabakhuluwa bakhe, baziphosa
phantsi phambi kwakhe, bathi, Yabona, singabakhonzi bakho.

<span id="an_50:19">50:19</span> Wathi uYosefu kubo, Musani ukoyika;
ndisesikhundleni sikaThixo yini na?

<span id="an_50:20">50:20</span> Nina nacinga ububi ngam; ke yena uThixo
wacinga okulungileyo, ukuze kuthi, njengoko kwenzekileyo namhla, kusinde
abantu abaninzi.

<span id="an_50:21">50:21</span> Ngoko musani ukoyika; ndonondla nina,
nentsapho yenu. Wabathuthuzela ke, wathetha kakuhle nabo.

<span id="an_50:22">50:22</span> UYosefu wena eYiputa, yena nendlu
kayise. UYosefu wahlala iminyaka elikhulu elinashumi-nye.

<span id="an_50:23">50:23</span> UYosefu wabona oonyana besesithathu
isizukulwana sikaEfrayim, kwanoonyana bakaMakire, unyana kaManase,
ababezalelwe emadolweni kaYosefu.

<span id="an_50:24">50:24</span> Wathi uYosefu kubakhuluwa bakhe, Ndiza
kufa; uThixo okunene uya kunivelela, aninyuse, niphume kweli lizwe, niye
ezweni abelifungele uAbraham, noIsake, noYakobi.

<span id="an_50:25">50:25</span> UYosefu wabafungisa oonyana
bakaSirayeli, esithi, UThixo okunene eya kunivelela nje, nowanyusa
amathambo am, emke apha.

<span id="an_50:26">50:26</span> Wafa ke uYosefu engominyaka ilikhulu
linashumi-nye; bamqhola; wafakwa etyeyeni eYiputa.

------------------------------------------------------------------------

[Next: Exodus](exo)
