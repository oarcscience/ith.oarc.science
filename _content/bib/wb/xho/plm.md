[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](tit)  [Next](heb) 

------------------------------------------------------------------------

### Xhosa Bible: Philemon

<span id="an_1:1">1:1</span> UPawulos, umbanjwa kaKristu Yesu, noTimoti
umzalwana, babhalela uFilemon oyintanda, osebenzisana nathi,

<span id="an_1:2">1:2</span> noApiya isithandanekazi sethu, noArkipo
umphumi-mkhosi nathi, nebandla elisendlwini yakho;

<span id="an_1:3">1:3</span> bathi, Makube lubabalo kuni, noxolo oluvela
kuThixo uBawo, neNkosi yethu uYesu Kristu.

<span id="an_1:4">1:4</span> Ndihlala ndibulela kuye uThixo wam,
ndikukhumbula emithandazweni yam,

<span id="an_1:5">1:5</span> ndiluva nje olwakho uthando, nokholo onalo
kuyo iNkosi uYesu, nakubo bonke abangcwele,

<span id="an_1:6">1:6</span> ukuze ubudlelane bokholo lwakho bube
nokusebenza ngokwazi konke okulungileyo okukuni, kuse kuKristu Yesu.

<span id="an_1:7">1:7</span> Kuba sinovuyo nothuthuzeleko olukhulu ngalo
uthando lwakho, ngokuba izibilini zabangcwele ziphunyuziwe ngawe,
mzalwana.

<span id="an_1:8">1:8</span> Kungoko endithi, nakuba ndinako
ukungafihlisi okukhulu kuKristu, kokuba ndikuthethele okufanelekileyo,

<span id="an_1:9">1:9</span> noko ngenxa yothando ndisuka kanye
ndikubongoze, ndingonjengoPawulos ixhego, ngoku ke ndikwangumbanjwa
kaYesu Kristu.

<span id="an_1:10">1:10</span> Ndikubongoza ngenxa yomntwana wam,
uOnesimo, endimzeleyo ndisezintanjeni;

<span id="an_1:11">1:11</span> obefudula engeluncedo lwanto kuwe, kodwa
ngoku kuwe nakum unoncedo oluhle.

<span id="an_1:12">1:12</span> Lowo ndimbuyisele kuwe; wena ke mamkele,
oko kukuthi, yamkela izibilini zam;

<span id="an_1:13">1:13</span> ebendinga mna ndingasendihlala naye apha,
ukuze athi endaweni yakho andilungiselele, ndisezintanjeni ngenxa
yeendaba ezilungileyo ezi;

<span id="an_1:14">1:14</span> kodwa andithandanga kwenza nto,
ungatshongo wena, ukuze ukulunga kwakho kungangi kokokunyanzelwa, kube
kokokuvuma.

<span id="an_1:15">1:15</span> Kuba mhlawumbi wahlukaniswa umzuzwana
nawe ngenxa yoku, ukuze umzuze ngokwaphakade;

<span id="an_1:16">1:16</span> engasenjengekhoboka, esuke wangaphezu
kwekhoboka, engumzalwana oyintanda, ngokukodwa kum; kubeke phi na ke
kuwe, ngokwenyama nangokweNkosi?

<span id="an_1:17">1:17</span> Ngoko ke, ukuba unobudlelane nam, mamkele
njengam.

<span id="an_1:18">1:18</span> Ukuba wakona, nokuba unetyala kuwe, oko
kubalele kum.

<span id="an_1:19">1:19</span> Mna Pawulos ndikubhale ngesam isandla
ukuthi, mna ndokuhlawula; endingatshoyo kuwe ukuthi, kum unetyala
elingaphezulu, elinguwe ngokwakho.

<span id="an_1:20">1:20</span> Ewe, mzalwana, mandincedeke ngawe mna
ngokwaseNkosini; ziphumze izibilini zam ngokwaseNkosini.

<span id="an_1:21">1:21</span> Ndikubhalele ndeyisekile kukundilulamela
kwakho, ndisazi ukuba uya kwenza nangaphezulu koko ndikuthethayo.

<span id="an_1:22">1:22</span> Kunye ke noko, ndilungisele indawo
yokuhlala; kuba ndithembile ukuba ngayo imithandazo yenu nondiphiwa.

<span id="an_1:23">1:23</span> Uyakubulisa uEpafras, umbanjwa ndawonye
nam wakwaKristu Yesu,

<span id="an_1:24">1:24</span> kwanoMarko, noAristarko, noDemasi,
noLuka, abasebenzisana nam.

<span id="an_1:25">1:25</span> Ubabalo lweNkosi yethu uYesu Kristu
malube nomoya wenu. Amen.

------------------------------------------------------------------------

[Next: Hebrews](heb)
