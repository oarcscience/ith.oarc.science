<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Xhosa Bible, full text etext at Intangible Textual Heritage">
<TITLE>Xhosa Bible: Zechariah</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="hag">Previous</A>&nbsp;
<A HREF="mal">Next</A>&nbsp;
</CENTER>
<HR>
</p> <h3 align="center" align="center">Xhosa Bible: Zechariah</h3> 
<p><A NAME="an_1:1">1:1</A>&nbsp;Ngenyanga yesibhozo, ngomnyaka wesibini kaDariyo, kwafika ilizwi likaYehova kuZekariya unyana kaBherekiya, unyana kaIdo,  umprofeti, lisithi:</p> 
<p><A NAME="an_1:2">1:2</A>&nbsp;UYehova waye enoburhalarhume obukhulu kooyihlo.</p> 
<p><A NAME="an_1:3">1:3</A>&nbsp;Yithi ke kubo, Utsho uYehova wemikhosi ukuthi, Buyelani kum,  utsho uYehova wemikhosi; ndobuyela kuni, utsho uYehova wemikhosi.</p> 
<p><A NAME="an_1:4">1:4</A>&nbsp;Musani ukuba njengooyihlo, ababebizwa bona ngabaprofeti bangaphambili, besithi, Utsho uYehova wemikhosi ukuthi,  Khanibuye ngoku ezindleleni zenu ezimbi nasezintlondini zenu ezimbi; ke abaphulaphula, abandibazela ndlebe; utsho uYehova.</p> 
<p><A NAME="an_1:5">1:5</A>&nbsp;Ooyihlo baphi na? nabaprofeti baya kudla ubomi ngonaphakade na?</p> 
<p><A NAME="an_1:6">1:6</A>&nbsp;Kodwa amazwi am, nemimiselo yam, endayimisela abakhonzi bam abaprofeti, ayibafumananga na ooyihlo? ukuze babuye bathi,  Njengoko wakunkqangiyelayo uYehova ukuba akwenze kuthi,  ngokweendlela zethu nangokweentlondi zethu, wenjenjalo kuthi.</p> 
<p><A NAME="an_1:7">1:7</A>&nbsp;Ngosuku lwamashumi omabini anesine lwenyanga yeshumi elinanye, inyanga enguShebhati, ngomnyaka wesibini kaDariyo,  kwafika ilizwi likaYehova kuZekariya unyana kaBherekiya, unyana kaIdo, umprofeti, lisithi,</p> 
<p><A NAME="an_1:8">1:8</A>&nbsp;Ndibone ebusuku, nanko umntu ekhwele ehasheni elibomvu; waye ke emi phakathi kwemimirtile ebisenyobeni, ngasemva kwakhe ingamahashe, abomvu, nangwevu, namhlophe.</p> 
<p><A NAME="an_1:9">1:9</A>&nbsp;Ndathi, Ngoobani na aba, nkosi yam? Sathi kum isithunywa ebesithetha nam, Ndokubonisa ukuba ngoobani na aba.</p> 
<p><A NAME="an_1:10">1:10</A>&nbsp;Waphendula umntu obemi phakathi kwemimirtile wathi, Aba ngabathunywe nguYehova, ukuba balihambahambe ihlabathi.</p> 
<p><A NAME="an_1:11">1:11</A>&nbsp;Basiphendula isithunywa sikaYehova ebesimi phakathi kwemimirtile, bathi, Silihambahambile ihlabathi, nalo lonke ihlabathi lihleli lizolile.</p> 
<p><A NAME="an_1:12">1:12</A>&nbsp;Saphendula ke isithunywa sikaYehova, sathi, Yehova wemikhosi, koba nini na ungasikwa yimfesane wena, ngenxa yeYerusalem nemizi yakwaYuda, owayibhavumelayo le minyaka imashumi asixhenxe?</p> 
<p><A NAME="an_1:13">1:13</A>&nbsp;UYehova wasiphendula isithunywa esibe sithetha nam,  ngamazwi alungileyo, ngamazwi athuthuzelayo.</p> 
<p><A NAME="an_1:14">1:14</A>&nbsp;Sathi kum isithunywa esibe sithetha nam, Memeza uthi, Utsho uYehova wemikhosi ukuthi, Ndinekhwele, ikhwele elikhulu,  ngeYerusalem nangeZiyon.</p> 
<p><A NAME="an_1:15">1:15</A>&nbsp;Ndinoburhalarhume obukhulu kuzo iintlanga ezihleli ngokonwaba; ngokokuba bendinoburhalarhume mna umzuzwana, ke zona zongezelelela ububi.</p> 
<p><A NAME="an_1:16">1:16</A>&nbsp;Ngako oko, utsho uYehova ukuthi, Ndiyibuyele iYerusalem ngemfesane; indlu yam iya kwakhelwa khona, utsho uYehova wemikhosi; ulutya lokulinganisa luya kolulwa phezu kweYerusalem.</p> 
<p><A NAME="an_1:17">1:17</A>&nbsp;Buya umemeze, uthi, Utsho uYehova wemikhosi ukuthi, Imizi yam isaya kuphalala okulungileyo; uYehova usaya kuyithuthuzela iZiyon, ayinyule iYerusalem.</p> 
<p><A NAME="an_1:18">1:18</A>&nbsp;Ndaphakamisa amehlo am, ndakhangela, nanzo iimpondo, zine.</p> 
<p><A NAME="an_1:19">1:19</A>&nbsp;Ndathi kwisithunywa esibe sithetha nam, Ziyintoni na ezi?  Sathi kum, Ezi ziimpondo ezichithachithe uYuda, uSirayeli,  neYerusalem.</p> 
<p><A NAME="an_1:20">1:20</A>&nbsp;UYehova wandibonisa iingcibi zokukhanda, zine.</p> 
<p><A NAME="an_1:21">1:21</A>&nbsp;Ndathi, Aba baze kwenza ntoni na? Sathetha sathi, Ezi ziimpondo ezichithachithe uYuda, ngokokude kungabikho bani uphakamisa intloko yakhe: aba ke baze kuzothusa, baziwise phantsi iimpondo zeentlanga, eziphakamise uphondo ezweni lakwaYuda, ukuba zilichithachithe.</p> 
<p><A NAME="an_2:1">2:1</A>&nbsp;Ndaphakamisa amehlo am, ndakhangela, Nanko umntu ephethe ngesandla ulutya lokulinganisa.</p> 
<p><A NAME="an_2:2">2:2</A>&nbsp;Ndathi ke, Uya ngaphi na? Wathi kum, Ndiya kulinganisa iYerusalem, ndibone ukuba bungakanani na ububanzi bayo,  bungakanani na ubude bayo.</p> 
<p><A NAME="an_2:3">2:3</A>&nbsp;Naso ke isithunywa esibe sithetha nam siphuma, kuphuma nesinye isithunywa, sisiya kusikhawulela.</p> 
<p><A NAME="an_2:4">2:4</A>&nbsp;Sathi kuso, Gidima, uthethe nalaa ndodana, uthi, IYerusalem iya kuhlala ngokwamaphandle, ngenxa yobuninzi babantu neenkomo eziphakathi kwayo.</p> 
<p><A NAME="an_2:5">2:5</A>&nbsp;Ndiya kuba ludonga lomlilo kuyo mna ngeenxa zonke, utsho uYehova; ndibe bubuqaqawuli phakathi kwayo.</p> 
<p><A NAME="an_2:6">2:6</A>&nbsp;Wenani! wenani! Sabani ezweni langasentla, utsho uYehova;  ngokuba ndiniphangalalisa njengemimoya yomine yezulu; utsho uYehova.</p> 
<p><A NAME="an_2:7">2:7</A>&nbsp;Wa, Ziyon! Zisindise, wena uhleli nentombi enguBhabheli.</p> 
<p><A NAME="an_2:8">2:8</A>&nbsp;Ngokuba utsho uYehova wemikhosi ukuthi, Undithume ukuphuthuma uzuko ezintlangeni ezanibhunyulayo; ngokuba onichukumisayo, uchukumisa ukhozo lweliso lakhe.</p> 
<p><A NAME="an_2:9">2:9</A>&nbsp;Ngokuba, uyabona, ndiya kulingisa ngesandla sam kuzo, zibe ngamaxhoba kwababezikhonza; nazi ukuba uYehova wemikhosi undithumile.</p> 
<p><A NAME="an_2:10">2:10</A>&nbsp;Memelela uvuye, ntombi inguZiyon; ngokuba, uyabona,  ndiyeza, ndihlale phakathi kwakho; utsho uYehova.</p> 
<p><A NAME="an_2:11">2:11</A>&nbsp;Kuya kuthelela kuYehova iintlanga ezininzi ngaloo mini,  zibe ngabantu bam, ndihlale phakathi kwakho; wazi ukuba uYehova wemikhosi undithumele kuwe.</p> 
<p><A NAME="an_2:12">2:12</A>&nbsp;UYehova uya kumdla ilifa uYuda, isahlulo sakhe emhlabeni ongcwele, abuye ayinyule iYerusalem.</p> 
<p><A NAME="an_2:13">2:13</A>&nbsp;Mayithi tu yonke inyama phambi koYehova; ngokuba esukile ekhayeni lakhe elingcwele.</p> 
<p><A NAME="an_3:1">3:1</A>&nbsp;Wandibonisa uYoshuwa umbingeleli omkhulu, emi phambi kwesithunywa sikaYehova, uSathana emi ngasekunene kwakhe, ukuze amchase.</p> 
<p><A NAME="an_3:2">3:2</A>&nbsp;Wathi uYehova kuSathana, UYehova makakukhalimele, Sathana;  akukhalimele uYehova oyinyulileyo iYerusalem; lo akasikhuni esirholwe emlilweni na?</p> 
<p><A NAME="an_3:3">3:3</A>&nbsp;UYoshuwa ke ebambethe iingubo ezingcolileyo; wema ke phambi kwesithunywa.</p> 
<p><A NAME="an_3:4">3:4</A>&nbsp;Saphendula sathetha nabemiyo phambi kwaso, sathi, Zisuseni iingubo ezingcolileyo kuye. Sathi ke kuye, Yabona, ndibususile ubugwenxa bakho kuwe, ndikwambese ngezinqabileyo.</p> 
<p><A NAME="an_3:5">3:5</A>&nbsp;Ndathi ke, Mabambeke unkontsho oluhlambulukileyo entloko.  Bambeka ke unkontsho oluhlambulukileyo entlokweni yakhe,  bamambesa ngeengubo; saye isithunywa sikaYehova simi.</p> 
<p><A NAME="an_3:6">3:6</A>&nbsp;Isithunywa sikaYehova saqononondisa kuYoshuwa, sathi,</p> 
<p><A NAME="an_3:7">3:7</A>&nbsp;Utsho uYehova wemikhosi ukuthi, Ukuba uthe wahamba ngeendlela zam, ukuba uthe wasigcina isigxina sam, woyilawula wena indlu yam, wozigcina neentendelezo zam, ndikunike ukuhamba phakathi kwaba bemiyo apha.</p> 
<p><A NAME="an_3:8">3:8</A>&nbsp;Khawuphulaphule ke Yoshuwa, mbingeleli mkhulu, wena nabalingane bakho abahlala phambi kwakho; ngokuba ngamadoda asisimanga. Ngokuba, uyabona, ndiya kuzisa umkhonzi wam onguHlumelo.</p> 
<p><A NAME="an_3:9">3:9</A>&nbsp;Ngokuba nalo ilitye endalibeka phambi koYoshuwa; lityeni linye kobakho amehlo asixhenxe; yabona, ndikrola ukrolo lwalo,  utsho uYehova wemikhosi, ndisuse ubugwenxa beli lizwe ngamini-nye.</p> 
<p><A NAME="an_3:10">3:10</A>&nbsp;Ngaloo mini, utsho uYehova wemikhosi, niya kubizelana phantsi komdiliya naphantsi komkhiwane.</p> 
<p><A NAME="an_4:1">4:1</A>&nbsp;Sabuya isithunywa esibe sithetha nam, sandivusa njengomntu ovuswa ebuthongweni bakhe.</p> 
<p><A NAME="an_4:2">4:2</A>&nbsp;Sathi kum, Ubona ntoni na? Ndathi ke, Ndibona, nanko kukho isiphatho sesibane segolide sonke siphela, sineselwa laso phezu kwentloko yaso, sinezibane zaso ezisixhenxe phezu kwaso,  zinamajelo asixhenxe ngasixhenxe ezibane eziphezu kwentloko yaso;</p> 
<p><A NAME="an_4:3">4:3</A>&nbsp;neminquma emibini kuso, omnye ungasekunene kweselwa, omnye ungasekhohlo kwalo.</p> 
<p><A NAME="an_4:4">4:4</A>&nbsp;Ndaphendula ndathi kwisithunywa esibe sithetha nam,  Ziyintoni na ezi zinto, nkosi yam?</p> 
<p><A NAME="an_4:5">4:5</A>&nbsp;Saphendula isithunywa esibe sithetha nam, sathi kum, Akuzazi na ukuba ziyintoni na ezi zinto? Ndathi, Hayi, nkosi yam.</p> 
<p><A NAME="an_4:6">4:6</A>&nbsp;Saphendula sathi kum, Nali ilizwi likaYehova kuZerubhabheli,  lisithi, Akungabukroti, akungamandla; kungoMoya wam; utsho uYehova wemikhosi.</p> 
<p><A NAME="an_4:7">4:7</A>&nbsp;Ungubani na wena, ntaba inkulu, phambi koZerubhabheli? Yiba sisithabazi; yena uya kulivelisa ilitye lochochoyi,  kunkqangazwa kusithiwa, Ubabalo, ubabalo malube kulo.</p> 
<p><A NAME="an_4:8">4:8</A>&nbsp;Kwafika ilizwi likaYehova kum, lisithi,</p> 
<p><A NAME="an_4:9">4:9</A>&nbsp;Izandla zikaZerubhabheli ziyisekile le ndlu; izandla zakhe ziya kuyigqiba; wazi ukuba uYehova wemikhosi undithumele kuni.</p> 
<p><A NAME="an_4:10">4:10</A>&nbsp;Ngokuba ngubani na owoyidela imini yezinto ezincinane? Aya kuyibona ngovuyo ilothe yokulungelelanisa esandleni sikaZerubhabheli, kwawona osixhenxe amehlo kaYehova;  ayawutyhutyha umhlaba wonke.</p> 
<p><A NAME="an_4:11">4:11</A>&nbsp;Ndaphendula ndathi kuso, Iyintoni na le minquma mibini,  ngasekunene kwesiphatho sesibane nangasekhohlo kuso?</p> 
<p><A NAME="an_4:12">4:12</A>&nbsp;Ndaphendula okwesibini, ndathi kuso, Ziyintoni na ezi mbaxa zimbini zeminquma, zikufuphi nemiboko emibini yegolide,  ethulula ioli ebugolide kuzo?</p> 
<p><A NAME="an_4:13">4:13</A>&nbsp;Sandiphendula, sathi, Akuzazi na ukuba ziyintoni na ezi zinto? Ndathi, Hayi, nkosi yam.</p> 
<p><A NAME="an_4:14">4:14</A>&nbsp;Sathi kum, Aba babini ngabeoli, abema ngakwiNkosi yehlabathi lonke.</p> 
<p><A NAME="an_5:1">5:1</A>&nbsp;Ndabuya ndawaphakamisa amehlo am, ndakhangela, nantso incwadi esongwayo, iphaphazela.</p> 
<p><A NAME="an_5:2">5:2</A>&nbsp;Sathi kum, Ubona ntoni na? Ndathi, Ndibona incwadi esongwayo iphaphazela; ubude bayo buziikubhite ezimashumi mabini,  nobubanzi bayo buziikubhite ezishumi-nye.</p> 
<p><A NAME="an_5:3">5:3</A>&nbsp;Sathi kum, Eso ke sisishwabulo esiphuma sihambe phezu kwelizwe lonke; ngokuba bonke abebayo baya kutshayelwa apha ngokokwayo; bonke abafungayo baya kutshayelwa ngaphaya ngokokwayo.</p> 
<p><A NAME="an_5:4">5:4</A>&nbsp;Ndisikhuphile, utsho uYehova wemikhosi; siya kungena endlwini yesela, nasendlwini yolifungayo ngobuxoki igama lam,  silalise endlwini yakhe, siyigqibe nemithi yayo namatye ayo.</p> 
<p><A NAME="an_5:5">5:5</A>&nbsp;Saphuma isithunywa esibe sithetha nam, sathi kum,  Khawuwaphakamise amehlo akho, ukhangele ukuba iyintoni na leyo iphumayo.</p> 
<p><A NAME="an_5:6">5:6</A>&nbsp;Ndathi ke, Yintoni na? Sathi, Yiefa leya iphumayo. Sathi,  Yimbonakalo yabo leya ezweni lonke.</p> 
<p><A NAME="an_5:7">5:7</A>&nbsp;Nanko, kuphakama isiciko selothe, kuhleli umfazi phakathi kwe-efa.</p> 
<p><A NAME="an_5:8">5:8</A>&nbsp;Sathi, NguNgendawo lowo; samphosa phakathi kwe-efa,  saliphosa ilitye lelothe emlonyeni wayo.</p> 
<p><A NAME="an_5:9">5:9</A>&nbsp;Ndawaphakamisa ke amehlo am, ndakhangela, nanko kuphuma abafazi ababini, umoya usemaphikweni abo; amaphiko abo abenjengamaphiko engwamza, bayithwala iefa phakathi komhlaba nezulu.</p> 
<p><A NAME="an_5:10">5:10</A>&nbsp;Ndathi kwisithunywa esibe sithetha nam, Bayisa phi na iefa abaya?</p> 
<p><A NAME="an_5:11">5:11</A>&nbsp;Sathi kum, Baya kumakhela indlu ezweni leShinare; ithi yakugqitywa, bambeke khona esizeni sakhe.</p> 
<p><A NAME="an_6:1">6:1</A>&nbsp;Ndabuya ndawaphakamisa amehlo am, ndakhangela, nanzo iinqwelo zokulwa zine, ziphuma phakathi kweentaba zombini;  iintaba ke iziintaba zobhedu.</p> 
<p><A NAME="an_6:2">6:2</A>&nbsp;Enqwelweni yokuqala ibingamahashe abomvu; enqwelweni yesibini ibingamahashe amnyama;</p> 
<p><A NAME="an_6:3">6:3</A>&nbsp;enqwelweni yesithathu ibingamahashe amhlophe; enqwelweni yesine ibingamahashe aziingwevu ezibomvu.</p> 
<p><A NAME="an_6:4">6:4</A>&nbsp;Ndaphendula ndathi kwisithunywa esibe sithetha nam,  Ziyintoni na ezi zinto, nkosi yam?</p> 
<p><A NAME="an_6:5">6:5</A>&nbsp;Saphendula ke isithunywa, sathi kum, Le yimimoya emine esezulwini, ephuma yakuba ibizimisile ngakwiNkosi yehlabathi lonke.</p> 
<p><A NAME="an_6:6">6:6</A>&nbsp;Le inamahashe amnyama iphuma isiya ezweni langasentla;  amhlophe aphume elandela wona; aziingwevu ezibomvu aphume esiya ezweni langasezantsi;</p> 
<p><A NAME="an_6:7">6:7</A>&nbsp;abomvu aphuma, efuna ukulihambahamba ihlabathi. Sathi,  Hambani, nilihambahambe ihlabathi. Alihambahamba ke ihlabathi.</p> 
<p><A NAME="an_6:8">6:8</A>&nbsp;Sadanduluka kum, sathetha kum, sathi, Yabona, la aphuma aya ezweni langasentla, awuzolise umoya wam ezweni langasentla.</p> 
<p><A NAME="an_6:9">6:9</A>&nbsp;Kwafika ilizwi likaYehova kum, lisithi,</p> 
<p><A NAME="an_6:10">6:10</A>&nbsp;Thabatha kwabasekuthinjweni, abaze khona bevela eBhabheli,  kooHeledayi, nakooTobhiya, nakooYedaya, uye wena ngaloo mini endlwini kaYosiya unyana kaZefaniya;</p> 
<p><A NAME="an_6:11">6:11</A>&nbsp;uthabathe isilivere negolide, wenze izithsaba, ubeke entloko kuYoshuwa unyana kaYotsadaki, umbingeleli omkhulu.</p> 
<p><A NAME="an_6:12">6:12</A>&nbsp;Uze uthethe kuye uthi, Utsho uYehova wemikhosi ukuthi,  Nantso indoda enguHlumelo, igama layo; iya kuhluma endaweni yayo, iyakhe itempile kaYehova.</p> 
<p><A NAME="an_6:13">6:13</A>&nbsp;Iya kuyakha ke yona itempile kaYehova, ithweswe uzuko,  ihlale ilawule etroneni yayo, ibe ngumbingeleli etroneni yayo,  icebo loxolo libe phakathi kwabo bobabini.</p> 
<p><A NAME="an_6:14">6:14</A>&nbsp;Izithsaba zoba kooHelem, nakooTobhiya, nakooYedaya, zibe sisikhumbuzo sobubele bonyana kaZefaniya, etempileni kaYehova.</p> 
<p><A NAME="an_6:15">6:15</A>&nbsp;Baya kuza abakude bakhe etempileni kaYehova; nazi ukuba uYehova wemikhosi undithumele kuni; kuya kwenzeka ke, ukuba nithe naliphulaphula ngenyameko ilizwi likaYehova uThixo wenu.</p> 
<p><A NAME="an_7:1">7:1</A>&nbsp;Kwathi ngomnyaka wesine kaDariyo ukumkani, kwafika ilizwi likaYehova kuZekariya ngosuku lwesine lwenyanga yesithoba,  enguKisilevu.</p> 
<p><A NAME="an_7:2">7:2</A>&nbsp;IBheteli ke yathuma ooSharetsere noRegem-meleki nabantu bakhe, ukuba bambongoze uYehova,</p> 
<p><A NAME="an_7:3">7:3</A>&nbsp;bathethe kubabingeleli ababesendlwini kaYehova wemikhosi,  nakubaprofeti, bathi, Ndilile na, ndizile na ngenyanga yesihlanu, njengoko ndisendenze ngako le minyaka ingaka?</p> 
<p><A NAME="an_7:4">7:4</A>&nbsp;Kwafika ilizwi likaYehova wemikhosi kum, lisithi,</p> 
<p><A NAME="an_7:5">7:5</A>&nbsp;Thetha kubantu bonke belizwe eli, nakubabingeleli, uthi, Oko benizila ukudla, nilila, ngenyanga yesihlanu nangeyesixhenxe,  iminyaka ke engamashumi asixhenxe, ukuzila oko benizilela mna na?</p> 
<p><A NAME="an_7:6">7:6</A>&nbsp;Xa benisidla naxa benisela, bekungadli nina na, bekungaseli nina na?</p> 
<p><A NAME="an_7:7">7:7</A>&nbsp;Beningafanele kuwenza yini na amazwi, abewamemeza uYehova ngabaprofeti bamandulo, oko ibimiwe ichulumachile iYerusalem,  kwanemizi yayo engeenxa zonke kuyo, naoko belimiwe elasezantsi nelasesithabazi?</p> 
<p><A NAME="an_7:8">7:8</A>&nbsp;Kwafika ilizwi likaYehova kuZekariya, lisithi,</p> 
<p><A NAME="an_7:9">7:9</A>&nbsp;Utshilo uYehova wemikhosi ukuthi, Gwebani ngesigwebo senyaniso, nenze inceba nemfesane elowo kumzalwana wakhe.</p> 
<p><A NAME="an_7:10">7:10</A>&nbsp;Musani ukubacudisa abahlolokazi, neenkedama, nabasemzini,  namahlwempu; musani ukucinga bubi entliziyweni yenu ngendoda engumzalwana wenu.</p> 
<p><A NAME="an_7:11">7:11</A>&nbsp;Abavumanga ke ukubaza indlebe; balirhola igxalaba elinjubaqa, bazithi nkqi iindlebe zabo, abeva.</p> 
<p><A NAME="an_7:12">7:12</A>&nbsp;Intliziyo yabo bayenza idayiman, ukuba bangawuvi umyalelo namazwi, abewathumela uYehova wemikhosi ngomoya wakhe,  ngabaprofeti bamandulo; kwabakho ke uburhalarhume obukhulu obuvela kuYehova wemikhosi.</p> 
<p><A NAME="an_7:13">7:13</A>&nbsp;Kuya kuthi ke, njengoko ebememeza bengeva, benjenjalo ukumemeza, utsho uYehova wemikhosi, ndingevi.</p> 
<p><A NAME="an_7:14">7:14</A>&nbsp;Ndiya kubachithachithela ezintlangeni zonke ababengazazi;  kube senkangala elizweni emva kwabo, kungacandi mntu, kungabuyi mntu; balenze ke ilizwe elinqwenelekayo kube senkangala kulo.</p> 
<p><A NAME="an_8:1">8:1</A>&nbsp;Kwafika ilizwi likaYehova wemikhosi, lisithi,</p> 
<p><A NAME="an_8:2">8:2</A>&nbsp;Utsho uYehova wemikhosi ukuthi, Ndinekhwele, ikhwele elikhulu, ngeZiyon; ndinekhwele, ndinobushushu obukhulu ngayo.</p> 
<p><A NAME="an_8:3">8:3</A>&nbsp;Utsho uYehova ukuthi, Ndiyibuyele iZiyon; ndiya kuhlala ke phakathi kweYerusalem, kuthiwe iYerusalem ngumzi wenyaniso;  nentaba kaYehova wemikhosi kuthiwe yintaba engcwele.</p> 
<p><A NAME="an_8:4">8:4</A>&nbsp;Utsho uYehova wemikhosi ukuthi, Kusaya kuhlala amadoda amakhulu neentokazi ezinkulu ezitratweni zaseYerusalem, elowo ephethe umsimelelo wakhe ngesandla, ngenxa yobudala babo;</p> 
<p><A NAME="an_8:5">8:5</A>&nbsp;zizale izitrato zomzi ngamakhwenkwe namantombazana, edlala ezitratweni zawo.</p> 
<p><A NAME="an_8:6">8:6</A>&nbsp;Utsho uYehova wemikhosi ukuthi, Ukuba kuyinto engummangaliso emehlweni amasalela aba bantu ngaloo mihla, kuya kuba yinto engummangaliso yini na nasemehlweni am? utsho uYehova wemikhosi.</p> 
<p><A NAME="an_8:7">8:7</A>&nbsp;Utsho uYehova wemikhosi ukuthi, Yabonani, ndiya kubasindisa abantu bam elizweni lokuphuma kwelanga, naselizweni lokutshona kwalo.</p> 
<p><A NAME="an_8:8">8:8</A>&nbsp;Ndobazisa, bahlale phakathi kweYerusalem, babe ngabantu bam,  ndibe nguThixo wabo, ngenyaniso nangobulungisa.</p> 
<p><A NAME="an_8:9">8:9</A>&nbsp;Utsho uYehova wemikhosi ukuthi, Izandla zenu mazomelele,  nina bawevayo la mazwi ngale mihla, ephuma emlonyeni wabaprofeti, ababekho mhlenikweni yasekwayo indlu kaYehova wemikosi, itempile, ukuze yakhiwe.</p> 
<p><A NAME="an_8:10">8:10</A>&nbsp;Ngokuba phambi kwaloo mihla bekungekho mvuzo wabantu,  nomvuzo weenkomo ubungekho; nophumayo nongenayo ebengenaluxolo,  ngenxa yombandezeli. Ndabenza bonke ukuba umntu achasane nommelwane wakhe.</p> 
<p><A NAME="an_8:11">8:11</A>&nbsp;Ngoku ke andiyi kuba njengokwemihla yamandulo kumasalela aba bantu; utsho uYehova wemikhosi.</p> 
<p><A NAME="an_8:12">8:12</A>&nbsp;Kobakho imbewu yoxolo; umdiliya wonika isiqhamo sawo,  nelizwe linike indyebo yalo, nezulu linike umbethe walo; zonke ezo zinto ndizidlise ilifa amasalela abantu.</p> 
<p><A NAME="an_8:13">8:13</A>&nbsp;Kothi, njengoko benilutshabhiso ezintlangeni, ndlu kaYuda,  nani ndlu kaSirayeli, ndenjenjalo ukunisindisa, nibe yintsikelelo; musani ukoyika, mazomelele izandla zenu.</p> 
<p><A NAME="an_8:14">8:14</A>&nbsp;Ngokuba utsho uYehova wemikhosi ukuthi, Njengoko ndankqangiyelayo ukwenza ububi kuni, oko ooyihlo bandenza ndaba noburhalarhume, utsho uYehova wemikhosi, andazohlwaya ke:</p> 
<p><A NAME="an_8:15">8:15</A>&nbsp;ngokunjalo ndibuye ndankqangiyela ngale mihla ukwenza okulungileyo kwiYerusalem, nakwindlu kaYuda; musani ukoyika.</p> 
<p><A NAME="an_8:16">8:16</A>&nbsp;Nanzi iindawo enothi nizenze zona: Thethani inyaniso elowo kummelwane wakhe; gwebani ngenyaniso nangesigwebo soxolo emasangweni enu.</p> 
<p><A NAME="an_8:17">8:17</A>&nbsp;Musani ukucinga okubi, elowo ngommelwane wakhe entliziyweni yakhe; ningathandi ukufunga ngobuxoki; ngokuba konke oko; koko ndikuthiyileyo; utsho uYehova.</p> 
<p><A NAME="an_8:18">8:18</A>&nbsp;Ezinye iintlanga ziya kumfuna uYehova Kwafika ilizwi likaYehova wemikhosi kum, lisithi,</p> 
<p><A NAME="an_8:19">8:19</A>&nbsp;Utsho uYehova wemikhosi ukuthi, Uzilo lweyesine inyanga,  nozilo lweyesihlanu, nozilo lweyesixhenxe, nozilo lweyeshumi,  luya kuba yimihlali, nemivuyo, namaxesha emisiweyo okuchwayitha, kwindlu kaYuda; ke thandani inyaniso noxolo.</p> 
<p><A NAME="an_8:20">8:20</A>&nbsp;Utsho uYehova wemikhosi ukuthi, Kusaya kuza izizwe, nabemi bemizi emininzi.</p> 
<p><A NAME="an_8:21">8:21</A>&nbsp;Baya kuhamba abemi bomnye baye komnye, bathi, Masihambe siye kumbongoza uYehova, simquqele uYehova wemikhosi; bathi abo, Siya kuhamba nathi.</p> 
<p><A NAME="an_8:22">8:22</A>&nbsp;Izizwe ezininzi neentlanga ezinamandla ziya kuza kumquqela uYehova wemikhosi eYerusalem, zimbongoze uYehova.</p> 
<p><A NAME="an_8:23">8:23</A>&nbsp;Utsho uYehova wemikhosi ukuthi, Ngezo mini aya kuthi abambe amadoda alishumi asezilwimini zonke zeentlanga, abambe esondweni lengubo yendoda engumYuda, athi, Siya kuhamba nani,  ngokuba sivile ukuba uThixo unani.</p> 
<p><A NAME="an_9:1">9:1</A>&nbsp;Isihlabo selizwi likaYehova esisingisele elizweni laseHadraki; yiDamasko indawo yokuphumla kwaso; ngokuba uYehova usingise iliso ebantwini, nasezizweni zonke zakwaSirayeli;</p> 
<p><A NAME="an_9:2">9:2</A>&nbsp;kwaneHamati ehlangene nayo ngomda; iTire neTsidon, nakuba zilumkile kakhulu.</p> 
<p><A NAME="an_9:3">9:3</A>&nbsp;ITire yazakhela inqaba, yafumba isilivere njengothuli,  negolide njengodaka lwezitrato.</p> 
<p><A NAME="an_9:4">9:4</A>&nbsp;Yabona, iNkosi iya kuyihlutha, ibubethe ubuhandiba bayo elwandle, yona itshiswe ngumlilo.</p> 
<p><A NAME="an_9:5">9:5</A>&nbsp;IAshkelon iya kukubona, yoyike; neGaza iya kukubona,  ithuthumele kakhulu; kwane-Ekron, kuba inqolonci yayo iya kudaniswa, adake ukumkani, angabikho eGaza, neAshkelon ingemiwa.</p> 
<p><A NAME="an_9:6">9:6</A>&nbsp;Kuya kuhlala imigqakhwe eAshdode, ndinqumle iqhayiya lamaFilisti.</p> 
<p><A NAME="an_9:7">9:7</A>&nbsp;Ndolisusa igazi lemibingelelo yawo emlonyeni wawo, nezinto zawo ezinezothe emazinyweni awo; kwanawo aya kusalela uThixo wethu, abe njengenkosana kwaYuda, ne-Ekron ibe njengomYebhusi.</p> 
<p><A NAME="an_9:8">9:8</A>&nbsp;Ndoyinqabisa indlu yam kumkhosi, kodlulayo nakobuyayo,  kungabi sacanda mkhandanisi kubo; ngokuba ngoku ndibonile ngamehlo am.</p> 
<p><A NAME="an_9:9">9:9</A>&nbsp;Gcoba kunene, ntombi inguZiyon; duma, ntombi inguYerusalem;  yabona, uKumkani wakho uza kuwe, elilungisa, enosindiso,  enentobeko, ekhwele e-esileni, exhamxweni, etholeni lemazi ye-esile.</p> 
<p><A NAME="an_9:10">9:10</A>&nbsp;Ndozinqumla iinqwelo zokulwa kwaEfrayim namahashe eYerusalem, sinqunyulwe isaphetha sokulwa; athethe uxolo kwiintlanga; ulawulo lwakhe luthabathele elwandle luse elwandle, luthabathele kuwo uMlambo luse eziphelweni zehlabathi.</p> 
<p><A NAME="an_9:11">9:11</A>&nbsp;Nawe, ngenxa yegazi lomnqophiso wakho, ndiyabandulula ababanjiweyo bakho, baphume emhadini ongenamanzi.</p> 
<p><A NAME="an_9:12">9:12</A>&nbsp;Buyelani enqabeni, babanjwandini banethemba; nanamhla ndiyaxela, ndithi, Ndiya kukubuyisela ngokuphindiweyo.</p> 
<p><A NAME="an_9:13">9:13</A>&nbsp;Ngokuba ndimgobile uYuda, isaphetha sam; ndimfakile uEfrayim, utolo lwam; ndiya kubaxhokonxa oonyana bakho, Ziyon,  koonyana bakho, Yavan, ndikwenze ube njengekrele legorha.</p> 
<p><A NAME="an_9:14">9:14</A>&nbsp;UYehova uya kubonakala phezu kwabo, luphume njengombane utolo lwakhe; iNkosi uYehova iya kuvuthela isigodlo, ihambe ngemimoya evuthuzayo yasezantsi.</p> 
<p><A NAME="an_9:15">9:15</A>&nbsp;UYehova wemikhosi uya kubakhusela ngaphezulu, badle,  banyathele amatye okusawula, basele, baxokozele ngokwasewayinini; bazale ngokweengqayi, ngokweembombo zesibingelelo.</p> 
<p><A NAME="an_9:16">9:16</A>&nbsp;Wobasindisa abantu bakhe uYehova uThixo wabo ngaloo mini,  njengomhlambi ngokuba bengamatye esithsaba, abengezela emhlabeni wakhe.</p> 
<p><A NAME="an_9:17">9:17</A>&nbsp;Kuba kungakanani na ukulunga kwabo, bungakanani na ubuhle babo! Ingqolowa iya konwabisa umlisela, iwayini entsha iwonwabise umthinjana.</p> 
<p><A NAME="an_10:1">10:1</A>&nbsp;Celani imvula kuYehova ngexesha lemvula evuthisayo. UYehova wenza imibane, abanike imvula eziziphango, elowo amnike umfuno wasendle.</p> 
<p><A NAME="an_10:2">10:2</A>&nbsp;Ngokuba imilonde-khaya ithethe into ebubutshinga,  nabavumisi babone ubuxoki, balawula amaphupha enkohlakalo,  bathuthuzela kwangamampunge; ngenxa yoko bakhokile njengomhlambi, bacinezeleka, kuba kungekho malusi.</p> 
<p><A NAME="an_10:3">10:3</A>&nbsp;Umsindo wam uvuthela abalusi; ndozivelela ngawo iinkunzi ezikhokelayo; kuba uYehova wemikhosi uyawuvelela umhlambi wakhe, indlu kaYuda, abenze babe njengogcadalala lwakhe lwehashe emfazweni.</p> 
<p><A NAME="an_10:4">10:4</A>&nbsp;Kuya kuphuma kuye ilitye lembombo; kuya kuphuma kuye ibhaxa; kuya kuvela kuye isaphetha sokulwa; kuya kuvela kuye bonke abakhandanisi ngakunye.</p> 
<p><A NAME="an_10:5">10:5</A>&nbsp;Baya kuba njengamagorha, enyathelela iintshaba zawo eludakeni lwezitrato, kusiliwa; balwe, ngokuba uYehova enabo;  badane abakhweli bamahashe.</p> 
<p><A NAME="an_10:6">10:6</A>&nbsp;Ndiya kuyomeleza indlu kaYuda, ndiyisindise indlu kaYosefu,  ndibahlalise; kuba ndisikwa yimfesane ngenxa yabo; boba ngangabo ndingabahlambanga, ngokuba ndinguYehova uThixo wabo ndobaphendula.</p> 
<p><A NAME="an_10:7">10:7</A>&nbsp;Woba njengegorha uEfrayim, ivuye intliziyo yabo ngokwasewayinini; oonyana babo babone, bavuye; iya kugcoba intliziyo yabo kuYehova.</p> 
<p><A NAME="an_10:8">10:8</A>&nbsp;Ndiya kubenzela ikhwelo, ndibabuthe; ngokuba ndibakhulule ngokubahlawulela; baya kwanda, njengoko babesanda ngako.</p> 
<p><A NAME="an_10:9">10:9</A>&nbsp;Ndobahlwayela ezizweni, bandikhumbule emazweni akude,  baphile noonyana babo, babuye.</p> 
<p><A NAME="an_10:10">10:10</A>&nbsp;Ndobabuyisa ezweni laseYiputa, ndibabuthe eAsiriya,  ndibazise ezweni laseGiliyadi nelaseLebhanon, kungafumaneki ndawo ibalingeneyo.</p> 
<p><A NAME="an_10:11">10:11</A>&nbsp;UYehova uya kucanda kulwandle lwembandezelo, abethe emazeni olwandle, zitshe zonke iziziba zoMnayile; lithotywe iqhayiya laseAsiriya, imke intonga yaseYiputa.</p> 
<p><A NAME="an_10:12">10:12</A>&nbsp;Ndobomeleza ngoYehova, bahambahambe egameni lakhe; utsho uYehova.</p> 
<p><A NAME="an_11:1">11:1</A>&nbsp;Vula amasango akho, Lebhanon, uyitshise ngomlilo imisedare yakho.</p> 
<p><A NAME="an_11:2">11:2</A>&nbsp;Bhomboloza, msipres, ngokuba kuwe umsedare, ngenxa yokuba iingangamsha zibhuqiwe. Bhombolozani, mioki yaseBhashan,  ngokuba lihlahliwe ihlathi elinwabileyo.</p> 
<p><A NAME="an_11:3">11:3</A>&nbsp;Yivani ukubhomboloza kwabalusi, ngokuba bubhuqiwe ubungangamsha babo! Yivani ukubharhula kweengonyama ezintsha,  ngokuba libhuqiwe iqhayiya laseYordan!</p> 
<p><A NAME="an_11:4">11:4</A>&nbsp;Watsho uYehova uThixo wam, ukuthi, Yalusa umhlambi wezixhelwayo;</p> 
<p><A NAME="an_11:5">11:5</A>&nbsp;obathengi bawo bawubulalayo, bathi abanatyala; nabathengisa ngawo bathi, Makabongwe uYehova, ndinobutyebi; nabalusi bawo abawucongi.</p> 
<p><A NAME="an_11:6">11:6</A>&nbsp;Ngokuba andiyi kubuya ndibaconge abemi behlabathi; utsho uYehova. Yabona, abantu ndibanikela, elowo esandleni sommelwane wakhe, nasesandleni sokumkani wakhe, baliqobe ilizwe,  ndingabahlanguli esandleni sabo.</p> 
<p><A NAME="an_11:7">11:7</A>&nbsp;Ndawalusa ke umhlambi wezixhelwayo, kunye nezinqinileyo zomhlambi. Ndathabatha iintonga zambini, enye ndathi nguMnandi,  enye ndathi nguZintya; ndawalusa ke umhlambi.</p> 
<p><A NAME="an_11:8">11:8</A>&nbsp;Ndabetha bathishwaka abalusi abathathu nganyanga-nye;  ndazekaneka ngabo, ndanezothe kubo.</p> 
<p><A NAME="an_11:9">11:9</A>&nbsp;Ndathi, Andiyi kunalusa; efayo mayife; nethi shwaka mayithi shwaka, neziseleyo mazidlane inyama.</p> 
<p><A NAME="an_11:10">11:10</A>&nbsp;Ndathabatha intonga yam, uMnandi, ndayaphula, ukuze ndiwaphule umnqophiso wam endanqophisana ngawo nezizwe zonke.</p> 
<p><A NAME="an_11:11">11:11</A>&nbsp;Waphulwa ke ngaloo mini; zazi ngokunjalo ezinqinileyo zomhlambi, ebe zindiphulaphule, ukuba lilizwi likaYehova eli.</p> 
<p><A NAME="an_11:12">11:12</A>&nbsp;Ndathi kuwo, Ukuba kulungile emehlweni enu, etheni umvuzo wam; ukuba akulungile, yekani. Bandilinganisela ke umvuzo wam,  amashumi amathathu esilivere.</p> 
<p><A NAME="an_11:13">11:13</A>&nbsp;Wathi uYehova kum, Yiphose kumbumbi, ixabiso elingengangani, abandimisela lona. Ndawathabatha ke amashumi amathathu esilivere, ndawaphosa kumbumbi endlwini kaYehova.</p> 
<p><A NAME="an_11:14">11:14</A>&nbsp;Ndayaphula intonga yam yesibini, uZintya, ukuze ndibutshitshise ubuzalwana phakathi koYuda noSirayeli.</p> 
<p><A NAME="an_11:15">11:15</A>&nbsp;Wathi uYehova kum, Phinda uthabathe impahla yomalusi osisimathane.</p> 
<p><A NAME="an_11:16">11:16</A>&nbsp;Ngokuba, yabona, ndivelisa umalusi elizweni apha, ongayi kuzivelela eziza kuthi shwaka; akayi kuzifuna ezilusali; akayi kuziphilisa ezaphukileyo; akayi kuzondla ezimiyo; inyama yezityebileyo uya kuyidla, awalimaze amanqina azo.</p> 
<p><A NAME="an_11:17">11:17</A>&nbsp;Yeha, umalusi ongento, owulahlayo umhlambi! Ikrele malibe phezu kwengalo yakhe, neliso lakhe lasekunene! Ingalo yakhe iya koma kanye, neliso lakhe lasekunene licime okukanye.</p> 
<p><A NAME="an_12:1">12:1</A>&nbsp;Isihlabo selizwe likaYehova, esisingisele kuSirayeli. Utsho uYehova, umaneki wezulu, umseki wehlabathi, umenzi womoya womntu phakathi kwakhe, ukuthi,</p> 
<p><A NAME="an_12:2">12:2</A>&nbsp;Yabona, iYerusalem ndiyenza ibe yindebe enombilini,  yokuhexisa zonke izizwe ngeenxa zonke, imfikele noYuda ekungqingweni kweYerusalem.</p> 
<p><A NAME="an_12:3">12:3</A>&nbsp;Kothi ngaloo mini, ndiyenze iYerusalem ibe lilitye elingumthwalo ezizweni zonke; bonke abalifunqulayo baya kuzisikisa, bazilimazise, ziyihlanganyele zonke iintlanga zehlabathi.</p> 
<p><A NAME="an_12:4">12:4</A>&nbsp;Ngaloo mini, utsho uYehova, ndiya kuwabetha othuke amahashe onke, ndibabethe babe nomgada abakhweli bawo, ndiwavule amehlo am phezu kwendlu kaYuda, onke amahashe ezizwe ndiwabethe abe ziimfama.</p> 
<p><A NAME="an_12:5">12:5</A>&nbsp;Zothi iinkosana zakwaYuda ezintliziyweni zazo, Bangamandla am abemi baseYerusalem, ngoYehova wemikhosi, uThixo wabo.</p> 
<p><A NAME="an_12:6">12:6</A>&nbsp;Ngaloo mini ndiya kuzenza iinkosana zakwaYuda zibe njengokhamba lomlilo ezinkunini, nanjengezikhuni ezitshangaziswayo ezithungwini, zizitshise ngasekunene nangasekhohlo izizwe zonke ngeenxa zonke; iYerusalem ibuye imiwe esikhundleni sayo eYerusalem.</p> 
<p><A NAME="an_12:7">12:7</A>&nbsp;UYehova uya kusindisa iintente zakwaYuda kuqala, ukuze isihombo sendlu kaDavide, nesihombo sabemi baseYerusalem,  singazikhulisi ngaphezu koYuda.</p> 
<p><A NAME="an_12:8">12:8</A>&nbsp;Ngaloo mini uYehova uya kubakhusela ubemi baseYerusalem;  athi okhubekayo phakathi kwabo abe njengoDavide ngaloo mini;  indlu kaDavide ibe njengoThixo, njengesithunywa sikaYehova phambi kwabo.</p> 
<p><A NAME="an_12:9">12:9</A>&nbsp;Kothi ngaloo mini, ndifune ukuzitshabalalisa zonke iintlanga eziyingenelayo iYerusalem.</p> 
<p><A NAME="an_12:10">12:10</A>&nbsp;Ndothululela phezu kwendlu kaDavide, naphezu kwabemi baseYerusalem, uMoya wokubabala nowokutarhuzisa, babheke kum mna bamhlabileyo amahlanza; bammbambazelele njengokumbambazelelwa kozelwe wamnye, babe krakra ngenxa yakhe,  njengokrakra ngenxa yamazibulo akhe.</p> 
<p><A NAME="an_12:11">12:11</A>&nbsp;Ngaloo mini siya kuba sikhulu isililo eYerusalem, sibe njengesililo saseHadade-rimon esihlanjeni seMegido.</p> 
<p><A NAME="an_12:12">12:12</A>&nbsp;Liya kulila ilizwe, imizalwane ngemizalwane iyodwa;  umzalwane wendlu kaDavide uwodwa, abafazi babo bebodwa;  umzalwane wendlu kaNatan uwodwa, abafazi babo bebodwa;</p> 
<p><A NAME="an_12:13">12:13</A>&nbsp;umzalwane wendlu kaLevi uwodwa, abafazi babo bebodwa;  umzalwane wamaShimehi uwodwa, abafazi bawo bebodwa;</p> 
<p><A NAME="an_12:14">12:14</A>&nbsp;yonke imizalwane eseleyo, imizalwane ngemizalwane iyodwa,  nabafazi babo bebodwa.</p> 
<p><A NAME="an_13:1">13:1</A>&nbsp;Ngaloo mini kuya kubakho ithende elivulelwe indlu kaDavide nabemi baseYerusalem, ngenxa yesono nangenxa yokungcola.</p> 
<p><A NAME="an_13:2">13:2</A>&nbsp;Kothi ngaloo mini, utsho uYehova wemikhosi, ndiwanqumle amagama ezithixo elizweni, zingabi sakhunjulwa; nabaprofeti nomoya wobunqambi ndibagqithise, bangabikho ezweni apha.</p> 
<p><A NAME="an_13:3">13:3</A>&nbsp;Kothi xa athe wabuya waprofeta ubani, bathi kuye uyise nonina abamzalayo. Akuyi kuphila, kuba uthethe ubuxoki egameni likaYehova. Uyise nonina abamzalayo bomhlaba amahlanza ngenxa yokuprofeta kwakhe.</p> 
<p><A NAME="an_13:4">13:4</A>&nbsp;Kothi ngaloo mini, badane abaprofeti, elowo ngumbono wakhe,  ekuprofeteni kwakhe, bangambathi ngubo ixhonti yokuze bakhohlise.</p> 
<p><A NAME="an_13:5">13:5</A>&nbsp;Wothi, Andimprofeti, ndingumntu olima umhlaba; kuba wandithenga umntu ndisemncinane.</p> 
<p><A NAME="an_13:6">13:6</A>&nbsp;Kothiwa kuye, Ayini na la manxeba asezandleni zakho? athi,  Ngandangxwelerhwa ngawo endlwini yabazizihlobo zam.</p> 
<p><A NAME="an_13:7">13:7</A>&nbsp;Krele, vuka usukele phezulu kumalusi wam, kumfo ongummelwane, utsho uYehova wemikhosi; betha kumalusi, umhlambi ube lusali; ndisibuyisele isandla sam phezu kwezincinane.</p> 
<p><A NAME="an_13:8">13:8</A>&nbsp;Kothi ezweni lonke, utsho uYehova, izahlulo ezibini kulo zinqanyulwe zife, esesithathu sihlale kulo.</p> 
<p><A NAME="an_13:9">13:9</A>&nbsp;Ndosizisa emlilweni esesithathu, ndibanyibilikise njengokunyibilikiswa kwesilivere, ndibacikide njengokucikidwa kwegolide. Bona baya kunqula igama lam, ndibaphendule mna;  ndiya kuthi, Ngabantu bam bona; bathi bona, Yehova, unguThixo wethu.</p> 
<p><A NAME="an_14:1">14:1</A>&nbsp;Yabonani, kuza imini eyekaYehova, kwabiwe amaxhoba akho esazulwini sakho.</p> 
<p><A NAME="an_14:2">14:2</A>&nbsp;Ndozihlanganisela eYerusalem zonke iintlanga ukuba zilwe;  umzi uthinjwe, ziphangwe izindlu, badlwengulwe abafazi; siphume isiqingatha somzi sithinjwe; ke amasalela abantu anganqunyulwa wona kuwo umzi.</p> 
<p><A NAME="an_14:3">14:3</A>&nbsp;Uya kuphuma ke uYehova, alwe nezo ntlanga, njengemini yokulwa kwakhe, ngemini yomdibaniso.</p> 
<p><A NAME="an_14:4">14:4</A>&nbsp;Ziya kuma iinyawo zakhe ngaloo mini phezu kweNtaba yemiNquma, ephambi kweYerusalem ngasempumalanga, icandeke iNtaba yemiNquma phakathi, ithabathele empumalanga ise entshonalanga, ibe sisihlambo esikhulu kakhulu; sisunduzeke isiqingatha sentaba sisinge entla, esinye isiqingatha sayo sisinge ezantsi.</p> 
<p><A NAME="an_14:5">14:5</A>&nbsp;Nosabela esihlanjeni seentaba zam, kuba isihlambo seentaba ezo siya kufika naseAtsele; nisabe njengoko nasabayo ngenxa yenyikima emihleni kaUziya ukumkani wakwaYuda, eze uYehova uThixo wam, eneengcwele zakhe zonke.</p> 
<p><A NAME="an_14:6">14:6</A>&nbsp;Kothi ngaloo mini kungabi mhlophe, iinkwenkwezi ezinendili zibe luzizi.</p> 
<p><A NAME="an_14:7">14:7</A>&nbsp;Kuya kuba yimini eyodwa; yona iya kwazeka kuYehova;  ayimini, ayibusuku; kuthi ngexa langokuhlwa kube mhlophe.</p> 
<p><A NAME="an_14:8">14:8</A>&nbsp;Kothi ke ngaloo mini, kuphume eYerusalem amanzi aphilileyo:  esinye isiqingatha sawo siye kulwandle lwasempumalanga, esinye isiqingatha sawo siye kulwandle lwasentshonalanga; kube njalo ehlotyeni nasebusika.</p> 
<p><A NAME="an_14:9">14:9</A>&nbsp;UYehova woba ngukumkani phezu kwehlabathi lonke; ngaloo mini iya kuba nguYehova yedwa, negama lakhe lodwa.</p> 
<p><A NAME="an_14:10">14:10</A>&nbsp;Ilizwe lonke liya kujika libe njengeArabha, lithabathele eGebha lise eRimon, ezantsi kweYerusalem; liphakame, lihlale esikhundleni salo, lithabathele esangweni lakwaBhenjamin, lise endaweni yesango lokuqala, lise esangweni lembombo;  lithabathele enqabeni ende yakwaHananeli, lise ezixovulelweni zokumkani.</p> 
<p><A NAME="an_14:11">14:11</A>&nbsp;Bohlala kulo, kungabi sabakho kusingela phantsi; ihlale iYerusalem ikholosile.</p> 
<p><A NAME="an_14:12">14:12</A>&nbsp;Siso esi isibetho aya kuzibetha ngaso uYehova zonke izizwe eziyiphumele umkhosi iYerusalem: uya kuyingcungcuthekisa inyama yomntu, emi ngeenyawo zakhe, aphelele amehlo akhe emakrolomeni awo, luphelele ulwimi wakhe emlonyeni wakhe.</p> 
<p><A NAME="an_14:13">14:13</A>&nbsp;Kothi ngaloo mini, sibe sikhulu isaqunge phakathi kwazo,  siphuma kuYehova; babambe elowo isandla sommelwane wakhe,  isandla sakhe siphakamele isandla sommelwane wakhe.</p> 
<p><A NAME="an_14:14">14:14</A>&nbsp;Naye uYuda uya kulwa nazo eYerusalem; buhlanganiswe ubutyebi beentlanga zonke ezingeenxa zonke, igolide,  nesilivere, neengubo, into eninzi kakhulu.</p> 
<p><A NAME="an_14:15">14:15</A>&nbsp;Soba njalo isibetho kumahashe, nakoondlebende,  nakwiinkamela, nakunaesile, nakwiinkomo zonke eziya kuba seminqubeni leyo, sibe njengeso sibetho.</p> 
<p><A NAME="an_14:16">14:16</A>&nbsp;Othi onke amaqongqolo eentlanga zonke ezibe ziyingenele iYerusalem, enyuke iminyaka ngeminyaka, aye kumnqula uKumkani,  uYehova wemikhosi, enze umthendeleko weminquba.</p> 
<p><A NAME="an_14:17">14:17</A>&nbsp;Kothi emizalwaneni yehlabathi, osukuba engenyuki aye kumnqula eYerusalem uKumkani, uYehova wemikhosi, anganelwa mvula.</p> 
<p><A NAME="an_14:18">14:18</A>&nbsp;Uya kuthi umzalwane wamaYiputa ongathanga unyuke uze,  anganelwa mvula; yoba sisibetho, aya kubetha ngaso uYehova zonke iintlanga ezingenyukiyo ziye kwenza umthendeleko weminquba.</p> 
<p><A NAME="an_14:19">14:19</A>&nbsp;Siya kuba seso isohlwayo sesono seYiputa, nesohlwayo sesono seentlanga zonke ezingenyukiyo ziye kwenza umthendeleko weminquba.</p> 
<p><A NAME="an_14:20">14:20</A>&nbsp;Ngaloo mini kuya kubhalwa emankentezeni amahashe, kuthiwe,  bubungcwele kuYehova; neembiza endlwini kaYehova zoba njengezitya zokutshiza eziphambi kwesibingelelo.</p> 
<p><A NAME="an_14:21">14:21</A>&nbsp;Zothi zonke iimbiza eYerusalem nakwaYuda zibe ngcwele kuYehova wemikhosi; beze bonke ababingelelayo, bathabathe kuzo,  baphekele kuzo; ngaloo mini kungabi sabakho mKanan endlwini kaYehova wemikhosi.</p> 
<p><HR>
<CENTER>
<A HREF="mal">Next: Malachi</A></CENTER>
</BODY>
</HTML>
