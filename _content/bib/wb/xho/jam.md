[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](heb)  [Next](pe1) 

------------------------------------------------------------------------

### Xhosa Bible: James

<span id="an_1:1">1:1</span> UYakobi, umkhonzi kaThixo neNkosi uYesu
Kristu, ubhalela izizwe ezilishumi elinazibini eziziintsali, ebulisa.

<span id="an_1:2">1:2</span> Kubaleleni ekuthini kuluvuyo olukhulu,
bazalwana bam, xa nithe nagaxeleka ezilingweni ngezilingo,

<span id="an_1:3">1:3</span> nisazi nje ukuba ucikido lokholo lwenu
lusebenza umonde.

<span id="an_1:4">1:4</span> Umonde ke mawube nomsebenzi ozalisekileyo,
ukuze nibe ngabazalisekileyo, abagqibeleleyo, ningaswele nto.

<span id="an_1:5">1:5</span> Ukuba ke ubani kuni uswele ubulumko,
makacele kuThixo, onika bonke engenakumbi, engangcikivi; wobunikwa.

<span id="an_1:6">1:6</span> Ke makacele ekholwa, engathandabuzi; kuba
lowo uthandabuzayo ufana nokulatyuza kolwandle, luqhutywa ngumoya,
luntsileka.

<span id="an_1:7">1:7</span> Kuba loo mntu makangabi uya kwamkela nto
kuyo iNkosi.

<span id="an_1:8">1:8</span> Indoda emphefumlo umbaxa iyahlozinga kuzo
zonke iindlela zayo.

<span id="an_1:9">1:9</span> Ke umzalwana othobekileyo makaqhayise ngako
ukuphakama kwakhe;

<span id="an_1:10">1:10</span> osisityebi ke makaqhayise ngako
ukuthobeka kwakhe; ngokuba uya kudlula njengentyantyambo yengca.

<span id="an_1:11">1:11</span> Kuba lithi lakuphuma ilanga, kunye
nolophu, liyitshise ingca, ize ke intyantyambo yayo ivuthuluke, buthi
nobuhle bembonakalo yayo butshabalale; siya kwenjenjalo nesityebi
ukungcumbeka eluhambeni lwaso.

<span id="an_1:12">1:12</span> Inoyolo indoda ekunyamezelayo ukulingwa;
ngokuba yothi, yakuba icikidekile, isamkele isithsaba sobomi, ebabeke
ngedinga iNkosi abo bayithandayo.

<span id="an_1:13">1:13</span> Makungabikho namnye utshoyo akuhendwa
ukuthi, Ndihendwa kwaThixo; kuba uThixo akanakuhendeka kokubi, akahendi
namnye ke yena.

<span id="an_1:14">1:14</span> Elowo ke uhendwa akutsalwa, abanjiswe,
yeyakhe inkanuko.

<span id="an_1:15">1:15</span> Ithi inkanuko, yakuba ithabathile, izale
isono; sithi ke isono, sakuba sikhulelwe, sizale ukufa.

<span id="an_1:16">1:16</span> Musani ukulahlekiswa, bazalwana bam
baziintanda.

<span id="an_1:17">1:17</span> Sonke isipho esilungileyo, naso sonke
isipho esigqibeleleyo, sesaphezulu; sihla sivela kuye uYise
wezikhanyiso, ongenabuyambo nasithunzi sakujika.

<span id="an_1:18">1:18</span> Uthandile, wasizala ngelizwi lenyaniso,
ukuze sibe yintlahlela yazo izidalwa zakhe.

<span id="an_1:19">1:19</span> Ngoko ke, bazalwana bam baziintanda,
makathi umntu wonke enze msinya ukuva, enze kade ukuthetha, enze kade
ukuqumba;

<span id="an_1:20">1:20</span> kuba ingqumbo yendoda ayisebenzi
bulungisa bukaThixo.

<span id="an_1:21">1:21</span> Kungoko endithi, yithini, nibubekile
nxamnye bonke ubunyhukunyhuku nokuphuphuma ulunya, namkele ninobulali
ilizwi elimiselweyo kuni, elinako ukuyisindisa imiphefumlo yenu.

<span id="an_1:22">1:22</span> Yibani ke ngabenzi belizwi, ningabi
ngabaphulaphuli kodwa, nizidephisela.

<span id="an_1:23">1:23</span> Ngokuba umntu, ukuba ungumphulaphuli nje
welizwi, engemenzi walo, lowo ufana nendoda eqiqa ubuso bayo bobuntu
esipilini;

<span id="an_1:24">1:24</span> kuba iyaziqiqa, imke, ilibale kwaoko
ukuba ibinjani na.

<span id="an_1:25">1:25</span> Ke yena oqondela emthethweni ogqibeleleyo
wayo inkululeko, ahlale ehleli kuwo, lowo, ethe nje akaba ngumphulaphuli
olibalayo, esuke waba ngumenzi womsebenzi: yena uya kuba noyolo
ekwenzeni kwakhe.

<span id="an_1:26">1:26</span> Ukuba ubani kuni uba ungonqulayo, abe
engalubambi ngomkhala ulwimi lwakhe, elukuhla intliziyo yakhe, unqulo
lwalowo alunto yanto.

<span id="an_1:27">1:27</span> Unqulo lona oluhlambulukileyo, olu
ngadyobhekileyo phambi koThixo uBawo, lulo olu: kukuvelela iinkedama
nabahlolokazi embandezelweni, yabo: kukuzigcina engenabala kulo
ihlabathi.

<span id="an_2:1">2:1</span> Bazalwana bam, musani ukukuphatha
ngokukhetha buso bamntu, ukukholwa yiNkosi yethu yozuko, uYesu Kristu.

<span id="an_2:2">2:2</span> Kuba, xa kuthe kwangena endlwini yenu
yesikhungu indoda enemisesane yegolide, inengubo eqaqambileyo; kwaza ke
kwangena ihlwempu, lineengubo ezimdaka;

<span id="an_2:3">2:3</span> naza nakhangela kulowo uvethe ingubo
eqaqambileyo, nathi kuye, Hlala apha kakuhle wena; nathi kulo ihlwempu,
Yima phaya wena; mhlawumbi, Hlala phantsi apha ngasesihlalweni seenyawo
zam:

<span id="an_2:4">2:4</span> anicalulanga na ke phakathi kwenu, naba
ngabagwebi abanezicamango ezingendawo?

<span id="an_2:5">2:5</span> Yivani, bazalwana bam baziintanda: uThixo
akawanyulanga na amahlwempu eli hlabathi, ukuba abe zizityebi zokholo,
neendlalifa zobukumkani, awababeka ngedinga abo bamthandayo?

<span id="an_2:6">2:6</span> Ke nina nilihlazisile ihlwempu. Izityebi
azinishicileli na? Zona azinirholeli ematyaleni na?

<span id="an_2:7">2:7</span> Zona azilinyelisi na igama elihle elo,
nabizwa ngalo?

<span id="an_2:8">2:8</span> Ukuba okunene niyawuzalisa umthetho
wakomkhulu, ngokwesibhalo esithi, Uze umthande ummelwane wakho ngoko
uzithanda ngako, nityaphile;

<span id="an_2:9">2:9</span> kodwa ukuba nikhetha ubuso bomntu,
nisebenza isono, niyohlwaywa ngumthetho ngokwabagqithi.

<span id="an_2:10">2:10</span> Kuba yena oya kuwugcina umthetho uphela,
akhubeke mthethweni mnye, unetyala layo yonke.

<span id="an_2:11">2:11</span> Kuba lowo wathi, Musa ukukrexeza, ubuye
wathi, Musa ukubulala. Ke, ukuba akukrexezi, kodwa ubulala, usewuthe
waba ngumgqithi-mthetho.

<span id="an_2:12">2:12</span> Yithini ukuthetha, yithini ukwenza, nenze
njengabaza kugwetywa ngomthetho wenkululeko.

<span id="an_2:13">2:13</span> Kuba umgwebo awuyi kuba natarhu kulowo
ungenzanga nceba; kananjalo inceba iyawuqhayisela umgwebo.

<span id="an_2:14">2:14</span> Kunceda ntoni na, bazalwana bam, ukuba
umntu uthi unokholo, abe imisebenzi ke engenayo? Lunako yini na
ukumsindisa ukholo lwakhe?

<span id="an_2:15">2:15</span> Ukuba ke umzalwana, nokuba ngudade, bathi
bahambe ze, beswele ukudla imihla ngemihla,

<span id="an_2:16">2:16</span> athi ke omnye wenu kubo, Hambani
ninoxolo, yothani, hluthani; nibe ke ningabaniki izinto ezo ziwufaneleyo
umzimba: kunceda ntoni na?

<span id="an_2:17">2:17</span> Ngokunjalo nalo ukholo, ukuba luthi
lungabi namisebenzi, lufile ngokukokwalo.

<span id="an_2:18">2:18</span> Wosuka omnye, athi, Wena unokholo, ke mna
ndinemisebenzi; ndibonise ukholo lwakho olungenamisebenzi yakho; nam
ndokubonisa ngokwasemisebenzini yam ukholo lwam.

<span id="an_2:19">2:19</span> Wena uyakholwa ukuba uThixo mnye;
uyatyapha; nazo iidemon ziyakholwa, zibe namanwele.

<span id="an_2:20">2:20</span> Uyathanda na ke ukwazi, mntundini
ungento, ukuba ukholo olu, ingekho imisebenzi, lufile?

<span id="an_2:21">2:21</span> UAbraham, ubawo wethu, akagwetyelwanga na
ngokwasemisebenzini, akumnikela uIsake, unyana wakhe, phezu
kwesibingelelo?

<span id="an_2:22">2:22</span> Uyabona ukuba ukholo lwalusebenzisana
nemisebenzi yakhe, lwenziwa wagqibelela ukholo ngokwasemisebenzini?

<span id="an_2:23">2:23</span> Saza sazaliseka isibhalo esithi, Wakholwa
ke uAbraham nguye uThixo; kwaza oko kwabalelwa ebulungiseni kuye,
wabizwa ngokuba sisihlobo sikaThixo.

<span id="an_2:24">2:24</span> Niyabona ke ngoko, ukuba umntu
uyagwetyelwa ngokwasemisebenzini; kungabi ngokwaselukholweni lodwa.

<span id="an_2:25">2:25</span> Ngokunjalo ke, noRahabhi, ihenyukazi,
akagwetyelwanga na ngokwasemisebenzini, akubamkela ngobubele abathunywa,
abakhuphele phandle ngayimbi indlela?

<span id="an_2:26">2:26</span> Kuba, kwanjengokuba umzimba, ungekho
umoya, ufile, ngokunjalo ukholo, ingekho imisebenzi, lufile nalo.

<span id="an_3:1">3:1</span> Musani ukuba ngabafundisi abaninzi,
bazalwana bam, nisazi nje ukuba siya kwamkela olona lukhulu ugwebo.

<span id="an_3:2">3:2</span> Kuba siyakhubeka kaninzi sonke. Ukuba umntu
akakhubeki zwini, lowo uyindoda egqibeleleyo, enako ukuwubamba ngomkhala
nawo umzimba uphela.

<span id="an_3:3">3:3</span> Yabona, sifaka imikhala emilonyeni
yamahashe, ukuba asithambele, siwajike umzimba wawo uphela.

<span id="an_3:4">3:4</span> Yabona, nayo imikhombe, imikhulu kangaka
nje, iqhutywa nje yimimoya enamandla, ijikwa ngomthi wokujika
omncinanana, iye apho sukuba umlawuli angxamele ukuba ingaya ngakhona.

<span id="an_3:5">3:5</span> Ngokunjalo nalo ulwimi, lulilungu
elincinanana nje, luyagwagwisa kakhulu. Yabona ke, umlilo omncinane
utshisa ihlathi elikhulu.

<span id="an_3:6">3:6</span> Nolwimi olu ngumlilo, lihlabathi elizele
kukungalungisi; lunjalo ulwimi ukuhlala phakathi kwamalungu ethu. Lona
luyawudyobha umzimba uphela, luvuthisa intenda yobomi; lona ke
luvuthiswa sisihogo somlilo.

<span id="an_3:7">3:7</span> Kuba zonke iimvelo zezinto ezizitho zine,
kwanezeentaka, nezezinambuzane, kwanezezinto eziselwandle, ziyadanjiswa,
kanjalo sezikhe zadanjiswa yimvelo eyiyeyabantu;

<span id="an_3:8">3:8</span> ke lona ulwimi alunaye noko amnye
ebantwini, unokuludambisa; lubububi obungenakubanjwa, luzele bubuhlungu
obubulalayo.

<span id="an_3:9">3:9</span> Ngalo siyambonga uThixo uYise, nangalo
siyabaqalekisa abantu abenziwe ngokomfanekiselo kaThixo.

<span id="an_3:10">3:10</span> Kwakulo mlomo mnye kuphuma intsikelelo
nengqalekiso. Akufanelekile, bazalwana bam, ukuba ezi zinto zibe nje.

<span id="an_3:11">3:11</span> Umthombo umpompoza amnandi nakrakra
kwangelo liso linye, yini na?

<span id="an_3:12">3:12</span> Unako yini na, bazalwana bam, umkhiwane
ukuvelisa iinkozo zomnquma, uthi umdiliya uvelise amakhiwane? Ngokunjalo
akukho namnye umthombo ongavelisa amanzi amtyuba namnandi.

<span id="an_3:13">3:13</span> Ngubani na olumkileyo, owaziyo kakuhle
phakathi kwenu? Makayibonise imisebenzi yakhe ngehambo entle, enobulali
bobulumko.

<span id="an_3:14">3:14</span> Ke, ukuba ninomona okrakra neyelenqe
entliziyweni yenu, musani ukuyiqhayisela nokuyixoka inyaniso.

<span id="an_3:15">3:15</span> Obo bulumko asibubo obuhla phezulu;
bobasemhlabeni, bobemvelo, bobeedemon.

<span id="an_3:16">3:16</span> Kuba apho kukhoyo umona neyelenqe,
kubakho isiphithiphithi nemicimbi emibi yonke.

<span id="an_3:17">3:17</span> Ke bona ubulumko baphezulu ukuqala
bunyulu, buze bube boboxolo; buyancendezela, buthozame kakuhle, buzele
yinceba neziqhamo ezilungileyo; abunankani, abunaluhanahaniso.

<span id="an_3:18">3:18</span> Isiqhamo ke sobulungisa sihlwayelwa
ngoxolo ngabo benza uxolo.

<span id="an_4:1">4:1</span> Zivela phi na iimfazwe nokulwa phakathi
kwenu? Aziveli na apha eziyolweni zenu, eziwaphumela umkhosi amalungu
enu?

<span id="an_4:2">4:2</span> Niyakhanuka, ningabi nakuzuza nto noko;
niyabulala, nizonde, ningabi nakufumana nto noko; niyalwa, nenze
imfazwe, ningabi nakuzuza nto ke, ngenxa yokuba ningaceli.

<span id="an_4:3">4:3</span> Niyacela, ningamkeli noko, ngenxa enokuba
nicela kakubi, ukuze oko nikuchithele iziyolo zenu.

<span id="an_4:4">4:4</span> Bakrexezindini, bakrexezikazindini, anazi
na ukuba ubuhlobo balo ihlabathi bubutshaba kuye uThixo? Othe ngoko
wanga angaba sisihlobo salo ihlabathi, uzenza utshaba lukaThixo.

<span id="an_4:5">4:5</span> Okanye niba isibhalo esi sifumana sisitsho
na, ukuthi, Umoya owahlala ngaphakathi kwethu ulangazelela ukukhweleta?

<span id="an_4:6">4:6</span> Ke ubabala kakhulu ngakumbi. Kungoko sithi,
UThixo uyabachasa abanekratshi, abababale abazithobileyo.

<span id="an_4:7">4:7</span> Mthobeleni ngoko uThixo. Mchaseni ke
uMtyholi, wonibaleka.

<span id="an_4:8">4:8</span> Sondelani kuye uThixo, wosondela kuni.
Hlambululani izandla, boni, nenze nyulu iintliziyo, nina bamphefumlo
umbaxa.

<span id="an_4:9">4:9</span> Yibani ziindwayi, nikhedame, nilile;
ukuhleka kwenu makujike kube kukukhedama, nalo uvuyo lwenu lube kukuthi
dakumba.

<span id="an_4:10">4:10</span> Zithobeni emehlweni eNkosi,
yoniphakamisa.

<span id="an_4:11">4:11</span> Musani ukuthetha okubi omnye ngomnye,
bazalwana. Lowo uthetha okubi ngomzalwana, amgwebe umzalwana wakhe,
uthetha okubi ngomthetho, agwebe umthetho; ke, ukuba uyawugweba
umthetho, akumenzi wamthetho, ungumgwebi.

<span id="an_4:12">4:12</span> Mnye uMmisi-mthetho, lowo unako
ukusindisa nokutshabalalisa; ungubani na wena, umgwebayo omnye?

<span id="an_4:13">4:13</span> Wenani kaloku, nina nitshoyo ukuthi,
Namhla, nokuba kungomso, siya kuya kulaa mzi, senze khona umnyaka ube
mnye, sirhwebe, sizuze;

<span id="an_4:14">4:14</span> kanti nina aba anikwazi kakuhle
okwangomso. Kuba buyintoni na ubomi benu? Bungumphunga obonakala ixesha
elincinane, uze ke uthi shwaka.

<span id="an_4:15">4:15</span> Endaweni yokuba nithi, Ukuba iNkosi ithe
yathanda, saphila, siya kwenza le nto, nalaa nto.

<span id="an_4:16">4:16</span> Ngoku ke niqhayisa ngokuqhankqalaza
kwenu; konke ukuqhayisa okunjalo akundawo.

<span id="an_4:17">4:17</span> Ngoko kowaziyo ukwenza okuhle,
angakwenzi, kulowo kusisono.

<span id="an_5:1">5:1</span> Wenani kaloku, zityebi, lilani nenze
isijwili ngeenkxwaleko zenu ezizayo.

<span id="an_5:2">5:2</span> Ubutyebi benu bubolile, neengubo zenu
zidliwe ngamanundu.

<span id="an_5:3">5:3</span> Igolide nesilivere yenu idliwe ngumhlwa;
umhlwa wazo uya kuba lingqina ngakuni, uyidle inyama yenu njengomlilo.
Niziqwebele ubutyebi ngeemini zokugqibela.

<span id="an_5:4">5:4</span> Yabonani, umvuzo wabasebenzi, abavune
amasimi enu, lowo ubandeziweyo nini, uyakhala; kwaye ukubhomboloza
kwabavuni abo kungenile ezindlebeni zeNkosi yemikhosi.

<span id="an_5:5">5:5</span> Nadla ubuncwane emhlabeni apha, naxhamla
iziyolo, nazondla iintliziyo zenu njengamhla kuxheliweyo.

<span id="an_5:6">5:6</span> Namgweba, nambulala olilungisa; yena
akanichasi.

<span id="an_5:7">5:7</span> Nyamezelani ngoko, bazalwana, ide ifike
iNkosi. Niyabona, umlimi uyasilinda isiqhamo sawo umhlaba esinexabiso
elikhulu, anyamezele ngaso, side samkele eyaphambili neyasemva imvula.

<span id="an_5:8">5:8</span> Nyamezelani nani, zizimaseni iintliziyo
zenu, ngokuba ukufika kweNkosi kusondele.

<span id="an_5:9">5:9</span> Musani ukukrokrelana omnye nomnye,
bazalwana, ukuze ningagwetywa; yabonani, uMgwebi umi phambi komnyango.

<span id="an_5:10">5:10</span> Bathabatheni, bazalwana bam, abaprofeti
ababethetha egameni leNkosi, babe ngumzekelo wokuva ubunzima,
nowokunyamezela.

<span id="an_5:11">5:11</span> Yabonani, sithi, banoyolo abo
banyamezelayo. Unyamezelo lukaYobhi naluva, nesigqibo seNkosi nasibona,
ngokuba iNkosi inemfesane enkulu, inenceba.

<span id="an_5:12">5:12</span> Ke kaloku, ngaphezu kweento zonke,
bazalwana bam, musani ukufunga, nokuba lizulu, nokuba ngumhlaba, nokuba
sesinye isifungo esiyini; makathi ke uewe wenu abe nguewe, nohayi abe
nguhayi, ukuze ningeyeli ekugwetyweni.

<span id="an_5:13">5:13</span> Kukho mntu na phakathi kwenu uva ububi?
Makathandaze. Kukho mntu na unomxhelo owonwabileyo? Makenze indumiso.

<span id="an_5:14">5:14</span> Kukho mntu na ufayo phakathi kwenu?
Makabizele kuye amadoda amakhulu alo ibandla, athandaze wona phezu
kwakhe, akuba emthambisile ngeoli, egameni leNkosi;

<span id="an_5:15">5:15</span> wothi umthandazo wokholo umsindise lowo
uleleyo, iNkosi imvuse; nokuba ubethe wenza izono, wozixolelwa.

<span id="an_5:16">5:16</span> Xelelanani iziphoso, nithandazelane,
ukuze niphiliswe. Sinamandla kakhulu isikhungo selungisa, siyeyisa.

<span id="an_5:17">5:17</span> UEliya wayengumntu oluvo lunjengolwethu,
wathandaza umthandazo ukuba ingani; ayana emhlabeni iminyaka emithathu
eneenyanga ezintandathu.

<span id="an_5:18">5:18</span> Wabuya wathandaza, laza izulu lanika
imvula, umhlaba wavelisa isiqhamo sawo.

<span id="an_5:19">5:19</span> Bazalwana, ukuba uthe omnye phakathi
kwenu walahleka enyanisweni, wathi ubani wamguqula,

<span id="an_5:20">5:20</span> makazi ukuba lowo wamguqulayo umoni
ekulahlekeni kwakhe, woba usindise umphefumlo ekufeni, wagubungela
inkitha yezono.

------------------------------------------------------------------------

[Next: 1 Peter](pe1)
