[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](zac)  [Next](mat) 

------------------------------------------------------------------------

### Xhosa Bible: Malachi

<span id="an_1:1">1:1</span> Isihlabo selizwi likaYehova, esisingisele
kuSirayeli, ngoMalaki.

<span id="an_1:2">1:2</span> Uthi uYehova, Ndinithandile; ke nina nithi,
Usithande ngokuthini na? UEsawu asingumkhuluwa kaYakobi na? utsho
uYehova; ukanti ndathanda ke uYakobi;

<span id="an_1:3">1:3</span> ndamthiya uEsawu; iintaba zakhe ndazenza
kwaba senkangala, nelifa lakhe laba leleempungutye entlango.

<span id="an_1:4">1:4</span> Ekubeni ke uEdom esithi, Sivikivekile, siya
kubuya siwakhe amanxuwa; utsho uYehova wemikhosi ukuthi, Baya kwakha
bona, kodwa mna ndiya kugungxula; kothiwa, Bangumda wokungendawo,
ngabantu ababhavumelayo uYehova kude kuse ephakadeni.

<span id="an_1:5">1:5</span> Amehlo enu aya kubona, nithi ke nina,
Mkhulu uYehova phezu komda wakwaSirayeli.

<span id="an_1:6">1:6</span> Unyana uyambeka uyise, umkhonzi
uyayihlonela inkosi yakhe; ukuba ndinguyihlo, kuphi na ke ukubekwa kwam?
ukuba ndiyinkosi, kuphi na ukoyikwa kwam? utsho uYehova wemikhosi kuni,
babingeleli, nina balidelileyo igama lam. Nibe ke nisithi, Silidele
ngokuthini na igama lakho?

<span id="an_1:7">1:7</span> Nina nizisa esibingelelweni sam isonka
esingcolileyo, nibe ke nisithi, Sikungcolise ngokuthini na? Ngokuthi oku
kwenu, Isithebe sikaYehova sidelekile sona.

<span id="an_1:8">1:8</span> Ukuba nizisa into eyimfama ukuba
ibingelelwe, akunto imbi oko? Ukuba nizisa into esisiqhwala nento efayo,
akunto imbi oko? Khawuyisondeze loo nto kwinkosi yakho, ukuba yokholiswa
na nguwe; yokunonelela na? utsho uYehova wemikhosi.

<span id="an_1:9">1:9</span> Kaloku ke, khanimbongoze uThixo, ukuba
asibabale; kuvele esandleni senu oku; womnonelela ke umntu ngenxa yenu
na? utsho uYehova wemikhosi.

<span id="an_1:10">1:10</span> Akwaba bekukho umntu kuni ozivalileyo
iingcango, anasibanekela ilize isibingelelo sam! Andininanze nganto,
utsho uYehova wemikhosi, andikholiswa nangumnikelo ophuma esandleni
senu.

<span id="an_1:11">1:11</span> Ngokuba kuthabathela ekuphumeni kwelanga,
kude kuse ekutshoneni kwalo, likhulu igama lam phakathi kweentlanga;
nasezindaweni zonke kuqhunyiselwa, kunikelwe igama lam umnikelo
ohlambulukileyo; ngokuba likhulu igama lam phakathi kweentlanga; utsho
uYehova wemikhosi.

<span id="an_1:12">1:12</span> Ke nina niyalihlambela ngokuthi oku
kwenu, Isithebe sikaYehova singcolile, neziveliso zaso, ukutya kwaso
kudelekile.

<span id="an_1:13">1:13</span> Nabuya nathi ke, Yabonani, yindinisa yani
na le! nasivuthela; utsho uYehova wemikhosi; nazisa izinto
eziphangiweyo, neziziqhwala, nezifayo; nenjenje ukuzisa umnikelo ke;
ndikholiswe na ke zezo zinto ziphuma esandleni senu? utsho uYehova.

<span id="an_1:14">1:14</span> Uqalekisiwe ke oqhathaniselayo, ukanti
kukho emhlambini wakhe iduna; nobhambathisa, abingelele eNkosini into
eyonakeleyo; ngokuba ndingukumkani omkhulu, utsho uYehova wemikhosi,
negama lam liyoyikeka phakathi kweentlanga.

<span id="an_2:1">2:1</span> Ngoku ke lo mthetho ubhekiswa kuni,
babingeleli.

<span id="an_2:2">2:2</span> Ukuba anithanga niphulaphule, ukuba
anithanga nikunyamekele ngentliziyo ukulizukisa igama lam, utsho uYehova
wemikhosi ndonithumela isiqalekiso, ndiziqalekise iintsikelelo zenu;
ewe, sendiziqalekisile, kuba ningakunyamekeli ngentliziyo,

<span id="an_2:3">2:3</span> Yabonani, ndiyayikhalimela ingalo yenu,
nditshize ngomswane ebusweni benu, umswane wemithendeleko yenu,
banithwale banisuse nawo;

<span id="an_2:4">2:4</span> nazi ukuba ndinithumele lo mthetho, ukuba
ube ngumnqophiso wam noLevi; utsho uYehova wemikhosi.

<span id="an_2:5">2:5</span> Umnqophiso wam ubunaye uLevi, ububomi
noxolo; ndamnika ezo zinto ukuba oyike. Wandoyika ke, waqhiphuka
umbilini ngenxa yegama lam.

<span id="an_2:6">2:6</span> Umyalelo wenyaniso waba semlonyeni wakhe,
akwafumaneka bugqwetha emilebeni yomlomo wakhe; wahamba nam exolile,
ethe tye, wabuyisa abaninzi ebugwenxeni.

<span id="an_2:7">2:7</span> Kuba umlomo wombingeleli ngowokugcina
ukwazi, umyalelo bawufune emlonyeni wakhe; ngokuba ungumthunywa kaYehova
wemikhosi.

<span id="an_2:8">2:8</span> Ke nina nimkile endleleni, nabakhubekisa
abaninzi kuwo umyalelo, nawonakalisa umnqophiso kaLevi; utsho uYehova
wemikhosi.

<span id="an_2:9">2:9</span> Nam ndinenza abadelekileyo nabathobekileyo
ebantwini bonke, ngokokuba ningazigcinanga iindlela zam, nesuka
nanonelela umntu emyalelweni.

<span id="an_2:10">2:10</span> Akamnye na ubawo wethu sonke siphela?
Asidalwe Thixo mnye na? Yini na ukuba singinizelane, siwuhlambele
umnqophiso woobawo bethu?

<span id="an_2:11">2:11</span> Unginizile uYuda, kwenzeka amasikizi
kwaSirayeli naseYerusalem; ngokuba uYuda uyihlambele ingcwele kaYehova
ayithandayo, wazeka intombi yothixo wolunye uhlanga.

<span id="an_2:12">2:12</span> Akwaba uYehova angamnqamla, kwindoda
ekwenzayo oko, lowo ulindayo nalo usabelayo ezintenteni zakwaYakobi,
nozisa iminikelo kuYehova wemikhosi.

<span id="an_2:13">2:13</span> Oku ke nikwenza okwesibini: ukugubungela
isibingelelo sikaYehova ngeenyembezi, ngokulila, nangokuncwina, ade
angabi sawubheka umnikelo, angabi samkela nto ikholekayo ezandleni zenu.

<span id="an_2:14">2:14</span> Nithi ke, Ngani na? Ngenxa yokuba uYehova
ebelingqina phakathi kwakho nomfazi wobutsha bakho, lowo umnginizeleyo
wena; kanti ke lidlelane lakho, ngumfazi womnqophiso wakho.

<span id="an_2:15">2:15</span> Akubangakho namnye ukwenzayo oku,
obenamasalela omoya. Ke wenza ntoni na omnye lowo? Wafuna imbewu
yakwaThixo. Wugcineni ngoko umoya wenu, ungamnginizeli umfazi wobutsha
bakho;

<span id="an_2:16">2:16</span> kuba ndikuthiyile ukwala, utsho uYehova,
uThixo kaSirayeli; ndimthiyile nogubungela ingubo yakhe ngogonyamelo,
utsho uYehova wemikhosi; wugcineni ke umoya wenu, ninganginizi.

<span id="an_2:17">2:17</span> Nimdinisile uYehova ngamazwi enu. Nithi
ke, Simdinise ngokuthini na? Ngokuthi oku kwenu, Bonke abenza okubi
balungile emehlweni kaYehova, ubananzile yena; okanye nithi, Uphi na
uThixo wokugweba?

<span id="an_3:1">3:1</span> Yabona, ndiya kuthuma umthunywa wam, agece
indlela phambi kwam. Iya kuza ke ngesiquphe etempileni yayo iNkosi leyo
niyifunayo; kwaumthunywa womnqophiso enimlangazelelayo, yabona, uyeza;
utsho uYehova wemikhosi.

<span id="an_3:2">3:2</span> Ngubani na ke onokuyinyamezela imini yakuza
kwakhe? Ngubani na ke onokuma ekubonakaleni kwakhe? Ngokuba unjengomlilo
womnyibilikisi, unjengesoda yabaxovuli beengubo.

<span id="an_3:3">3:3</span> Uya kuhlala ke engumnyibilikisi, engumcoci
wesilivere, abacoce oonyana bakaLevi, abahluze njengegolide,
nanjengesilivere; babe ngabazisa umnikelo kaYehova benobulungisa.

<span id="an_3:4">3:4</span> Woba mnandi ke kuYehova umnikelo wakwaYuda
nowaseYerusalem, ngokweemini zasephakadeni, ngokweminyaka yamandulo.

<span id="an_3:5">3:5</span> Ndiya kusondela kuni ukuba ndigwebe, ndibe
lingqina elikhawulezayo kubakhafuli, nakubakrexezi, nakubafungi
bobuxoki; nakwabacudisa umqeshwa ekumvuzeni, nomhlolokazi, nenkedama;
nakwabathoba owasemzini, bangandoyiki mna; utsho uYehova wemikhosi.

<span id="an_3:6">3:6</span> Ngokuba mna, Yehova, andiguquguquki; ukuze
ningagqitywa nje niphele, nina nyana bakaYakobi.

<span id="an_3:7">3:7</span> Kususela kwimihla yoyihlo, nimkile
emimiselweni yam, anayigcina. Buyelani kum, ndibuyele kuni; utsho
uYehova wemikhosi. Nithi ke, Sibuye ngokuthini na?

<span id="an_3:8">3:8</span> Umntu angamqhatha na uThixo, ukuba
nindiqhathe nje? Nithi ke, Sitheni na ukukuqhatha? Kwizishumi nemirhumo.

<span id="an_3:9">3:9</span> Niqalekisiwe ngesiqalekiso; noko ke
niphikele ukundiqhatha, nina luhlangandini nonke niphelu.

<span id="an_3:10">3:10</span> Ziziseni zonke izishumi endlwini
yobuncwane bam, ize ke kubekho ukudla endlwini yam; ngoku nindicikide
ngale nto, utsho uYehova wemikhosi, ukuba andisayi kunivulela na
iingcango zezulu, ndinithululele iintsikelelo, kude kungasweleki lutho.

<span id="an_3:11">3:11</span> Ndoyikhalimela inkumbi edlayo ngenxa
yenu, ingazonakalisi iziqhamo zomhlaba wenu, ungaphunzi umdiliya wenu
entsimini; utsho uYehova wemikhosi.

<span id="an_3:12">3:12</span> Zonke iintlanga ziya kuthi ninoyolo,
ngokuba niya kuba lilizwe elinanziweyo; utsho uYehova wemikhosi.

<span id="an_3:13">3:13</span> Amazwi enu andigixile, utsho uYehova.
Nithi ke, Sithethe ntoni na ngawe?

<span id="an_3:14">3:14</span> Nithi, Akunto yanto ukumkhonza uThixo;
sizuze ntoni na ngakuba sigcine isigxina sakhe, sahamba ngezimnyama
zokuzila ngenxa kaYehova wemikhosi?

<span id="an_3:15">3:15</span> Kaloku ke sithi banoyolo abakhukhumeleyo;
abaneli kwakheka abenzi bokungendawo; basuka bamcikide uThixo, basinde.

<span id="an_3:16">3:16</span> Ke kaloku abamoyikayo uYehova bathetha
elowo nowabo; uYehova wazibaza iindlebe, weva; incwadi yokukhumbuza
phambi kwakhe yabhalelwa abamoyikayo uYehova, abacinga ngegama akhe.

<span id="an_3:17">3:17</span> Uthi ke uYehova wemikhosi, Baya kuba
yinqobo kum ngemini endenza oku, ndibaconge, njengomntu oconga unyana
wakhe omkhonzayo.

<span id="an_3:18">3:18</span> Nobuya ke niwubone umahluko phakathi
kwelungisa nongendawo, phakathi komkhonzayo uThixo nongamkhonziyo.

<span id="an_4:1">4:1</span> Ngokuba, yabonani, iyeza imini evutha
njengeziko; baya kuba ziindiza bonke abakhukhumali, nabenzi bonke
bokungendawo, ibalenye loo mini izayo, utsho uYehova wemikhosi,
ingabashiyeli ngcambu nasebe.

<span id="an_4:2">4:2</span> Ke kuni, nina baloyikayo igama lam, ilanga
lobulungisa liya kuphuma, linophiliso emaphikweni alo. Niya kuphuma
nidlobe, njengamankonyana asesitalini, nibaxovule abangendawo;

<span id="an_4:3">4:3</span> ngokuba baya kuba luthuthu phantsi
kweentende zeenyawo zenu ngemini endikwenzayo oku; utsho uYehova
wemikhosi.

<span id="an_4:4">4:4</span> Khumbulani umyalelo kaMoses, umkhonzi wam,
endamwiselayo eHorebhe, ngokusingisele kumaSirayeli onke, imimiselo
namasiko.

<span id="an_4:5">4:5</span> Yabonani, ndiya kuthumela kuni uEliya
umprofeti, ingekafiki imini enkulu eyoyikekayo kaYehova.

<span id="an_4:6">4:6</span> Wobuyisela iintliziyo zooyise kubantwana,
neentliziyo zabantwana kooyise, hleze ndize ndilichithe ilizwe
ngokuliphanzisa.

------------------------------------------------------------------------

[Next: Matthew](mat)
