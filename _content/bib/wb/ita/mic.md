[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jon)  [Next](nah) 

------------------------------------------------------------------------

### Italian Bible: Micah

<span id="an_1:1">1:1</span> La parola dell’Eterno che fu rivolta a
Michea, il Morashtita, ai giorni di Jotham, di Achaz e di Ezechia, re di
Giuda, e ch’egli ebbe in visione intorno a Samaria e a Gerusalemme.

<span id="an_1:2">1:2</span> Ascoltate, o popoli tutti! Presta
attenzione, o terra, con tutto quello ch’è in te! E il Signore, l’Eterno
sia testimonio contro di voi: Il Signore dal suo tempio santo.

<span id="an_1:3">1:3</span> Poiché, ecco, l’Eterno esce dalla sua
dimora, scende, cammina sulle alture della terra;

<span id="an_1:4">1:4</span> i monti si struggono sotto di lui, e le
valli si schiantano, come cera davanti al fuoco, come acque sopra un
pendio.

<span id="an_1:5">1:5</span> E tutto questo, per via della trasgressione
di Giacobbe, e per via dei peccati della casa d’Israele. Qual è la
trasgressione di Giacobbe? Non è Samaria? Quali sono gli alti luoghi di
Giuda? Non sono Gerusalemme?

<span id="an_1:6">1:6</span> Perciò io farò di Samaria un mucchio di
pietre nella campagna, un luogo da piantarci le vigne; ne farò rotolare
le pietre giù nella valle, ne metterò allo scoperto le fondamenta.

<span id="an_1:7">1:7</span> Tutte le sue immagini scolpite saranno
spezzate, tutti i salari della sua impudicizia saranno arsi col fuoco, e
tutti i suoi idoli io li distruggerò; raccolti col salario della
prostituzione, torneranno ad esser salari di prostituzione.

<span id="an_1:8">1:8</span> Per questo io farò cordoglio e urlerò,
andrò spogliato e nudo; manderò de’ lamenti come lo sciacallo, grida
lugubri come lo struzzo.

<span id="an_1:9">1:9</span> Poiché la sua piaga è incurabile; si
estende fino a Giuda, giunge fino alla porta del mio popolo, fino a
Gerusalemme.

<span id="an_1:10">1:10</span> Non l’annunziate in Gad! Non piangete in
Acco! A Beth-Leafra io mi rotolo nella polvere.

<span id="an_1:11">1:11</span> Passa, vattene, o abitatrice di Shafir,
in vergognosa nudità; non esce più l’abitatrice di Tsaanan; il cordoglio
di Bet-Haetsel vi priva di questo rifugio.

<span id="an_1:12">1:12</span> L’abitatrice di Marot è dolente per i
suoi beni, perché una sciagura è scesa da parte dell’Eterno fino alla
porta di Gerusalemme.

<span id="an_1:13">1:13</span> Attacca i destrieri al carro, o
abitatrice di Lakis! Essa è stata il principio del peccato per la
figliuola di Sion, poiché in te si son trovate le trasgressioni
d’Israele.

<span id="an_1:14">1:14</span> Perciò tu darai un regalo d’addio a
Moresheth-Gath; le case d’Aczib saranno una cosa ingannevole per i re
d’Israele.

<span id="an_1:15">1:15</span> Io ti condurrò un nuovo possessore, o
abitatrice di Maresha; fino ad Adullam andrà la gloria d’Israele.

<span id="an_1:16">1:16</span> Tagliati i capelli, raditi il capo, a
motivo de’ figliuoli delle tue delizie! Fatti calva come l’avvoltoio,
poich’essi vanno in cattività, lungi da te!

<span id="an_2:1">2:1</span> Guai a quelli che meditano l’iniquità e
macchinano il male sui loro letti, per metterlo ad effetto allo spuntar
del giorno, quando ne hanno il potere in mano!

<span id="an_2:2">2:2</span> Agognano dei campi, e li rapiscono; delle
case, e se le prendono; così opprimono l’uomo e la sua casa, l’individuo
e la sua proprietà.

<span id="an_2:3">2:3</span> Perciò così parla l’Eterno: Ecco, io medito
contro questa stirpe un male, al quale non potrete sottrarre il collo; e
non camminerete più a test’alta, perché saranno tempi cattivi.

<span id="an_2:4">2:4</span> In quel giorno si farà su di voi un
proverbio, si canterà un lamento, e si dirà: "E’ finito! Noi siamo
interamente rovinati! Egli passa ad altri la parte del mio popolo!
Vedete, com’egli me la toglie! I nostri campi li distribuisce agli
infedeli!"

<span id="an_2:5">2:5</span> Perciò tu non avrai più alcuno che tiri la
cordicella per far le parti, nelle raunanza dell’Eterno.

<span id="an_2:6">2:6</span> "Non profetate!" Vanno essi ripetendo.
Anche se non si profetizzino cotali cose, non si eviterà l’ignominia.

<span id="an_2:7">2:7</span> O tu che porti il nome di casa di Giacobbe,
è forse l’Eterno pronto all’ira? E’ questo il suo modo d’agire? Le mie
parole non son esse favorevoli a colui che cammina rettamente?

<span id="an_2:8">2:8</span> Ma da qualche tempo il mio popolo insorge
come un nemico; voi portate via il mantello di sopra alla veste a quelli
che passan tranquillamente, che tornano dalla guerra.

<span id="an_2:9">2:9</span> Voi cacciate le donne del mio popolo dalla
case che son la loro delizia; voi rapite per sempre la mia gloria ai
loro figliuoletti.

<span id="an_2:10">2:10</span> Levatevi, andatevene! Perché questo non è
luogo di riposo; a motivo della sua contaminazione, esso vi distruggerà
d’una distruzione orrenda.

<span id="an_2:11">2:11</span> Se uno andasse dietro al vento, e
spacciasse menzogne, dicendo: "Io predirò per te vino e bevande forti!"
quello sarebbe l’oracolo di questo popolo.

<span id="an_2:12">2:12</span> Io ti radunerò, o Giacobbe, ti radunerò
tutto quanto! Certo io raccoglierò il rimanente d’Israele; io li farò
venire assieme come pecore in un ovile, come un gregge in mezzo al suo
pascolo; il luogo sarà affollato di uomini.

<span id="an_2:13">2:13</span> Chi farà la breccia salirà innanzi a
loro; essi faran la breccia, e passeranno per la porta e per essa
usciranno, il loro re camminerà davanti a loro, e l’Eterno sarà alla
loro testa.

<span id="an_3:1">3:1</span> Io dissi: Ascoltate, vi prego, o capi di
Giacobbe, e voi magistrati della casa d’Israele: Non spetta a voi
conoscer ciò ch’è giusto?

<span id="an_3:2">3:2</span> Ma voi odiate il bene e amate il male,
scorticate il mio popolo e gli strappate la carne di sulle ossa.

<span id="an_3:3">3:3</span> Costoro divorano la carne del mio popolo,
gli strappan di dosso la pelle, gli fiaccan le ossa; lo fanno a pezzi,
come ciò che si mette in pentola, come carne da metter nella caldaia.

<span id="an_3:4">3:4</span> Allora grideranno all’Eterno, ma egli non
risponderà loro; in quel tempo, egli nasconderà loro la sua faccia,
perché le loro azioni sono state malvage.

<span id="an_3:5">3:5</span> Così parla l’Eterno riguardo ai profeti che
traviano il mio popolo, che gridano: "Pace", quando i loro denti han di
che mordere, e bandiscono la guerra contro a chi non mette loro nulla in
bocca.

<span id="an_3:6">3:6</span> Perciò vi si farà notte, e non avrete più
visioni; vi si farà buio e non avrete più divinazioni; il sole
tramonterà su questi profeti, e il giorno s’oscurerà sul loro.

<span id="an_3:7">3:7</span> I veggenti saran coperti d’onta, e gli
indovini arrossiranno; tutti quanti si copriranno la barba, perché non
vi sarà risposta da Dio.

<span id="an_3:8">3:8</span> Ma, quanto a me, io son pieno di forza,
dello spirito dell’Eterno, di retto giudizio e di coraggio, per far
conoscere a Giacobbe la sua trasgressione, e ad Israele il suo peccato.

<span id="an_3:9">3:9</span> Deh! ascoltate, vi prego, o capi della casa
di Giacobbe, e voi magistrati della casa d’Israele, che aborrite ciò
ch’è giusto e pervertite tutto ciò ch’è retto,

<span id="an_3:10">3:10</span> che edificate Sion col sangue e
Gerusalemme con l’iniquità!

<span id="an_3:11">3:11</span> I suoi capi giudicano per dei presenti, i
suoi sacerdoti insegnano per un salario, i suoi profeti fanno predizioni
per danaro, e nondimeno s’appoggiano all’Eterno, e dicono: "L’Eterno non
è egli in mezzo a noi? non ci verrà addosso male alcuno!"

<span id="an_3:12">3:12</span> Perciò, per cagion vostra, Sion sarà
arata come un campo, Gerusalemme diventerà un mucchio di rovine, e il
monte del tempio un’altura boscosa.

<span id="an_4:1">4:1</span> Ma avverrà, negli ultimi tempi, che il
monte della casa dell’Eterno si ergerà sopra la sommità de’ monti, e
s’innalzerà al disopra delle colline, e i popoli affluiranno ad esso.

<span id="an_4:2">4:2</span> Verranno delle nazioni in gran numero e
diranno: "Venite, saliamo al monte dell’Eterno e alla casa dell’Iddio di
Giacobbe; egli c’insegnerà le sue vie, e noi cammineremo nei suoi
sentieri!" Poiché da Sion uscirà la legge, e da Gerusalemme la parola
dell’Eterno.

<span id="an_4:3">4:3</span> Egli sarà giudice fra molti popoli, e
sederà come arbitro fra nazioni potenti e lontane. Delle loro spade
fabbricheranno vomeri, delle loro lance, roncole; una nazione non leverà
più la spada contro l’altra, e non impareranno più la guerra.

<span id="an_4:4">4:4</span> Sederanno ciascuno sotto la sua vigna e
sotto il suo fico senza che alcuno li spaventi; poiché la bocca
dell’Eterno degli eserciti ha parlato.

<span id="an_4:5">4:5</span> Mentre tutti i popoli camminano ciascuno
nel nome del suo dio, noi cammineremo nel nome dell’Eterno, del nostro
Dio, in perpetuo.

<span id="an_4:6">4:6</span> In quel giorno, dice l’Eterno, io
raccoglierò le pecore zoppe, radunerò quelle ch’erano state scacciate, e
quelle ch’io avevo trattato duramente.

<span id="an_4:7">4:7</span> Di quelle che zoppicano farò un resto, che
sussisterà; di quelle scacciate lontano una nazione potente; e l’Eterno
regnerà su loro sul monte Sion, da allora in perpetuo.

<span id="an_4:8">4:8</span> E tu, torre del gregge, colle della
figliuola di Sion, a te verrà, a te verrà l’antico dominio, il regno che
spetta alla figliuola di Gerusalemme.

<span id="an_4:9">4:9</span> Ora, perché gridi tu così forte? Non v’è
egli alcun re dentro di te? Il tuo consigliere è egli perito che
l’angoscia ti colga come di donna che partorisce?

<span id="an_4:10">4:10</span> Soffri e gemi, o figliuola di Sion, come
donna che partorisce! Poiché ora uscirai dalla città, dimorerai per i
campi, e andrai fino a Babilonia. Là tu sarai liberata, là l’Eterno ti
riscatterà dalla mano dei tuoi nemici.

<span id="an_4:11">4:11</span> Ora molte nazioni si son radunate contro
di te, le quali dicono: "Sia profanata! e i nostri si pascan della vista
di Sion!"

<span id="an_4:12">4:12</span> Ma esse non conoscono i pensieri
dell’Eterno, non intendono i suoi disegni: poich’egli le raduna come
mannelle sull’aia.

<span id="an_4:13">4:13</span> Figliuola di Sion, lèvati, trebbia!
perché io farò che sia di ferro il tuo corno, che le tue unghie sian di
rame; e tu triterai molti popoli; e consacrerò come interdetto i loro
guadagni all’Eterno, e le loro ricchezze al Signore di tutta la terra.

<span id="an_5:1">5:1</span> (H4-14) Ora, o figliuola di schiere, raduna
le tue schiere! Ci cingono d’assedio: colpiscon con la verga la guancia
del giudice d’Israele!

<span id="an_5:2">5:2</span> (H5-1) Ma da te, o Bethlehem Efrata,
piccola per essere tra i migliaia di Giuda, da te mi uscirà colui che
sarà dominatore in Israele, le cui origini risalgono ai tempi antichi,
ai giorni eterni.

<span id="an_5:3">5:3</span> (H5-2) Perciò egli li darà in man dei loro
nemici, fino al tempo in cui colei che deve partorire, partorirà; e il
resto de’ suoi fratelli tornerà a raggiungere i figliuoli d’Israele.

<span id="an_5:4">5:4</span> (H5-3) Egli starà là e pascerà il suo
gregge colla forza dell’Eterno, colla maestà del nome dell’Eterno, del
suo Dio. E quelli dimoreranno in pace, perché allora ei sarà grande fino
all’estremità della terra.

<span id="an_5:5">5:5</span> (H5-4) E sarà lui che recherà la pace.
Quando l’Assiro verrà nel nostro paese, e metterà il piede nei nostri
palazzi, noi faremo sorgere contro di lui sette pastori e otto principi
di fra il popolo.

<span id="an_5:6">5:6</span> (H5-5) Essi pasceranno il paese dell’Assiro
con la spada, e la terra di Nimrod nelle sue proprie città; ed egli ci
libererà dall’Assiro, quando questi verrà nel nostro paese, e metterà il
piede nei nostri confini.

<span id="an_5:7">5:7</span> (H5-6) Il resto di Giacobbe sarà, in mezzo
a molti popoli, come una rugiada che vien dall’Eterno, come una fitta
pioggia sull’erba, le quali non aspettano ordine d’uomo, e non dipendono
dai figliuoli degli uomini.

<span id="an_5:8">5:8</span> (H5-7) Il resto di Giacobbe sarà fra le
nazioni, in mezzo a molti popoli, come un leone tra le bestie della
foresta, come un leoncello fra i greggi di pecore, il quale, quando
passa, calpesta e sbrana, senza che alcuno possa liberare.

<span id="an_5:9">5:9</span> (H5-8) Si levi la tua mano sopra i tuoi
avversari, e tutti i tuoi nemici siano sterminati!

<span id="an_5:10">5:10</span> (H5-9) E in quel giorno avverrà, dice
l’Eterno, che io sterminerò i tuoi cavalli in mezzo a te, e distruggerò
i tuoi carri;

<span id="an_5:11">5:11</span> (H5-10) sterminerò le città del tuo
paese, e atterrerò tutte le tue fortezze;

<span id="an_5:12">5:12</span> (H5-11) sterminerò dalla tua mano i
sortilegi, e tu non avrai più pronosticatori;

<span id="an_5:13">5:13</span> (H5-12) sterminerò in mezzo a te le tue
immagini scolpite e le tue statue, e tu non ti prostrerai più davanti
all’opera delle tue mani.

<span id="an_5:14">5:14</span> (H5-13) Io estirperò di mezzo a te i tuoi
idoli d’Astarte, e distruggerò le tue città.

<span id="an_5:15">5:15</span> (H5-14) E farò vendetta nella mia ira e
nel mio furore delle nazioni che non avran dato ascolto.

<span id="an_6:1">6:1</span> Deh, ascoltate ciò che dice l’Eterno:
Lèvati, perora davanti a questi monti, e odano i colli la tua voce!

<span id="an_6:2">6:2</span> Ascoltate, o monti, la causa dell’Eterno, e
voi, saldi fondamenti della terra! poiché l’Eterno ha una causa col suo
popolo, e vuol discutere con Israele.

<span id="an_6:3">6:3</span> Popolo mio, che t’ho io fatto? In che t’ho
io travagliato? Testimonia pure contro di me!

<span id="an_6:4">6:4</span> Poiché io ti trassi fuori dal paese
d’Egitto, ti redensi dalla casa di schiavitù, mandai davanti a te Mosè,
Aaronne e Maria.

<span id="an_6:5">6:5</span> O popolo mio, ricorda dunque quel che
Balak, re di Moab, macchinava, e che cosa gli rispose Balaam, figliuolo
di Beor, da Sittim a Ghilgal, affinché tu riconosca il giusto procedere
dell’Eterno.

<span id="an_6:6">6:6</span> "Con che verrò io davanti all’Eterno e
m’inchinerò davanti all’Iddio eccelso? Verrò io davanti a lui con degli
olocausti, con de’ vitelli d’un anno?

<span id="an_6:7">6:7</span> L’Eterno gradirà egli le migliaia de’
montoni, le miriadi dei rivi d’olio? Darò il mio primogenito per la mia
trasgressione? Il frutto delle mie viscere per il peccato dell’anima
mia?"

<span id="an_6:8">6:8</span> O uomo, egli t’ha fatto conoscere ciò ch’è
bene; e che altro richiede da te l’Eterno, se non che tu pratichi ciò
ch’è giusto, che tu ami la misericordia, e cammini umilmente col tuo
Dio?

<span id="an_6:9">6:9</span> La voce dell’Eterno grida alla città, (e
chi ha senno avrà riguardo al suo nome): Ascoltate la verga, e colui che
l’ha fatta venire!

<span id="an_6:10">6:10</span> Vi son eglino ancora, nella casa
dell’empio, dei tesori empiamente acquistati, e l’efa scarso, c’è cosa
abominevole?

<span id="an_6:11">6:11</span> Sarei io puro se tollerassi bilance false
e il sacchetto dai pesi frodolenti?

<span id="an_6:12">6:12</span> Poiché i ricchi della città son pieni di
violenza, i suoi abitanti proferiscono menzogne, e la loro lingua non è
che frode nella loro bocca.

<span id="an_6:13">6:13</span> Perciò anch’io ti colpirò, e ti produrrò
gravi ferite, ti desolerò a motivo de’ tuoi peccati.

<span id="an_6:14">6:14</span> Tu mangerai, ma non sarai saziato, e
l’inanizione rimarrà dentro di te; porterai via, ma non salverai, e ciò
che avrai salvato, lo darò in balìa della spada.

<span id="an_6:15">6:15</span> Tu seminerai, ma non mieterai; pigerai le
ulive, ma non t’ungerai d’olio; spremerai il mosto, ma non berrai il
vino.

<span id="an_6:16">6:16</span> Si osservano con cura gli statuti d’Omri,
e tutte le pratiche della casa d’Achab, e voi camminate seguendo i loro
consigli, perch’io abbandoni te alla desolazione e i tuoi abitanti ai
fischi! E voi porterete l’obbrobrio del mio popolo!

<span id="an_7:1">7:1</span> Ahimè! ch’io mi trovo come dopo la raccolta
de’ frutti, come dopo la racimolatura, quand’è fatta la vendemmia; non
v’è più grappolo da mangiare; l’anima mia brama invano un fico
primaticcio.

<span id="an_7:2">7:2</span> L’uomo pio è scomparso dalla terra; non c’è
più, fra gli uomini, gente retta; tutti stanno in agguato per spargere
il sangue, ognuno fa la caccia al suo fratello con la rete.

<span id="an_7:3">7:3</span> Le loro mani sono pronte al male, per farlo
con tutta cura: il principe chiede, il giudice acconsente mediante
ricompensa, il grande manifesta la cupidigia dell’anima sua, e ordiscono
così le loro trame.

<span id="an_7:4">7:4</span> Il migliore di loro è come un pruno; il più
retto è peggiore d’una siepe di spine. Il giorno annunziato dalle tue
sentinelle, il giorno della tua punizione viene; allora saranno nella
costernazione.

<span id="an_7:5">7:5</span> Non vi fidate del compagno, non riponete
fiducia nell’intimo amico; guarda gli usci della tua bocca davanti a
colei che riposa sul tuo seno.

<span id="an_7:6">7:6</span> Poiché il figliuolo svillaneggia il padre,
la figliuola insorge contro la madre, la nuora contro la suocera, i
nemici d’ognuno son la sua gente di casa.

<span id="an_7:7">7:7</span> "Quanto a me, io volgerò lo sguardo verso
l’Eterno, spererò nell’Iddio della mia salvezza; il mio Dio mi
ascolterà.

<span id="an_7:8">7:8</span> Non ti rallegrare di me, o mia nemica! Se
son caduta, mi rialzerò, se seggo nelle tenebre, l’Eterno è la mia luce.

<span id="an_7:9">7:9</span> Io sopporterò l’indignazione dell’Eterno,
perché ho peccato contro di lui, finch’egli prenda in mano la mia causa,
e mi faccia ragione; egli mi trarrà fuori alla luce, e io contemplerò la
sua giustizia.

<span id="an_7:10">7:10</span> Allora la mia nemica lo vedrà, e sarà
coperta d’onta; lei, che mi diceva: Dov’è l’Eterno, il tuo Dio? I miei
occhi la mireranno, quando sarà calpestata come il fango delle strade".

<span id="an_7:11">7:11</span> Verrà giorno che la tua cinta sarà
riedificata; in quel giorno sarà rimosso il decreto che ti concerne.

<span id="an_7:12">7:12</span> In quel giorno si verrà a te, dalla Siria
fino alle città d’Egitto, dall’Egitto sino al fiume, da un mare
all’altro, e da monte a monte.

<span id="an_7:13">7:13</span> Ma il paese ha da esser ridotto in
desolazione a cagione de’ suoi abitanti, a motivo del frutto delle loro
azioni.

<span id="an_7:14">7:14</span> Pasci il tuo popolo con la tua verga, il
gregge della tua eredità, che sta solitario nella foresta in mezzo al
Carmelo. Pasturi esso in Basan, e in Galaad, come ai giorni antichi.

<span id="an_7:15">7:15</span> Come ai giorni in cui uscisti dal paese
d’Egitto, io ti farò vedere cose maravigliose.

<span id="an_7:16">7:16</span> Le nazioni lo vedranno e saran confuse,
nonostante tutta la loro potenza; si metteranno la mano sulla bocca, le
loro orecchie saranno assordite.

<span id="an_7:17">7:17</span> Leccheranno la polvere come il serpente;
come i rettili della terra usciranno spaventate dai loro ripari;
verranno tremanti all’Eterno, al nostro Dio, e avranno timore di te.

<span id="an_7:18">7:18</span> Qual Dio è come te, che perdoni
l’iniquità e passi sopra la trasgressione del residuo della tua eredità?
Egli non serba l’ira sua in perpetuo, perché si compiace d’usar
misericordia.

<span id="an_7:19">7:19</span> Egli tornerà ad aver pietà di noi, si
metterà sotto i piedi le nostre iniquità, e getterà nel fondo del mare
tutti i nostri peccati.

<span id="an_7:20">7:20</span> Tu mostrerai la tua fedeltà a Giacobbe,
la tua misericordia ad Abrahamo, come giurasti ai nostri padri, fino dai
giorni antichi.

------------------------------------------------------------------------

[Next: Nahum](nah)
