[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](amo)  [Next](jon) 

------------------------------------------------------------------------

### Italian Bible: Obadiah

<span id="an_1:1">1:1</span> Visione di Abdia. Così parla il Signore,
l’Eterno, riguardo a Edom: Noi abbiam ricevuto un messaggio dall’Eterno,
e un ambasciatore è stato mandato alle nazioni: "Levatevi! Leviamoci
contro Edom a combattere!"

<span id="an_1:2">1:2</span> Ecco, io ti rendo piccolo tra le nazioni,
tu sei profondamente sprezzato.

<span id="an_1:3">1:3</span> L’orgoglio del tuo cuore t’ha ingannato, o
tu che abiti fra le spaccature delle rocce, che son l’alta tua dimora,
tu che dici in cuor tuo: "Chi mi trarrà giù a terra?"

<span id="an_1:4">1:4</span> Quand’anche tu facessi il tuo nido in alto
come l’aquila, quand’anche tu lo ponessi fra le stelle, io ti trarrò giù
di là, dice l’Eterno.

<span id="an_1:5">1:5</span> Se dei ladri e de’ briganti venissero a te
di notte, come saresti ruinato! Non ruberebbero essi quanto bastasse
loro? Se venissero da te de’ vendemmiatori, non lascerebbero qualcosa da
racimolare?

<span id="an_1:6">1:6</span> Oh com’è stato frugato Esaù! Come sono
stati cercati i suoi tesori nascosti!

<span id="an_1:7">1:7</span> Tutti i tuoi alleati t’han menato alla
frontiera; quelli ch’erano in pace con te t’hanno ingannato, hanno
prevalso contro di te; quelli che mangiano il tuo pane tendono
un’insidia sotto i tuoi piedi, e tu non hai discernimento!

<span id="an_1:8">1:8</span> In quel giorno, dice l’Eterno, io farò
sparire da Edom i savi e dal monte d’Esaù il discernimento.

<span id="an_1:9">1:9</span> E i tuoi prodi, o Teman, saranno
costernati, affinché l’ultimo uomo sia sterminato dal monte di Esaù, nel
massacro.

<span id="an_1:10">1:10</span> A cagione della violenza fatta al tuo
fratello Giacobbe, tu sarai coperto d’onta e sarai sterminato per
sempre.

<span id="an_1:11">1:11</span> Il giorno che tu gli stavi a fronte, il
giorno che degli stranieri menavano in cattività il suo esercito, e
degli estranei entravano per le sue porte e gettavan le sorti su
Gerusalemme, anche tu eri come uno di loro.

<span id="an_1:12">1:12</span> Ah! non ti pascer lo sguardo del giorno
del tuo fratello, del giorno della sua sventura. Non gioire de’
figliuoli di Giuda il giorno della loro ruina; e non parlare con tanta
arroganza nel giorno della distretta.

<span id="an_1:13">1:13</span> Non entrare per la porta del mio popolo
il giorno della sua calamità; non pascerti lo sguardo, anche tu, della
sua afflizione il giorno della sua calamità; e non metter le mani sulle
sue sostanze il giorno della sua calamità.

<span id="an_1:14">1:14</span> Non ti fermare sui bivi per sterminare i
suoi fuggiaschi; e non dare in man del nemico i suoi superstiti, nel
giorno della distretta!

<span id="an_1:15">1:15</span> Poiché il giorno dell’Eterno è vicino per
tutte le nazioni; come hai fatto, così ti sarà fatto; le tue azioni ti
ricadranno sul capo.

<span id="an_1:16">1:16</span> Poiché come voi avete bevuto sul mio
monte santo, così berranno tutte le nazioni, del continuo; berranno,
inghiottiranno, e saranno come se non fossero mai state.

<span id="an_1:17">1:17</span> Ma sul monte di Sion vi saranno degli
scampati, ed esso sarà santo; e la casa di Giacobbe riavrà le sue
possessioni.

<span id="an_1:18">1:18</span> La casa di Giacobbe sarà un fuoco, e la
casa di Giuseppe una fiamma; e la casa d’Esaù come stoppia, ch’essi
incendieranno e divoreranno: e nulla più rimarrà della casa d’Esaù,
perché l’Eterno ha parlato.

<span id="an_1:19">1:19</span> Quelli del mezzogiorno possederanno il
monte d’Esaù; quelli della pianura il paese de’ Filistei; possederanno i
campi d’Efraim e i campi di Samaria; e Beniamino possederà Galaad.

<span id="an_1:20">1:20</span> I deportati di questo esercito dei
figliuoli d’Israele che sono fra i Cananei fino a Sarepta, e i deportati
di Gerusalemme che sono a Sefarad, possederanno le città del
mezzogiorno.

<span id="an_1:21">1:21</span> E dei liberatori saliranno sul monte Sion
per giudicare il monte d’Esaù; e il regno sarà dell’Eterno.

------------------------------------------------------------------------

[Next: Jonah](jon)
