[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](th1)  [Next](ti1) 

------------------------------------------------------------------------

### Italian Bible: 2 Thessalonians

<span id="an_1:1">1:1</span> Paolo, Silvano e Timoteo, alla chiesa dei
Tessalonicesi, che è in Dio nostro Padre e nel Signor Gesù Cristo,

<span id="an_1:2">1:2</span> grazia a voi e pace da Dio Padre e dal
Signor Gesù Cristo.

<span id="an_1:3">1:3</span> Noi siamo in obbligo di render sempre
grazie a Dio per voi, fratelli, com’è ben giusto che facciamo, perché
cresce sommamente la vostra fede, e abbonda vie più l’amore di ciascun
di voi tutti per gli altri;

<span id="an_1:4">1:4</span> in guisa che noi stessi ci gloriamo di voi
nelle chiese di Dio, a motivo della vostra costanza e fede in tutte le
vostre persecuzioni e nelle afflizioni che voi sostenete.

<span id="an_1:5">1:5</span> Questa è una prova del giusto giudicio di
Dio, affinché siate riconosciuti degni del regno di Dio, per il quale
anche patite.

<span id="an_1:6">1:6</span> Poiché è cosa giusta presso Dio il rendere
a quelli che vi affliggono, afflizione;

<span id="an_1:7">1:7</span> e a voi che siete afflitti, requie con noi,
quando il Signor Gesù apparirà dal cielo con gli angeli della sua
potenza,

<span id="an_1:8">1:8</span> in un fuoco fiammeggiante, per far vendetta
di coloro che non conoscono Iddio, e di coloro che non ubbidiscono al
Vangelo del nostro Signor Gesù.

<span id="an_1:9">1:9</span> I quali saranno puniti di eterna
distruzione, respinti dalla presenza del Signore e dalla gloria della
sua potenza,

<span id="an_1:10">1:10</span> quando verrà per essere in quel giorno
glorificato nei suoi santi e ammirato in tutti quelli che hanno creduto,
e in voi pure, poiché avete creduto alla nostra testimonianza dinanzi a
voi.

<span id="an_1:11">1:11</span> Ed è a quel fine che preghiamo anche del
continuo per voi affinché l’Iddio nostro vi reputi degni di una tal
vocazione e compia con potenza ogni vostro buon desiderio e l’opera
della vostra fede,

<span id="an_1:12">1:12</span> onde il nome del nostro Signor Gesù sia
glorificato in voi, e voi in lui, secondo la grazia dell’Iddio nostro e
del Signor Gesù Cristo.

<span id="an_2:1">2:1</span> Or, fratelli, circa la venuta del Signor
nostro Gesù Cristo e il nostro adunamento con lui,

<span id="an_2:2">2:2</span> vi preghiamo di non lasciarvi così presto
travolgere la mente, né turbare sia da ispirazioni, sia da discorsi, sia
da qualche epistola data come nostra, quasi che il giorno del Signore
fosse imminente.

<span id="an_2:3">2:3</span> Nessuno vi tragga in errore in alcuna
maniera; poiché quel giorno non verrà se prima non sia venuta
l’apostasia e non sia stato manifestato l’uomo del peccato, il figliuolo
della perdizione,

<span id="an_2:4">2:4</span> l’avversario, colui che s’innalza sopra
tutto quello che è chiamato Dio od oggetto di culto; fino al punto da
porsi a sedere nel tempio di Dio, mostrando se stesso e dicendo ch’egli
è Dio.

<span id="an_2:5">2:5</span> Non vi ricordate che quand’ero ancora
presso di voi io vi dicevo queste cose?

<span id="an_2:6">2:6</span> E ora voi sapete quel che lo ritiene
ond’egli sia manifestato a suo tempo.

<span id="an_2:7">2:7</span> Poiché il mistero dell’empietà è già
all’opra: soltanto v’è chi ora lo ritiene e lo riterrà finché sia tolto
di mezzo.

<span id="an_2:8">2:8</span> E allora sarà manifestato l’empio, che il
Signor Gesù distruggerà col soffio della sua bocca, e annienterà con
l’apparizione della sua venuta.

<span id="an_2:9">2:9</span> La venuta di quell’empio avrà luogo, per
l’azione efficace di Satana, con ogni sorta di opere potenti, di segni e
di prodigi bugiardi;

<span id="an_2:10">2:10</span> e con ogni sorta d’inganno d’iniquità a
danno di quelli che periscono perché non hanno aperto il cuore all’amor
della verità per esser salvati.

<span id="an_2:11">2:11</span> E perciò Iddio manda loro efficacia
d’errore onde credano alla menzogna;

<span id="an_2:12">2:12</span> affinché tutti quelli che non han creduto
alla verità, ma si son compiaciuti nell’iniquità, siano giudicati.

<span id="an_2:13">2:13</span> Ma noi siamo in obbligo di render del
continuo grazie di voi a Dio, fratelli amati dal Signore, perché Iddio
fin dal principio vi ha eletti a salvezza mediante la santificazione
nello Spirito e la fede nella verità.

<span id="an_2:14">2:14</span> A questo Egli vi ha pure chiamati per
mezzo del nostro Evangelo, onde giungiate a ottenere la gloria del
Signor nostro Gesù Cristo.

<span id="an_2:15">2:15</span> Così dunque, fratelli, state saldi e
ritenete gli insegnamenti che vi abbiam trasmessi sia con la parola, sia
con una nostra epistola.

<span id="an_2:16">2:16</span> Or lo stesso Signor nostro Gesù Cristo e
Iddio nostro Padre che ci ha amati e ci ha dato per la sua grazia una
consolazione eterna e una buona speranza,

<span id="an_2:17">2:17</span> consoli i vostri cuori e vi confermi in
ogni opera buona e in ogni buona parola.

<span id="an_3:1">3:1</span> Del rimanente, fratelli, pregate per noi
perché la parola del Signore si spanda e sia glorificata com’è tra voi,

<span id="an_3:2">3:2</span> e perché noi siamo liberati dagli uomini
molesti e malvagi, poiché non tutti hanno la fede.

<span id="an_3:3">3:3</span> Ma il Signore è fedele, ed egli vi renderà
saldi e vi guarderà dal maligno.

<span id="an_3:4">3:4</span> E noi abbiam di voi questa fiducia nel
Signore, che fate e farete le cose che vi ordiniamo.

<span id="an_3:5">3:5</span> E il Signore diriga i vostri cuori all’amor
di Dio e alla paziente aspettazione di Cristo.

<span id="an_3:6">3:6</span> Or, fratelli, noi v’ordiniamo nel nome del
Signor nostro Gesù Cristo che vi ritiriate da ogni fratello che si
conduce disordinatamente e non secondo l’insegnamento che avete ricevuto
da noi.

<span id="an_3:7">3:7</span> Poiché voi stessi sapete com’è che ci
dovete imitare: perché noi non ci siamo condotti disordinatamente fra
voi;

<span id="an_3:8">3:8</span> né abbiam mangiato gratuitamente il pane
d’alcuno, ma con fatica e con pena abbiam lavorato notte e giorno per
non esser d’aggravio ad alcun di voi.

<span id="an_3:9">3:9</span> Non già che non abbiamo il diritto di
farlo, ma abbiam voluto darvi noi stessi ad esempio, perché c’imitaste.

<span id="an_3:10">3:10</span> E invero quand’eravamo con voi, vi
comandavamo questo: che se alcuno non vuol lavorare, neppure deve
mangiare.

<span id="an_3:11">3:11</span> Perché sentiamo che alcuni si conducono
fra voi disordinatamente, non lavorando affatto, ma affaccendandosi in
cose vane.

<span id="an_3:12">3:12</span> A quei tali noi ordiniamo e li esortiamo
nel Signor Gesù Cristo che mangino il loro proprio pane, quietamente
lavorando.

<span id="an_3:13">3:13</span> Quanto a voi, fratelli, non vi stancate
di fare il bene.

<span id="an_3:14">3:14</span> E se qualcuno non ubbidisce a quel che
diciamo in questa epistola, notatelo quel tale, e non abbiate relazione
con lui, affinché si vergogni.

<span id="an_3:15">3:15</span> Però non lo tenete per nemico, ma
ammonitelo come fratello.

<span id="an_3:16">3:16</span> Or il Signore della pace vi dia egli
stesso del continuo la pace in ogni maniera. Il Signore sia con tutti
voi.

<span id="an_3:17">3:17</span> Il saluto è di mia propria mano; di me,
Paolo; questo serve di segno in ogni mia epistola; scrivo così.

<span id="an_3:18">3:18</span> La grazia del Signor nostro Gesù Cristo
sia con tutti voi.

------------------------------------------------------------------------

[Next: 1 Timothy](ti1)
