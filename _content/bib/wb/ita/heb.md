[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](plm)  [Next](jam) 

------------------------------------------------------------------------

### Italian Bible: Hebrews

<span id="an_1:1">1:1</span> Iddio, dopo aver in molte volte e in molte
maniere parlato anticamente ai padri per mezzo de’ profeti,

<span id="an_1:2">1:2</span> in questi ultimi giorni ha parlato a noi
mediante il suo Figliuolo, ch’Egli ha costituito erede di tutte le cose,
mediante il quale pure ha creato i mondi;

<span id="an_1:3">1:3</span> il quale, essendo lo splendore della sua
gloria e l’impronta della sua essenza e sostenendo tutte le cose con la
parola della sua potenza, quand’ebbe fatta la purificazione dei peccati,
si pose a sedere alla destra della Maestà ne’ luoghi altissimi,

<span id="an_1:4">1:4</span> diventato così di tanto superiore agli
angeli, di quanto il nome che ha eredato è più eccellente del loro.

<span id="an_1:5">1:5</span> Infatti, a qual degli angeli diss’Egli mai:
Tu sei il mio Figliuolo, oggi ti ho generato? e di nuovo: Io gli sarò
Padre ed egli mi sarà Figliuolo?

<span id="an_1:6">1:6</span> E quando di nuovo introduce il Primogenito
nel mondo, dice: Tutti gli angeli di Dio l’adorino!

<span id="an_1:7">1:7</span> E mentre degli angeli dice: Dei suoi angeli
Ei fa dei venti, e dei suoi ministri fiamme di fuoco,

<span id="an_1:8">1:8</span> dice del Figliuolo: Il tuo trono, o Dio, è
ne’ secoli dei secoli, e lo scettro di rettitudine è lo scettro del tuo
regno.

<span id="an_1:9">1:9</span> Tu hai amata la giustizia e hai odiata
l’iniquità; perciò Dio, l’Iddio tuo, ha unto te d’olio di letizia, a
preferenza dei tuoi compagni.

<span id="an_1:10">1:10</span> E ancora: Tu, Signore, nel principio,
fondasti la terra, e i cieli son opera delle tue mani.

<span id="an_1:11">1:11</span> Essi periranno, ma tu dimori;
invecchieranno tutti come un vestito,

<span id="an_1:12">1:12</span> e li avvolgerai come un mantello, e
saranno mutati; ma tu rimani lo stesso, e i tuoi anni non verranno meno.

<span id="an_1:13">1:13</span> Ed a qual degli angeli diss’Egli mai:
Siedi alla mia destra finché abbia fatto dei tuoi nemici lo sgabello dei
tuoi piedi?

<span id="an_1:14">1:14</span> Non sono eglino tutti spiriti
ministratori, mandati a servire a pro di quelli che hanno da eredare la
salvezza?

<span id="an_2:1">2:1</span> Perciò bisogna che ci atteniamo vie più
alle cose udite, che talora non siam portati via lungi da esse.

<span id="an_2:2">2:2</span> Perché, se la parola pronunziata per mezzo
d’angeli si dimostrò ferma, e ogni trasgressione e disubbidienza
ricevette una giusta retribuzione,

<span id="an_2:3">2:3</span> come scamperemo noi se trascuriamo una così
grande salvezza? La quale, dopo essere stata prima annunziata dal
Signore, ci è stata confermata da quelli che l’aveano udita,

<span id="an_2:4">2:4</span> mentre Dio stesso aggiungeva la sua
testimonianza alla loro, con de’ segni e de’ prodigi, con opere potenti
svariate, e con doni dello Spirito Santo distribuiti secondo la sua
volontà.

<span id="an_2:5">2:5</span> Difatti, non è ad angeli ch’Egli ha
sottoposto il mondo a venire del quale parliamo;

<span id="an_2:6">2:6</span> anzi, qualcuno ha in un certo luogo
attestato dicendo: Che cos’è l’uomo che tu ti ricordi di lui o il
figliuol dell’uomo che tu ti curi di lui?

<span id="an_2:7">2:7</span> Tu l’hai fatto di poco inferiore agli
angeli; l’hai coronato di gloria e d’onore;

<span id="an_2:8">2:8</span> tu gli hai posto ogni cosa sotto i piedi.
Col sottoporgli tutte le cose, Egli non ha lasciato nulla che non gli
sia sottoposto. Ma al presente non vediamo ancora che tutte le cose gli
siano sottoposte;

<span id="an_2:9">2:9</span> ben vediamo però colui che è stato fatto di
poco inferiore agli angeli, cioè Gesù, coronato di gloria e d’onore a
motivo della morte che ha patita, onde, per la grazia di Dio, gustasse
la morte per tutti.

<span id="an_2:10">2:10</span> Infatti, per condurre molti figliuoli
alla gloria, ben s’addiceva a Colui per cagion del quale son tutte le
cose e per mezzo del quale son tutte le cose, di rendere perfetto, per
via di sofferenze, il duce della loro salvezza.

<span id="an_2:11">2:11</span> Poiché e colui che santifica e quelli che
son santificati, provengon tutti da uno; per la qual ragione egli non si
vergogna di chiamarli fratelli,

<span id="an_2:12">2:12</span> dicendo: Annunzierò il tuo nome ai miei
fratelli; in mezzo alla raunanza canterò la tua lode.

<span id="an_2:13">2:13</span> E di nuovo: Io metterò la mia fiducia in
Lui. E di nuovo: Ecco me e i figliuoli che Dio mi ha dati.

<span id="an_2:14">2:14</span> Poiché dunque i figliuoli partecipano del
sangue e della carne, anch’egli vi ha similmente partecipato, affinché,
mediante la morte, distruggesse colui che avea l’impero della morte,
cioè il diavolo,

<span id="an_2:15">2:15</span> e liberasse tutti quelli che per il timor
della morte erano per tutta la vita soggetti a schiavitù.

<span id="an_2:16">2:16</span> Poiché, certo, egli non viene in aiuto ad
angeli, ma viene in aiuto alla progenie d’Abramo.

<span id="an_2:17">2:17</span> Laonde egli doveva esser fatto in ogni
cosa simile ai suoi fratelli, affinché diventasse un misericordioso e
fedel sommo sacerdote nelle cose appartenenti a Dio, per compiere
l’espiazione dei peccati del popolo.

<span id="an_2:18">2:18</span> Poiché, in quanto egli stesso ha sofferto
essendo tentato, può soccorrere quelli che son tentati.

<span id="an_3:1">3:1</span> Perciò, fratelli santi, che siete partecipi
d’una celeste vocazione, considerate Gesù, l’Apostolo e il Sommo
Sacerdote della nostra professione di fede,

<span id="an_3:2">3:2</span> il quale è fedele a Colui che l’ha
costituito, come anche lo fu Mosè in tutta la casa di Dio.

<span id="an_3:3">3:3</span> Poiché egli è stato reputato degno di tanta
maggior gloria che Mosè, di quanto è maggiore l’onore di Colui che
fabbrica la casa, in confronto di quello della casa stessa.

<span id="an_3:4">3:4</span> Poiché ogni casa è fabbricata da qualcuno;
ma chi ha fabbricato tutte le cose è Dio.

<span id="an_3:5">3:5</span> E Mosè fu bensì fedele in tutta la casa di
Dio come servitore per testimoniar delle cose che dovevano esser dette;

<span id="an_3:6">3:6</span> ma Cristo lo è come Figlio, sopra la sua
casa; e la sua casa siamo noi se riteniam ferma sino alla fine la nostra
franchezza e il vanto della nostra speranza.

<span id="an_3:7">3:7</span> Perciò, come dice lo Spirito Santo, Oggi,
se udite la sua voce,

<span id="an_3:8">3:8</span> non indurate i vostri cuori, come nel dì
della provocazione, come nel dì della tentazione nel deserto

<span id="an_3:9">3:9</span> dove i vostri padri mi tentarono mettendomi
alla prova, e videro le mie opere per quarant’anni!

<span id="an_3:10">3:10</span> Perciò mi disgustai di quella
generazione, e dissi: Sempre erra in cuor loro; ed essi non han
conosciuto le mie vie,

<span id="an_3:11">3:11</span> talché giurai nell’ira mia: Non
entreranno nel mio riposo!

<span id="an_3:12">3:12</span> Guardate, fratelli, che talora non si
trovi in alcuno di voi un malvagio cuore incredulo, che vi porti a
ritrarvi dall’Iddio vivente;

<span id="an_3:13">3:13</span> ma esortatevi gli uni gli altri tutti i
giorni, finché si può dire: "Oggi", onde nessuno di voi sia indurato per
inganno del peccato;

<span id="an_3:14">3:14</span> poiché siam diventati partecipi di
Cristo, a condizione che riteniam ferma sino alla fine la fiducia che
avevamo da principio,

<span id="an_3:15">3:15</span> mentre ci vien detto: Oggi, se udite la
sua voce, non indurate i vostri cuori, come nel dì della provocazione.

<span id="an_3:16">3:16</span> Infatti, chi furon quelli che dopo averlo
udito lo provocarono? Non furon forse tutti quelli ch’erano usciti
dall’Egitto, condotti da Mosè?

<span id="an_3:17">3:17</span> E chi furon quelli di cui si disgustò
durante quarant’anni? Non furon essi quelli che peccarono, i cui
cadaveri caddero nel deserto?

<span id="an_3:18">3:18</span> E a chi giurò Egli che non entrerebbero
nel suo riposo, se non a quelli che furon disubbidienti?

<span id="an_3:19">3:19</span> E noi vediamo che non vi poterono entrare
a motivo dell’incredulità.

<span id="an_4:1">4:1</span> Temiamo dunque che talora, rimanendo una
promessa d’entrare nel suo riposo, alcuno di voi non appaia esser
rimasto indietro.

<span id="an_4:2">4:2</span> Poiché a noi come a loro è stata annunziata
una buona novella; ma la parola udita non giovò loro nulla non essendo
stata assimilata per fede da quelli che l’avevano udita.

<span id="an_4:3">4:3</span> Poiché noi che abbiam creduto entriamo in
quel riposo, siccome Egli ha detto: Talché giurai nella mia ira: Non
entreranno nel mio riposo! e così disse, benché le sue opere fossero
terminate fin dalla fondazione del mondo.

<span id="an_4:4">4:4</span> Perché in qualche luogo, a proposito del
settimo giorno, è detto così: E Dio si riposò il settimo giorno da tutte
le sue opere;

<span id="an_4:5">4:5</span> e in questo passo di nuovo: Non entreranno
nel mio riposo!

<span id="an_4:6">4:6</span> Poiché dunque è riserbato ad alcuni
d’entrarvi e quelli ai quali la buona novella fu prima annunziata non
v’entrarono a motivo della loro disubbidienza,

<span id="an_4:7">4:7</span> Egli determina di nuovo un giorno "Oggi"
dicendo nei Salmi, dopo lungo tempo, come s’è detto dianzi: Oggi, se
udite la sua voce, non indurate i vostri cuori!

<span id="an_4:8">4:8</span> Infatti, se Giosuè avesse dato loro il
riposo, Iddio non avrebbe di poi parlato d’un altro giorno.

<span id="an_4:9">4:9</span> Resta dunque un riposo di sabato per il
popolo di Dio;

<span id="an_4:10">4:10</span> poiché chi entra nel riposo di Lui si
riposa anch’egli dalle opere proprie, come Dio si riposò dalle sue.

<span id="an_4:11">4:11</span> Studiamoci dunque d’entrare in quel
riposo, onde nessuno cada seguendo lo stesso esempio di disubbidienza.

<span id="an_4:12">4:12</span> Perché la parola di Dio è vivente ed
efficace, e più affilata di qualunque spada a due tagli, e penetra fino
alla divisione dell’anima e dello spirito, delle giunture e delle
midolle; e giudica i sentimenti ed i pensieri del cuore.

<span id="an_4:13">4:13</span> E non v’è creatura alcuna che sia occulta
davanti a lui; ma tutte le cose sono nude e scoperte dinanzi agli occhi
di Colui al quale abbiam da render ragione.

<span id="an_4:14">4:14</span> Avendo noi dunque un gran Sommo Sacerdote
che è passato attraverso i cieli, Gesù, il Figliuol di Dio, riteniamo
fermamente la professione della nostra fede.

<span id="an_4:15">4:15</span> Perché non abbiamo un Sommo Sacerdote che
non possa simpatizzare con noi nelle nostre infermità; ma ne abbiamo uno
che in ogni cosa è stato tentato come noi, però senza peccare.

<span id="an_4:16">4:16</span> Accostiamoci dunque con piena fiducia al
trono della grazia, affinché otteniamo misericordia e troviamo grazia
per esser soccorsi al momento opportuno.

<span id="an_5:1">5:1</span> Poiché ogni sommo sacerdote, preso di fra
gli uomini, è costituito a pro degli uomini, nelle cose concernenti Dio,
affinché offra doni e sacrifici per i peccati;

<span id="an_5:2">5:2</span> e può aver convenevole compassione verso
gl’ignoranti e gli erranti, perché anch’egli è circondato da infermità;

<span id="an_5:3">5:3</span> ed è a cagion di questa ch’egli è obbligato
ad offrir dei sacrifici per i peccati, tanto per se stesso quanto per il
popolo.

<span id="an_5:4">5:4</span> E nessuno si prende da sé quell’onore; ma
lo prende quando sia chiamato da Dio, come nel caso d’Aronne.

<span id="an_5:5">5:5</span> Così anche Cristo non si prese da sé la
gloria d’esser fatto Sommo Sacerdote; ma l’ebbe da Colui che gli disse:
Tu sei il mio Figliuolo; oggi t’ho generato;

<span id="an_5:6">5:6</span> come anche in altro luogo Egli dice: Tu sei
sacerdote in eterno secondo l’ordine di Melchisedec.

<span id="an_5:7">5:7</span> Il quale, ne’ giorni della sua carne,
avendo con gran grida e con lagrime offerto preghiere e supplicazioni a
Colui che lo potea salvar dalla morte, ed avendo ottenuto d’esser
liberato dal timore,

<span id="an_5:8">5:8</span> benché fosse figliuolo, imparò l’ubbidienza
dalle cose che soffrì;

<span id="an_5:9">5:9</span> ed essendo stato reso perfetto, divenne per
tutti quelli che gli ubbidiscono,

<span id="an_5:10">5:10</span> autore d’una salvezza eterna, essendo da
Dio proclamato Sommo Sacerdote secondo l’ordine di Melchisedec.

<span id="an_5:11">5:11</span> Del quale abbiamo a dir cose assai, e
malagevoli a spiegare, perché siete diventati duri d’orecchi.

<span id="an_5:12">5:12</span> Poiché, mentre per ragion di tempo
dovreste esser maestri, avete di nuovo bisogno che vi s’insegnino i
primi elementi degli oracoli di Dio; e siete giunti a tale che avete
bisogno di latte e non di cibo sodo.

<span id="an_5:13">5:13</span> Perché chiunque usa il latte non ha
esperienza della parola della giustizia, poiché è bambino;

<span id="an_5:14">5:14</span> ma il cibo sodo è per uomini fatti; per
quelli, cioè, che per via dell’uso hanno i sensi esercitati a discernere
il bene e il male.

<span id="an_6:1">6:1</span> Perciò, lasciando l’insegnamento elementare
intorno a Cristo, tendiamo a quello perfetto, e non stiamo a porre di
nuovo il fondamento del ravvedimento dalle opere morte e della fede in
Dio,

<span id="an_6:2">6:2</span> della dottrina dei battesimi e della
imposizione delle mani, della risurrezione de’ morti e del giudizio
eterno.

<span id="an_6:3">6:3</span> E così faremo, se pur Dio lo permette.

<span id="an_6:4">6:4</span> Perché quelli che sono stati una volta
illuminati e hanno gustato il dono celeste e sono stati fatti partecipi
dello Spirito Santo

<span id="an_6:5">6:5</span> e hanno gustato la buona parola di Dio e le
potenze del mondo a venire,

<span id="an_6:6">6:6</span> se cadono, è impossibile rinnovarli da capo
a ravvedimento, poiché crocifiggono di nuovo per conto loro il Figliuol
di Dio, e lo espongono ad infamia.

<span id="an_6:7">6:7</span> Infatti, la terra che beve la pioggia che
viene spesse volte su lei, e produce erbe utili a quelli per i quali è
coltivata, riceve benedizione da Dio;

<span id="an_6:8">6:8</span> ma se porta spine e triboli, è riprovata e
vicina ad esser maledetta; e la sua fine è d’esser arsa.

<span id="an_6:9">6:9</span> Peraltro, diletti, quantunque parliamo
così, siamo persuasi, riguardo a voi, di cose migliori e attinenti alla
salvezza;

<span id="an_6:10">6:10</span> poiché Dio non è ingiusto da dimenticare
l’opera vostra e l’amore che avete mostrato verso il suo nome coi
servizi che avete reso e che rendete tuttora ai santi.

<span id="an_6:11">6:11</span> Ma desideriamo che ciascun di voi
dimostri fino alla fine il medesimo zelo per giungere alla pienezza
della speranza,

<span id="an_6:12">6:12</span> onde non diventiate indolenti ma siate
imitatori di quelli che per fede e pazienza eredano le promesse.

<span id="an_6:13">6:13</span> Poiché, quando Iddio fece la promessa ad
Abramo, siccome non potea giurare per alcuno maggiore di lui, giurò per
se stesso,

<span id="an_6:14">6:14</span> dicendo: Certo, ti benedirò e ti
moltiplicherò grandemente.

<span id="an_6:15">6:15</span> E così, avendo aspettato con pazienza,
Abramo ottenne la promessa.

<span id="an_6:16">6:16</span> Perché gli uomini giurano per qualcuno
maggiore di loro; e per essi il giuramento è la conferma che pone fine
ad ogni contestazione.

<span id="an_6:17">6:17</span> Così, volendo Iddio mostrare vie meglio
agli eredi della promessa la immutabilità del suo consiglio, intervenne
con un giuramento,

<span id="an_6:18">6:18</span> affinché, mediante due cose immutabili,
nelle quali è impossibile che Dio abbia mentito, troviamo una potente
consolazione noi, che abbiam cercato il nostro rifugio nell’afferrar
saldamente la speranza che ci era posta dinanzi,

<span id="an_6:19">6:19</span> la quale noi teniamo qual àncora
dell’anima, sicura e ferma e penetrante di là dalla cortina,

<span id="an_6:20">6:20</span> dove Gesù è entrato per noi qual
precursore, essendo divenuto Sommo Sacerdote in eterno, secondo l’ordine
di Melchisedec.

<span id="an_7:1">7:1</span> Poiché questo Melchisedec, re di Salem,
sacerdote dell’Iddio altissimo, che andò incontro ad Abramo quand’egli
tornava dalla sconfitta dei re e lo benedisse,

<span id="an_7:2">7:2</span> a cui Abramo diede anche la decima d’ogni
cosa, il quale in prima, secondo la interpretazione del suo nome, è Re
di giustizia, e poi anche Re di Salem, vale a dire Re di pace,

<span id="an_7:3">7:3</span> senza padre, senza madre, senza genealogia,
senza principio di giorni né fin di vita, ma rassomigliato al Figliuol
di Dio, questo Melchisedec rimane sacerdote in perpetuo.

<span id="an_7:4">7:4</span> Or considerate quanto grande fosse colui al
quale Abramo, il patriarca, dette la decima del meglio della preda.

<span id="an_7:5">7:5</span> Or quelli d’infra i figliuoli di Levi che
ricevono il sacerdozio, hanno bensì ordine, secondo la legge, di prender
le decime dal popolo, cioè dai loro fratelli, benché questi siano usciti
dai lombi d’Abramo;

<span id="an_7:6">7:6</span> quello, invece, che non è della loro
stirpe, prese la decima da Abramo e benedisse colui che avea le
promesse!

<span id="an_7:7">7:7</span> Ora, senza contraddizione, l’inferiore è
benedetto dal superiore;

<span id="an_7:8">7:8</span> e poi, qui, quelli che prendon le decime
son degli uomini mortali; ma là le prende uno di cui si attesta che
vive.

<span id="an_7:9">7:9</span> E, per così dire, nella persona d’Abramo,
Levi stesso, che prende le decime, fu sottoposto alla decima;

<span id="an_7:10">7:10</span> perch’egli era ancora ne’ lombi di suo
padre, quando Melchisedec incontrò Abramo.

<span id="an_7:11">7:11</span> Ora, se la perfezione fosse stata
possibile per mezzo del sacerdozio levitico (perché su quello è basata
la legge data al popolo), che bisogno c’era ancora che sorgesse un altro
sacerdote secondo l’ordine di Melchisedec e non scelto secondo l’ordine
d’Aronne?

<span id="an_7:12">7:12</span> Poiché, mutato il sacerdozio, avviene per
necessità anche un mutamento di legge.

<span id="an_7:13">7:13</span> Difatti, colui a proposito del quale
queste parole son dette, ha appartenuto a un’altra tribù, della quale
nessuno s’è accostato all’altare;

<span id="an_7:14">7:14</span> perché è ben noto che il nostro Signore è
sorto dalla tribù di Giuda, circa la quale Mosè non disse nulla che
concernesse il sacerdozio.

<span id="an_7:15">7:15</span> E la cosa è ancora vie più evidente se
sorge, a somiglianza di Melchisedec,

<span id="an_7:16">7:16</span> un altro sacerdote che è stato fatto tale
non a tenore di una legge dalle prescrizioni carnali, ma in virtù della
potenza di una vita indissolubile;

<span id="an_7:17">7:17</span> poiché gli è resa questa testimonianza:
Tu sei sacerdote in eterno secondo l’ordine di Melchisedec.

<span id="an_7:18">7:18</span> Giacché qui v’è bensì l’abrogazione del
comandamento precedente a motivo della sua debolezza e inutilità

<span id="an_7:19">7:19</span> (poiché la legge non ha condotto nulla a
compimento); ma v’è altresì l’introduzione d’una migliore speranza,
mediante la quale ci accostiamo a Dio.

<span id="an_7:20">7:20</span> E in quanto ciò non è avvenuto senza
giuramento (poiché quelli sono stati fatti sacerdoti senza giuramento,

<span id="an_7:21">7:21</span> ma egli lo è con giuramento, per opera di
Colui che ha detto: Il Signore l’ha giurato e non si pentirà: tu sei
sacerdote in eterno),

<span id="an_7:22">7:22</span> è di tanto più eccellente del primo il
patto del quale Gesù è divenuto garante.

<span id="an_7:23">7:23</span> Inoltre, quelli sono stati fatti
sacerdoti in gran numero, perché per la morte erano impediti di durare;

<span id="an_7:24">7:24</span> ma questi, perché dimora in eterno, ha un
sacerdozio che non si trasmette;

<span id="an_7:25">7:25</span> ond’è che può anche salvar appieno quelli
che per mezzo di lui si accostano a Dio, vivendo egli sempre per
intercedere per loro.

<span id="an_7:26">7:26</span> E infatti a noi conveniva un sacerdote
come quello, santo, innocente, immacolato, separato dai peccatori ed
elevato al disopra de’ cieli;

<span id="an_7:27">7:27</span> il quale non ha ogni giorno bisogno, come
gli altri sommi sacerdoti, d’offrir de’ sacrifici prima per i propri
peccati e poi per quelli del popolo; perché questo egli ha fatto una
volta per sempre, quando ha offerto se stesso.

<span id="an_7:28">7:28</span> La legge infatti costituisce sommi
sacerdoti uomini soggetti a infermità; ma la parola del giuramento fatto
dopo la legge costituisce il Figliuolo, che è stato reso perfetto per
sempre.

<span id="an_8:1">8:1</span> Ora, il punto capitale delle cose che
stiamo dicendo, è questo: che abbiamo un tal Sommo Sacerdote, che si è
posto a sedere alla destra del trono della Maestà nei cieli,

<span id="an_8:2">8:2</span> ministro del santuario e del vero
tabernacolo, che il Signore, e non un uomo, ha eretto.

<span id="an_8:3">8:3</span> Poiché ogni sommo sacerdote è costituito
per offrir doni e sacrifici; ond’è necessario che anche questo Sommo
Sacerdote abbia qualcosa da offrire.

<span id="an_8:4">8:4</span> Or, se fosse sulla terra, egli non sarebbe
neppur sacerdote, perché ci son quelli che offrono i doni secondo la
legge,

<span id="an_8:5">8:5</span> i quali ministrano in quel che è figura e
ombra delle cose celesti, secondo che fu detto da Dio a Mosè quando
questi stava per costruire il tabernacolo: Guarda, Egli disse, di fare
ogni cosa secondo il modello che ti è stato mostrato sul monte.

<span id="an_8:6">8:6</span> Ma ora egli ha ottenuto un ministerio di
tanto più eccellente, ch’egli è mediatore d’un patto anch’esso migliore,
fondato su migliori promesse.

<span id="an_8:7">8:7</span> Poiché se quel primo patto fosse stato
senza difetto, non si sarebbe cercato luogo per un secondo.

<span id="an_8:8">8:8</span> Difatti, Iddio, biasimando il popolo, dice:
Ecco i giorni vengono, dice il Signore, che io concluderò con la casa
d’Israele e con la casa di Giuda, un patto nuovo;

<span id="an_8:9">8:9</span> non un patto come quello che feci coi loro
padri nel giorno che li presi per la mano per trarli fuori dal paese
d’Egitto; perché essi non han perseverato nel mio patto, ed io alla mia
volta non mi son curato di loro, dice il Signore.

<span id="an_8:10">8:10</span> E questo è il patto che farò con la casa
d’Israele dopo quei giorni, dice il Signore: Io porrò le mie leggi nelle
loro menti, e le scriverò sui loro cuori; e sarò il loro Dio, ed essi
saranno il mio popolo.

<span id="an_8:11">8:11</span> E non istruiranno più ciascuno il proprio
concittadino e ciascuno il proprio fratello, dicendo: Conosci il
Signore! Perché tutti mi conosceranno, dal minore al maggiore di loro,

<span id="an_8:12">8:12</span> poiché avrò misericordia delle loro
iniquità, e non mi ricorderò più dei loro peccati.

<span id="an_8:13">8:13</span> Dicendo: Un nuovo patto, Egli ha
dichiarato antico il primo. Ora, quel che diventa antico e invecchia è
vicino a sparire.

<span id="an_9:1">9:1</span> Or anche il primo patto avea delle norme
per il culto e un santuario terreno.

<span id="an_9:2">9:2</span> Infatti fu preparato un primo tabernacolo,
nel quale si trovavano il candeliere, la tavola, e la presentazione de’
pani; e questo si chiamava il Luogo santo.

<span id="an_9:3">9:3</span> E dietro la seconda cortina v’era il
tabernacolo detto il Luogo santissimo,

<span id="an_9:4">9:4</span> contenente un turibolo d’oro, e l’arca del
patto, tutta ricoperta d’oro, nella quale si trovavano un vaso d’oro
contenente la manna, la verga d’Aronne che avea fiorito, e le tavole del
patto.

<span id="an_9:5">9:5</span> E sopra l’arca, i cherubini della gloria,
che adombravano il propiziatorio. Delle quali cose non possiamo ora
parlare partitamente.

<span id="an_9:6">9:6</span> Or essendo le cose così disposte, i
sacerdoti entrano bensì continuamente nel primo tabernacolo per
compiervi gli atti del culto;

<span id="an_9:7">9:7</span> ma nel secondo, entra una volta solamente
all’anno il solo sommo sacerdote, e non senza sangue, il quale egli
offre per se stesso e per gli errori del popolo.

<span id="an_9:8">9:8</span> Lo Spirito Santo volea con questo
significare che la via al santuario non era ancora manifestata finché
sussisteva ancora il primo tabernacolo.

<span id="an_9:9">9:9</span> Esso è una figura per il tempo attuale,
conformemente alla quale s’offron doni e sacrifici che non possono,
quanto alla coscienza, render perfetto colui che offre il culto,

<span id="an_9:10">9:10</span> poiché si tratta solo di cibi, di bevande
e di varie abluzioni, insomma, di regole carnali imposte fino al tempo
della riforma.

<span id="an_9:11">9:11</span> Ma venuto Cristo, Sommo Sacerdote dei
futuri beni, egli, attraverso il tabernacolo più grande e più perfetto,
non fatto con mano, vale a dire, non di questa creazione,

<span id="an_9:12">9:12</span> e non mediante il sangue di becchi e di
vitelli, ma mediante il proprio sangue, è entrato una volta per sempre
nel santuario, avendo acquistata una redenzione eterna.

<span id="an_9:13">9:13</span> Perché, se il sangue di becchi e di tori
e la cenere d’una giovenca sparsa su quelli che son contaminati
santificano in modo da dar la purità della carne,

<span id="an_9:14">9:14</span> quanto più il sangue di Cristo che
mediante lo Spirito eterno ha offerto se stesso puro d’ogni colpa a Dio,
purificherà la vostra coscienza dalle opere morte per servire all’Iddio
vivente?

<span id="an_9:15">9:15</span> Ed è per questa ragione che egli è
mediatore d’un nuovo patto, affinché, avvenuta la sua morte per la
redenzione delle trasgressioni commesse sotto il primo patto, i chiamati
ricevano l’eterna eredità promessa.

<span id="an_9:16">9:16</span> Infatti, dove c’è un testamento, bisogna
che sia accertata la morte del testatore.

<span id="an_9:17">9:17</span> Perché un testamento è valido quand’è
avvenuta la morte; poiché non ha valore finché vive il testatore.

<span id="an_9:18">9:18</span> Ond’è che anche il primo patto non è
stato inaugurato senza sangue.

<span id="an_9:19">9:19</span> Difatti, quando tutti i comandamenti
furono secondo la legge proclamati da Mosè a tutto il popolo, egli prese
il sangue de’ vitelli e de’ becchi con acqua, lana scarlatta ed issopo,
e ne asperse il libro stesso e tutto il popolo,

<span id="an_9:20">9:20</span> dicendo: Questo è il sangue del patto che
Dio ha ordinato sia fatto con voi.

<span id="an_9:21">9:21</span> E parimente asperse di sangue il
tabernacolo e tutti gli arredi del culto.

<span id="an_9:22">9:22</span> E secondo la legge, quasi ogni cosa è
purificata con sangue; e senza spargimento di sangue non c’è remissione.

<span id="an_9:23">9:23</span> Era dunque necessario che le cose
raffiguranti quelle nei cieli fossero purificate con questi mezzi, ma le
cose celesti stesse doveano esserlo con sacrifici più eccellenti di
questi.

<span id="an_9:24">9:24</span> Poiché Cristo non è entrato in un
santuario fatto con mano, figura del vero; ma nel cielo stesso, per
comparire ora, al cospetto di Dio, per noi;

<span id="an_9:25">9:25</span> e non per offrir se stesso più volte,
come il sommo sacerdote, che entra ogni anno nel santuario con sangue
non suo;

<span id="an_9:26">9:26</span> ché, in questo caso, avrebbe dovuto
soffrir più volte dalla fondazione del mondo; ma ora, una volta sola,
alla fine de’ secoli, è stato manifestato, per annullare il peccato col
suo sacrificio.

<span id="an_9:27">9:27</span> E come è stabilito che gli uomini muoiano
una volta sola, dopo di che viene il giudizio,

<span id="an_9:28">9:28</span> così anche Cristo, dopo essere stato
offerto una volta sola, per portare i peccati di molti, apparirà una
seconda volta, senza peccato, a quelli che l’aspettano per la loro
salvezza.

<span id="an_10:1">10:1</span> Poiché la legge, avendo un’ombra dei
futuri beni, non la realtà stessa delle cose, non può mai con quegli
stessi sacrifici, che sono offerti continuamente, anno dopo anno, render
perfetti quelli che s’accostano a Dio.

<span id="an_10:2">10:2</span> Altrimenti non si sarebb’egli cessato
d’offrirli, non avendo più gli adoratori, una volta purificati, alcuna
coscienza di peccati?

<span id="an_10:3">10:3</span> Invece in quei sacrifici è rinnovato ogni
anno il ricordo dei peccati;

<span id="an_10:4">10:4</span> perché è impossibile che il sangue di
tori e di becchi tolga i peccati.

<span id="an_10:5">10:5</span> Perciò, entrando nel mondo, egli dice: Tu
non hai voluto né sacrificio né offerta, ma mi hai preparato un corpo;

<span id="an_10:6">10:6</span> non hai gradito né olocausti né sacrifici
per il peccato.

<span id="an_10:7">10:7</span> Allora ho detto: Ecco, io vengo (nel
rotolo del libro è scritto di me) per fare, o Dio, la tua volontà.

<span id="an_10:8">10:8</span> Dopo aver detto prima: Tu non hai voluto
e non hai gradito né sacrifici, né offerte, né olocausti, né sacrifici
per il peccato (i quali sono offerti secondo la legge), egli dice poi:

<span id="an_10:9">10:9</span> Ecco, io vengo per fare la tua volontà.
Egli toglie via il primo per stabilire il secondo.

<span id="an_10:10">10:10</span> In virtù di questa "volontà" noi siamo
stati santificati, mediante l’offerta del corpo di Gesù Cristo fatta una
volta per sempre.

<span id="an_10:11">10:11</span> E mentre ogni sacerdote è in piè ogni
giorno ministrando e offrendo spesse volte gli stessi sacrifici che non
possono mai togliere i peccati,

<span id="an_10:12">10:12</span> questi, dopo aver offerto un unico
sacrificio per i peccati, e per sempre, si è posto a sedere alla destra
di Dio,

<span id="an_10:13">10:13</span> aspettando solo più che i suoi nemici
sian ridotti ad essere lo sgabello dei suoi piedi.

<span id="an_10:14">10:14</span> Perché con un’unica offerta egli ha per
sempre resi perfetti quelli che son santificati.

<span id="an_10:15">10:15</span> E anche lo Spirito Santo ce ne rende
testimonianza. Infatti, dopo aver detto:

<span id="an_10:16">10:16</span> Questo è il patto che farò con loro
dopo que’ giorni, dice il Signore: Io metterò le mie leggi ne’ loro
cuori; e le scriverò nelle loro menti, egli aggiunge:

<span id="an_10:17">10:17</span> E non mi ricorderò più de’ loro peccati
e delle loro iniquità.

<span id="an_10:18">10:18</span> Ora, dov’è remissione di queste cose,
non c’è più luogo a offerta per il peccato.

<span id="an_10:19">10:19</span> Avendo dunque, fratelli, libertà
d’entrare nel santuario in virtù del sangue di Gesù,

<span id="an_10:20">10:20</span> per quella via recente e vivente che
egli ha inaugurata per noi attraverso la cortina, vale a dire la sua
carne,

<span id="an_10:21">10:21</span> e avendo noi un gran Sacerdote sopra la
casa di Dio,

<span id="an_10:22">10:22</span> accostiamoci di vero cuore, con piena
certezza di fede, avendo i cuori aspersi di quell’aspersione che li
purifica dalla mala coscienza, e il corpo lavato d’acqua pura.

<span id="an_10:23">10:23</span> Riteniam fermamente la confessione
della nostra speranza, senza vacillare; perché fedele è Colui che ha
fatte le promesse.

<span id="an_10:24">10:24</span> E facciamo attenzione gli uni agli
altri per incitarci a carità e a buone opere,

<span id="an_10:25">10:25</span> non abbandonando la nostra comune
adunanza come alcuni son usi di fare, ma esortandoci a vicenda; e tanto
più, che vedete avvicinarsi il gran giorno.

<span id="an_10:26">10:26</span> Perché, se pecchiamo volontariamente
dopo aver ricevuto la conoscenza della verità, non resta più alcun
sacrificio per i peccati;

<span id="an_10:27">10:27</span> rimangono una terribile attesa del
giudizio e l’ardor d’un fuoco che divorerà gli avversari.

<span id="an_10:28">10:28</span> Uno che abbia violato la legge di Mosè,
muore senza misericordia sulla parola di due o tre testimoni.

<span id="an_10:29">10:29</span> Di qual peggior castigo stimate voi che
sarà giudicato degno colui che avrà calpestato il Figliuol di Dio e avrà
tenuto per profano il sangue del patto col quale è stato santificato, e
avrà oltraggiato lo Spirito della grazia?

<span id="an_10:30">10:30</span> Poiché noi sappiamo chi è Colui che ha
detto: A me appartiene la vendetta! Io darò la retribuzione! E ancora:
Il Signore giudicherà il suo popolo.

<span id="an_10:31">10:31</span> E’ cosa spaventevole cadere nelle mani
dell’Iddio vivente.

<span id="an_10:32">10:32</span> Ma ricordatevi dei giorni di prima,
quando, dopo essere stati illuminati, voi sosteneste una così gran lotta
di patimenti:

<span id="an_10:33">10:33</span> sia coll’essere esposti a vituperio e
ad afflizioni, sia coll’esser partecipi della sorte di quelli che erano
così trattati.

<span id="an_10:34">10:34</span> Infatti, voi simpatizzaste coi
carcerati, e accettaste con allegrezza la ruberia de’ vostri beni,
sapendo d’aver per voi una sostanza migliore e permanente.

<span id="an_10:35">10:35</span> Non gettate dunque via la vostra
franchezza la quale ha una grande ricompensa!

<span id="an_10:36">10:36</span> Poiché voi avete bisogno di costanza,
affinché, avendo fatta la volontà di Dio, otteniate quel che v’è
promesso. Perché:

<span id="an_10:37">10:37</span> Ancora un brevissimo tempo, e colui che
ha da venire verrà e non tarderà;

<span id="an_10:38">10:38</span> ma il mio giusto vivrà per fede; e se
si trae indietro, l’anima mia non lo gradisce.

<span id="an_10:39">10:39</span> Ma noi non siamo di quelli che si
traggono indietro a loro perdizione, ma di quelli che hanno fede per
salvar l’anima.

<span id="an_11:1">11:1</span> Or la fede è certezza di cose che si
sperano, dimostrazione di cose che non si vedono.

<span id="an_11:2">11:2</span> Infatti, per essa fu resa buona
testimonianza agli antichi.

<span id="an_11:3">11:3</span> Per fede intendiamo che i mondi sono
stati formati dalla parola di Dio; cosicché le cose che si vedono non
sono state tratte da cose apparenti.

<span id="an_11:4">11:4</span> Per fede Abele offerse a Dio un
sacrificio più eccellente di quello di Caino; per mezzo d’essa gli fu
resa testimonianza ch’egli era giusto, quando Dio attestò di gradire le
sue offerte; e per mezzo d’essa, benché morto, egli parla ancora.

<span id="an_11:5">11:5</span> Per fede Enoc fu trasportato perché non
vedesse la morte; e non fu più trovato, perché Dio l’avea trasportato;
poiché avanti che fosse trasportato fu di lui testimoniato ch’egli era
piaciuto a Dio.

<span id="an_11:6">11:6</span> Or senza fede è impossibile piacergli;
poiché chi s’accosta a Dio deve credere ch’Egli è, e che è il
rimuneratore di quelli che lo cercano.

<span id="an_11:7">11:7</span> Per fede Noè, divinamente avvertito di
cose che non si vedevano ancora, mosso da pio timore, preparò un’arca
per la salvezza della propria famiglia; e per essa fede condannò il
mondo e fu fatto erede della giustizia che si ha mediante la fede.

<span id="an_11:8">11:8</span> Per fede Abramo, essendo chiamato,
ubbidì, per andarsene in un luogo ch’egli avea da ricevere in eredità; e
partì senza sapere dove andava.

<span id="an_11:9">11:9</span> Per fede soggiornò nella terra promessa,
come in terra straniera, abitando in tende con Isacco e Giacobbe, eredi
con lui della stessa promessa,

<span id="an_11:10">11:10</span> perché aspettava la città che ha i veri
fondamenti e il cui architetto e costruttore è Dio.

<span id="an_11:11">11:11</span> Per fede Sara anch’ella, benché fuori
d’età, ricevette forza di concepire, perché reputò fedele Colui che avea
fatto la promessa.

<span id="an_11:12">11:12</span> E perciò, da uno solo, e già svigorito,
è nata una discendenza numerosa come le stelle del cielo, come la rena
lungo la riva del mare che non si può contare.

<span id="an_11:13">11:13</span> In fede moriron tutti costoro,
senz’aver ricevuto le cose promesse, ma avendole vedute e salutate da
lontano, e avendo confessato che erano forestieri e pellegrini sulla
terra.

<span id="an_11:14">11:14</span> Poiché quelli che dicon tali cose
dimostrano che cercano una patria.

<span id="an_11:15">11:15</span> E se pur si ricordavano di quella
ond’erano usciti, certo avean tempo di ritornarvi.

<span id="an_11:16">11:16</span> Ma ora ne desiderano una migliore, cioè
una celeste; perciò Iddio non si vergogna d’esser chiamato il loro Dio,
poiché ha preparato loro una città.

<span id="an_11:17">11:17</span> Per fede Abramo, quando fu provato,
offerse Isacco; ed egli, che avea ricevuto le promesse, offerse il suo
unigenito: egli, a cui era stato detto:

<span id="an_11:18">11:18</span> E’ in Isacco che ti sarà chiamata una
progenie,

<span id="an_11:19">11:19</span> ritenendo che Dio è potente anche da
far risuscitare dai morti; ond’è che lo riebbe per una specie di
risurrezione.

<span id="an_11:20">11:20</span> Per fede Isacco diede a Giacobbe e ad
Esaù una benedizione concernente cose future.

<span id="an_11:21">11:21</span> Per fede Giacobbe, morente, benedisse
ciascuno dei figliuoli di Giuseppe, e adorò appoggiato in cima al suo
bastone.

<span id="an_11:22">11:22</span> Per fede Giuseppe, quando stava per
morire, fece menzione dell’esodo de’ figliuoli d’Israele, e diede ordini
intorno alle sue ossa.

<span id="an_11:23">11:23</span> Per fede Mosè, quando nacque, fu tenuto
nascosto per tre mesi dai suoi genitori, perché vedevano che il bambino
era bello; e non temettero il comandamento del re.

<span id="an_11:24">11:24</span> Per fede Mosè, divenuto grande, rifiutò
d’esser chiamato figliuolo della figliuola di Faraone,

<span id="an_11:25">11:25</span> scegliendo piuttosto d’esser
maltrattato col popolo di Dio, che di godere per breve tempo i piaceri
del peccato;

<span id="an_11:26">11:26</span> stimando egli il vituperio di Cristo
ricchezza maggiore de’ tesori d’Egitto, perché riguardava alla
rimunerazione.

<span id="an_11:27">11:27</span> Per fede abbandonò l’Egitto, non
temendo l’ira del re, perché stette costante, come vedendo Colui che è
invisibile.

<span id="an_11:28">11:28</span> Per fede celebrò la Pasqua e fece lo
spruzzamento del sangue affinché lo sterminatore dei primogeniti non
toccasse quelli degli Israeliti.

<span id="an_11:29">11:29</span> Per fede passarono il Mar Rosso come
per l’asciutto; il che tentando fare gli Egizi, furono inabissati.

<span id="an_11:30">11:30</span> Per fede caddero le mura di Gerico,
dopo essere state circuite per sette giorni.

<span id="an_11:31">11:31</span> Per fede Raab, la meretrice, non perì
coi disubbidienti, avendo accolto le spie in pace.

<span id="an_11:32">11:32</span> E che dirò di più? poiché il tempo mi
verrebbe meno se narrassi di Gedeone, di Barac, di Sansone, di Jefte, di
Davide, di Samuele e dei profeti,

<span id="an_11:33">11:33</span> i quali per fede vinsero regni,
operarono giustizia, ottennero adempimento di promesse, turaron le gole
di leoni,

<span id="an_11:34">11:34</span> spensero la violenza del fuoco,
scamparono al taglio della spada, guarirono da infermità, divennero
forti in guerra, misero in fuga eserciti stranieri.

<span id="an_11:35">11:35</span> Le donne ricuperarono per risurrezione
i loro morti; e altri furon martirizzati non avendo accettata la loro
liberazione affin di ottenere una risurrezione migliore;

<span id="an_11:36">11:36</span> altri patirono scherni e flagelli, e
anche catene e prigione.

<span id="an_11:37">11:37</span> Furon lapidati, furon segati, furono
uccisi di spada; andarono attorno coperti di pelli di pecora e di capra;
bisognosi, afflitti,

<span id="an_11:38">11:38</span> maltrattati (di loro il mondo non era
degno), vaganti per deserti e monti e spelonche e per le grotte della
terra.

<span id="an_11:39">11:39</span> E tutti costoro, pur avendo avuto buona
testimonianza per la loro fede, non ottennero quello ch’era stato
promesso,

<span id="an_11:40">11:40</span> perché Iddio aveva in vista per noi
qualcosa di meglio, ond’essi non giungessero alla perfezione senza di
noi.

<span id="an_12:1">12:1</span> Anche noi, dunque, poiché siam circondati
da sì gran nuvolo di testimoni, deposto ogni peso e il peccato che così
facilmente ci avvolge, corriamo con perseveranza l’arringo che ci sta
dinanzi, riguardando a Gesù,

<span id="an_12:2">12:2</span> duce e perfetto esempio di fede, il quale
per la gioia che gli era posta dinanzi sopportò la croce sprezzando il
vituperio, e s’è posto a sedere alla destra del trono di Dio.

<span id="an_12:3">12:3</span> Poiché, considerate colui che sostenne
una tale opposizione dei peccatori contro a sé, onde non abbiate a
stancarvi, perdendovi d’animo.

<span id="an_12:4">12:4</span> Voi non avete ancora resistito fino al
sangue, lottando contro il peccato;

<span id="an_12:5">12:5</span> e avete dimenticata l’esortazione a voi
rivolta come a figliuoli: Figliuol mio, non far poca stima della
disciplina del Signore, e non ti perder d’animo quando sei da lui
ripreso;

<span id="an_12:6">12:6</span> perché il Signore corregge colui ch’Egli
ama, e flagella ogni figliuolo ch’Egli gradisce.

<span id="an_12:7">12:7</span> E’ a scopo di disciplina che avete a
sopportar queste cose. Iddio vi tratta come figliuoli; poiché qual è il
figliuolo che il padre non corregga?

<span id="an_12:8">12:8</span> Che se siete senza quella disciplina
della quale tutti hanno avuto la loro parte, siete dunque bastardi, e
non figliuoli.

<span id="an_12:9">12:9</span> Inoltre, abbiamo avuto per correttori i
padri della nostra carne, eppur li abbiamo riveriti; non ci sottoporremo
noi molto più al Padre degli spiriti per aver vita?

<span id="an_12:10">12:10</span> Quelli, infatti, per pochi giorni, come
parea loro, ci correggevano; ma Egli lo fa per l’util nostro, affinché
siamo partecipi della sua santità.

<span id="an_12:11">12:11</span> Or ogni disciplina sembra, è vero, per
il presente non esser causa d’allegrezza, ma di tristizia; però rende
poi un pacifico frutto di giustizia a quelli che sono stati per essa
esercitati.

<span id="an_12:12">12:12</span> Perciò, rinfrancate le mani cadenti e
le ginocchia vacillanti;

<span id="an_12:13">12:13</span> e fate de’ sentieri diritti per i
vostri passi, affinché quel che è zoppo non esca fuor di strada, ma sia
piuttosto guarito.

<span id="an_12:14">12:14</span> Procacciate pace con tutti e la
santificazione senza la quale nessuno vedrà il Signore;

<span id="an_12:15">12:15</span> badando bene che nessuno resti privo
della grazia di Dio; che nessuna radice velenosa venga fuori a darvi
molestia sì che molti di voi restino infetti;

<span id="an_12:16">12:16</span> che nessuno sia fornicatore, o profano,
come Esaù che per una sola pietanza vendette la sua primogenitura.

<span id="an_12:17">12:17</span> Poiché voi sapete che anche quando più
tardi volle eredare la benedizione fu respinto, perché non trovò luogo a
pentimento, sebbene la richiedesse con lagrime.

<span id="an_12:18">12:18</span> Poiché voi non siete venuti al monte
che si toccava con la mano, avvolto nel fuoco, né alla caligine, né alla
tenebria, né alla tempesta,

<span id="an_12:19">12:19</span> né al suono della tromba, né alla voce
che parlava in modo che quelli che la udirono richiesero che niuna
parola fosse loro più rivolta

<span id="an_12:20">12:20</span> perché non poteano sopportar l’ordine:
Se anche una bestia tocchi il monte sia lapidata;

<span id="an_12:21">12:21</span> e tanto spaventevole era lo spettacolo,
che Mosè disse: Io son tutto spaventato e tremante;

<span id="an_12:22">12:22</span> ma voi siete venuti al monte di Sion, e
alla città dell’Iddio vivente, che è la Gerusalemme celeste, e alla
festante assemblea delle miriadi degli angeli,

<span id="an_12:23">12:23</span> e alla Chiesa de’ primogeniti che sono
scritti nei cieli, e a Dio, il Giudice di tutti, e agli spiriti de’
giusti resi perfetti,

<span id="an_12:24">12:24</span> e a Gesù, il mediatore del nuovo patto,
e al sangue dell’aspersione che parla meglio di quello d’Abele.

<span id="an_12:25">12:25</span> Guardate di non rifiutare Colui che
parla; perché, se quelli non scamparono quando rifiutarono Colui che
rivelava loro in terra la sua volontà, molto meno scamperemo noi se
voltiam le spalle a Colui che parla dal cielo;

<span id="an_12:26">12:26</span> la cui voce scosse allora la terra, ma
che adesso ha fatto questa promessa: Ancora una volta farò tremare non
solo la terra, ma anche il cielo.

<span id="an_12:27">12:27</span> Or questo "ancora una volta" indica la
remozione delle cose scosse, come di cose fatte, onde sussistan ferme
quelle che non sono scosse.

<span id="an_12:28">12:28</span> Perciò, ricevendo un regno che non può
essere scosso, siamo riconoscenti, e offriamo così a Dio un culto
accettevole, con riverenza e timore!

<span id="an_12:29">12:29</span> Perché il nostro Dio è anche un fuoco
consumante.

<span id="an_13:1">13:1</span> L’amor fraterno continui fra voi. Non
dimenticate l’ospitalità;

<span id="an_13:2">13:2</span> perché, praticandola, alcuni, senza
saperlo, hanno albergato degli angeli.

<span id="an_13:3">13:3</span> Ricordatevi de’ carcerati, come se foste
in carcere con loro; di quelli che sono maltrattati, ricordando che
anche voi siete nel corpo.

<span id="an_13:4">13:4</span> Sia il matrimonio tenuto in onore da
tutti, e sia il talamo incontaminato; poiché Iddio giudicherà i
fornicatori e gli adulteri.

<span id="an_13:5">13:5</span> Non siate amanti del danaro, siate
contenti delle cose che avete; poiché Egli stesso ha detto: Io non ti
lascerò, e non ti abbandonerò.

<span id="an_13:6">13:6</span> Talché possiam dire con piena fiducia: Il
Signore è il mio aiuto; non temerò. Che mi potrà far l’uomo?

<span id="an_13:7">13:7</span> Ricordatevi dei vostri conduttori, i
quali v’hanno annunziato la parola di Dio; e considerando com’hanno
finito la loro carriera, imitate la loro fede.

<span id="an_13:8">13:8</span> Gesù Cristo è lo stesso ieri, oggi, e in
eterno.

<span id="an_13:9">13:9</span> Non siate trasportati qua e là da diverse
e strane dottrine; poiché è bene che il cuore sia reso saldo dalla
grazia, e non da pratiche relative a vivande, dalle quali non ritrassero
alcun giovamento quelli che le osservarono.

<span id="an_13:10">13:10</span> Noi abbiamo un altare del quale non
hanno diritto di mangiare quelli che servono il tabernacolo.

<span id="an_13:11">13:11</span> Poiché i corpi degli animali il cui
sangue è portato dal sommo sacerdote nel santuario come un’offerta per
il peccato, sono arsi fuori dal campo.

<span id="an_13:12">13:12</span> Perciò anche Gesù, per santificare il
popolo col proprio sangue, soffrì fuor della porta.

<span id="an_13:13">13:13</span> Usciamo quindi fuori del campo e
andiamo a lui, portando il suo vituperio.

<span id="an_13:14">13:14</span> Poiché non abbiamo qui una città
stabile, ma cerchiamo quella futura.

<span id="an_13:15">13:15</span> Per mezzo di lui, dunque, offriam del
continuo a Dio un sacrificio di lode: cioè, il frutto di labbra
confessanti il suo nome!

<span id="an_13:16">13:16</span> E non dimenticate di esercitar la
beneficenza e di far parte agli altri de’ vostri beni; perché è di tali
sacrifici che Dio si compiace.

<span id="an_13:17">13:17</span> Ubbidite ai vostri conduttori e
sottomettetevi a loro, perché essi vegliano per le vostre anime, come
chi ha da renderne conto; affinché facciano questo con allegrezza e non
sospirando; perché ciò non vi sarebbe d’alcun utile.

<span id="an_13:18">13:18</span> Pregate per noi, perché siam persuasi
d’aver una buona coscienza, desiderando di condurci onestamente in ogni
cosa.

<span id="an_13:19">13:19</span> E vie più v’esorto a farlo, onde io vi
sia più presto restituito.

<span id="an_13:20">13:20</span> Or l’Iddio della pace che in virtù del
sangue del patto eterno ha tratto dai morti il gran Pastore delle
pecore, Gesù nostro Signore,

<span id="an_13:21">13:21</span> vi renda compiuti in ogni bene, onde
facciate la sua volontà, operando in voi quel che è gradito nel suo
cospetto, per mezzo di Gesù Cristo; a Lui sia la gloria ne’ secoli dei
secoli. Amen.

<span id="an_13:22">13:22</span> Or, fratelli, comportate, vi prego, la
mia parola d’esortazione; perché v’ho scritto brevemente.

<span id="an_13:23">13:23</span> Sappiate che il nostro fratello Timoteo
è stato messo in libertà; con lui, se vien presto, io vi vedrò.

<span id="an_13:24">13:24</span> Salutate tutti i vostri conduttori e
tutti i santi. Quei d’Italia vi salutano.

<span id="an_13:25">13:25</span> La grazia sia con tutti voi. Amen.

------------------------------------------------------------------------

[Next: James](jam)
