[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](rom)  [Next](co2) 

------------------------------------------------------------------------

### Italian Bible: 1 Corinthians

<span id="an_1:1">1:1</span> Paolo, chiamato ad essere apostolo di
Cristo Gesù per la volontà di Dio, e il fratello Sostene,

<span id="an_1:2">1:2</span> alla chiesa di Dio che è in Corinto, ai
santificati in Cristo Gesù, chiamati ad esser santi, con tutti quelli
che in ogni luogo invocano il nome del Signor nostro Gesù Cristo, Signor
loro e nostro,

<span id="an_1:3">1:3</span> grazia a voi e pace da Dio nostro Padre e
dal Signor Gesù Cristo.

<span id="an_1:4">1:4</span> Io rendo del continuo grazie all’Iddio mio
per voi della grazia di Dio che vi è stata data in Cristo Gesù;

<span id="an_1:5">1:5</span> perché in lui siete stati arricchiti in
ogni cosa, in ogni dono di parola e in ogni conoscenza,

<span id="an_1:6">1:6</span> essendo stata la testimonianza di Cristo
confermata tra voi;

<span id="an_1:7">1:7</span> in guisa che non difettate d’alcun dono,
mentre aspettate la manifestazione del Signor nostro Gesù Cristo,

<span id="an_1:8">1:8</span> il quale anche vi confermerà sino alla
fine, onde siate irreprensibili nel giorno del nostro Signor Gesù
Cristo.

<span id="an_1:9">1:9</span> Fedele è l’Iddio dal quale siete stati
chiamati alla comunione del suo Figliuolo Gesù Cristo, nostro Signore.

<span id="an_1:10">1:10</span> Ora, fratelli, io v’esorto, per il nome
del nostro Signor Gesù Cristo, ad aver tutti un medesimo parlare, e a
non aver divisioni fra voi, ma a stare perfettamente uniti in una
medesima mente e in un medesimo sentire.

<span id="an_1:11">1:11</span> Perché, fratelli miei, m’è stato riferito
intorno a voi da quei di casa Cloe, che vi son fra voi delle contese.

<span id="an_1:12">1:12</span> Voglio dire che ciascun di voi dice: Io
son di Paolo; e io d’Apollo; e io di Cefa; e io di Cristo.

<span id="an_1:13">1:13</span> Cristo è egli diviso? Paolo è egli stato
crocifisso per voi? O siete voi stati battezzati nel nome di Paolo?

<span id="an_1:14">1:14</span> Io ringrazio Dio che non ho battezzato
alcun di voi, salvo Crispo e Gaio;

<span id="an_1:15">1:15</span> cosicché nessuno può dire che foste
battezzati nel mio nome.

<span id="an_1:16">1:16</span> Ho battezzato anche la famiglia di
Stefana; del resto non so se ho battezzato alcun altro.

<span id="an_1:17">1:17</span> Perché Cristo non mi ha mandato a
battezzare ma ad evangelizzare; non con sapienza di parola, affinché la
croce di Cristo non sia resa vana.

<span id="an_1:18">1:18</span> Poiché la parola della croce è pazzia per
quelli che periscono; ma per noi che siam sulla via della salvazione, è
la potenza di Dio; poich’egli è scritto:

<span id="an_1:19">1:19</span> Io farò perire la sapienza dei savi, e
annienterò l’intelligenza degli intelligenti.

<span id="an_1:20">1:20</span> Dov’è il savio? Dov’è lo scriba? Dov’è il
disputatore di questo secolo? Iddio non ha egli resa pazza la sapienza
di questo mondo?

<span id="an_1:21">1:21</span> Poiché, visto che nella sapienza di Dio
il mondo non ha conosciuto Dio con la propria sapienza, è piaciuto a Dio
di salvare i credenti mediante la pazzia della predicazione.

<span id="an_1:22">1:22</span> Poiché i Giudei chiedon de’ miracoli, e i
Greci cercan sapienza;

<span id="an_1:23">1:23</span> ma noi predichiamo Cristo crocifisso, che
per i Giudei è scandalo, e per i Gentili, pazzia;

<span id="an_1:24">1:24</span> ma per quelli i quali son chiamati, tanto
Giudei quanto Greci, predichiamo Cristo, potenza di Dio e sapienza di
Dio;

<span id="an_1:25">1:25</span> poiché la pazzia di Dio è più savia degli
uomini, e la debolezza di Dio è più forte degli uomini.

<span id="an_1:26">1:26</span> Infatti, fratelli, guardate la vostra
vocazione: non ci son tra voi molti savi secondo la carne, non molti
potenti, non molti nobili;

<span id="an_1:27">1:27</span> ma Dio ha scelto le cose pazze del mondo
per svergognare i savi; e Dio ha scelto le cose deboli del mondo per
svergognare le forti;

<span id="an_1:28">1:28</span> e Dio ha scelto le cose ignobili del
mondo, e le cose sprezzate, anzi le cose che non sono, per ridurre al
niente le cose che sono,

<span id="an_1:29">1:29</span> affinché nessuna carne si glori nel
cospetto di Dio.

<span id="an_1:30">1:30</span> E a lui voi dovete d’essere in Cristo
Gesù, il quale ci è stato fatto da Dio sapienza, e giustizia, e
santificazione, e redenzione,

<span id="an_1:31">1:31</span> affinché, com’è scritto: Chi si gloria,
si glori nel Signore.

<span id="an_2:1">2:1</span> Quant’è a me, fratelli, quando venni a voi,
non venni ad annunziarvi la testimonianza di Dio con eccellenza di
parola o di sapienza;

<span id="an_2:2">2:2</span> poiché mi proposi di non saper altro fra
voi, fuorché Gesù Cristo e lui crocifisso.

<span id="an_2:3">2:3</span> Ed io sono stato presso di voi con
debolezza, e con timore, e con gran tremore;

<span id="an_2:4">2:4</span> e la mia parola e la mia predicazione non
hanno consistito in discorsi persuasivi di sapienza umana, ma in
dimostrazione di Spirito e di potenza,

<span id="an_2:5">2:5</span> affinché la vostra fede fosse fondata non
sulla sapienza degli uomini, ma sulla potenza di Dio.

<span id="an_2:6">2:6</span> Nondimeno fra quelli che son maturi noi
esponiamo una sapienza, una sapienza però non di questo secolo né de’
principi di questo secolo che stan per essere annientati,

<span id="an_2:7">2:7</span> ma esponiamo la sapienza di Dio misteriosa
ed occulta che Dio avea innanzi i secoli predestinata a nostra gloria,

<span id="an_2:8">2:8</span> e che nessuno de’ principi di questo mondo
ha conosciuta; perché, se l’avessero conosciuta, non avrebbero
crocifisso il Signore della gloria.

<span id="an_2:9">2:9</span> Ma, com’è scritto: Le cose che occhio non
ha vedute, e che orecchio non ha udite e che non son salite in cuor
d’uomo, son quelle che Dio ha preparate per coloro che l’amano.

<span id="an_2:10">2:10</span> Ma a noi Dio le ha rivelate per mezzo
dello Spirito; perché lo spirito investiga ogni cosa, anche le cose
profonde di Dio.

<span id="an_2:11">2:11</span> Infatti, chi, fra gli uomini, conosce le
cose dell’uomo se non lo spirito dell’uomo che è in lui? E così nessuno
conosce le cose di Dio, se non lo Spirito di Dio.

<span id="an_2:12">2:12</span> Or noi abbiam ricevuto non lo spirito del
mondo, ma lo Spirito che vien da Dio, affinché conosciamo le cose che ci
sono state donate da Dio;

<span id="an_2:13">2:13</span> e noi ne parliamo non con parole
insegnate dalla sapienza umana, ma insegnate dallo Spirito, adattando
parole spirituali a cose spirituali.

<span id="an_2:14">2:14</span> Or l’uomo naturale non riceve le cose
dello Spirito di Dio, perché gli sono pazzia; e non le può conoscere,
perché le si giudicano spiritualmente.

<span id="an_2:15">2:15</span> Ma l’uomo spirituale giudica d’ogni cosa,
ed egli stesso non è giudicato da alcuno.

<span id="an_2:16">2:16</span> Poiché chi ha conosciuto la mente del
Signore da poterlo ammaestrare? Ma noi abbiamo la mente di Cristo.

<span id="an_3:1">3:1</span> Ed io, fratelli, non ho potuto parlarvi
come a spirituali, ma ho dovuto parlarvi come a carnali, come a bambini
in Cristo.

<span id="an_3:2">3:2</span> V’ho nutriti di latte, non di cibo solido,
perché non eravate ancora da tanto; anzi, non lo siete neppure adesso,
perché siete ancora carnali.

<span id="an_3:3">3:3</span> Infatti, poiché v’è tra voi gelosia e
contesa, non siete voi carnali, e non camminate voi secondo l’uomo?

<span id="an_3:4">3:4</span> Quando uno dice: Io son di Paolo; e un
altro: Io son d’Apollo; non siete voi uomini carnali?

<span id="an_3:5">3:5</span> Che cos’è dunque Apollo? E che cos’è Paolo?
Son dei ministri, per mezzo dei quali voi avete creduto; e lo sono
secondo che il Signore ha dato a ciascuno di loro.

<span id="an_3:6">3:6</span> Io ho piantato, Apollo ha annaffiato, ma è
Dio che ha fatto crescere;

<span id="an_3:7">3:7</span> talché né colui che pianta né colui che
annaffia sono alcun che, ma Iddio che fa crescere, è tutto.

<span id="an_3:8">3:8</span> Ora, colui che pianta e colui che annaffia
sono una medesima cosa, ma ciascuno riceverà il proprio premio secondo
la propria fatica.

<span id="an_3:9">3:9</span> Poiché noi siamo collaboratori di Dio, voi
siete il campo di Dio, l’edificio di Dio.

<span id="an_3:10">3:10</span> Io, secondo la grazia di Dio che m’è
stata data, come savio architetto, ho posto il fondamento; altri vi
edifica sopra. Ma badi ciascuno com’egli vi edifica sopra;

<span id="an_3:11">3:11</span> poiché nessuno può porre altro fondamento
che quello già posto, cioè Cristo Gesù.

<span id="an_3:12">3:12</span> Ora, se uno edifica su questo fondamento
oro, argento, pietre di valore, legno, fieno, paglia,

<span id="an_3:13">3:13</span> l’opera d’ognuno sarà manifestata, perché
il giorno di Cristo la paleserà; poiché quel giorno ha da apparire qual
fuoco; e il fuoco farà la prova di quel che sia l’opera di ciascuno.

<span id="an_3:14">3:14</span> Se l’opera che uno ha edificata sul
fondamento sussiste, ei ne riceverà ricompensa;

<span id="an_3:15">3:15</span> se l’opera sua sarà arsa, ei ne avrà il
danno; ma egli stesso sarà salvo, però come attraverso il fuoco.

<span id="an_3:16">3:16</span> Non sapete voi che siete il tempio di
Dio, e che lo Spirito di Dio abita in voi?

<span id="an_3:17">3:17</span> Se uno guasta il tempio di Dio, Iddio
guasterà lui; poiché il tempio di Dio è santo; e questo tempio siete
voi.

<span id="an_3:18">3:18</span> Nessuno s’inganni. Se qualcuno fra voi
s’immagina d’esser savio in questo secolo, diventi pazzo affinché
diventi savio;

<span id="an_3:19">3:19</span> perché la sapienza di questo mondo è
pazzia presso Dio. Infatti è scritto: Egli prende i savi nella loro
astuzia;

<span id="an_3:20">3:20</span> e altrove: Il Signore conosce i pensieri
dei savi, e sa che sono vani.

<span id="an_3:21">3:21</span> Nessuno dunque si glori degli uomini,
perché ogni cosa è vostra:

<span id="an_3:22">3:22</span> e Paolo, e Apollo, e Cefa, e il mondo, e
la vita, e la morte, e le cose presenti, e le cose future, tutto è
vostro;

<span id="an_3:23">3:23</span> e voi siete di Cristo, e Cristo è di Dio.

<span id="an_4:1">4:1</span> Così ci stimi ognuno come dei ministri di
Cristo e degli amministratori de’ misteri di Dio.

<span id="an_4:2">4:2</span> Del resto quel che si richiede dagli
amministratori, è che ciascuno sia trovato fedele.

<span id="an_4:3">4:3</span> A me poi pochissimo importa d’esser
giudicato da voi o da un tribunale umano; anzi, non mi giudico neppur da
me stesso.

<span id="an_4:4">4:4</span> Poiché non ho coscienza di colpa alcuna;
non per questo però sono giustificato; ma colui che mi giudica, è il
Signore.

<span id="an_4:5">4:5</span> Cosicché non giudicate di nulla prima del
tempo, finché sia venuto il Signore, il quale metterà in luce le cose
occulte delle tenebre, e manifesterà i consigli de’ cuori; e allora
ciascuno avrà la sua lode da Dio.

<span id="an_4:6">4:6</span> Or, fratelli, queste cose le ho per amor
vostro applicate a me stesso e ad Apollo, onde per nostro mezzo
impariate a praticare il "non oltre quel che è scritto"; affinché non vi
gonfiate d’orgoglio esaltando l’uno a danno dell’altro.

<span id="an_4:7">4:7</span> Infatti chi ti distingue dagli altri? E che
hai tu che non l’abbia ricevuto? E se pur l’hai ricevuto, perché ti
glori come se tu non l’avessi ricevuto?

<span id="an_4:8">4:8</span> Già siete saziati, già siete arricchiti,
senza di noi siete giunti a regnare! E fosse pure che voi foste giunti a
regnare, affinché anche noi potessimo regnare con voi!

<span id="an_4:9">4:9</span> Poiché io stimo che Dio abbia messi in
mostra noi, gli apostoli, ultimi fra tutti, come uomini condannati a
morte; poiché siamo divenuti uno spettacolo al mondo, e agli angeli, e
agli uomini.

<span id="an_4:10">4:10</span> Noi siamo pazzi a cagion di Cristo; ma
voi siete savi in Cristo; noi siamo deboli, ma voi siete forti; voi
siete gloriosi, ma noi siamo sprezzati.

<span id="an_4:11">4:11</span> Fino a questa stessa ora, noi abbiamo e
fame e sete; noi siamo ignudi, e siamo schiaffeggiati, e non abbiamo
stanza ferma,

<span id="an_4:12">4:12</span> e ci affatichiamo lavorando con le nostre
proprie mani; ingiuriati, benediciamo; perseguitati, sopportiamo;
diffamati, esortiamo;

<span id="an_4:13">4:13</span> siamo diventati e siam tuttora come la
spazzatura del mondo, come il rifiuto di tutti.

<span id="an_4:14">4:14</span> Io vi scrivo queste cose non per farvi
vergogna, ma per ammonirvi come miei cari figliuoli.

<span id="an_4:15">4:15</span> Poiché quand’anche aveste diecimila
pedagoghi in Cristo, non avete però molti padri; poiché son io che vi ho
generati in Cristo Gesù, mediante l’Evangelo.

<span id="an_4:16">4:16</span> Io vi esorto dunque: Siate miei
imitatori.

<span id="an_4:17">4:17</span> Appunto per questo vi ho mandato Timoteo,
che è mio figliuolo diletto e fedele nel Signore; egli vi ricorderà
quali siano le mie vie in Cristo Gesù, com’io insegni da per tutto, in
ogni chiesa.

<span id="an_4:18">4:18</span> Or alcuni si son gonfiati come se io non
dovessi recarmi da voi;

<span id="an_4:19">4:19</span> ma, se il Signore vorrà, mi recherò
presto da voi, e conoscerò non il parlare ma la potenza di coloro che si
son gonfiati;

<span id="an_4:20">4:20</span> perché il regno di Dio non consiste in
parlare, ma in potenza.

<span id="an_4:21">4:21</span> Che volete? Che venga da voi con la
verga, o con amore e con spirito di mansuetudine?

<span id="an_5:1">5:1</span> Si ode addirittura affermare che v’è tra
voi fornicazione; e tale fornicazione, che non si trova neppure fra i
Gentili; al punto che uno di voi si tiene la moglie di suo padre.

<span id="an_5:2">5:2</span> E siete gonfi, e non avete invece fatto
cordoglio perché colui che ha commesso quell’azione fosse tolto di mezzo
a voi!

<span id="an_5:3">5:3</span> Quanto a me, assente di persona ma presente
in ispirito, ho già giudicato, come se fossi presente, colui che ha
perpetrato un tale atto.

<span id="an_5:4">5:4</span> Nel nome del Signor Gesù, essendo insieme
adunati voi e lo spirito mio, con la potestà del Signor nostro Gesù,

<span id="an_5:5">5:5</span> ho deciso che quel tale sia dato in man di
Satana, a perdizione della carne, onde lo spirito sia salvo nel giorno
del Signor Gesù.

<span id="an_5:6">5:6</span> Il vostro vantarvi non è buono. Non sapete
voi che un po’ di lievito fa lievitare tutta la pasta?

<span id="an_5:7">5:7</span> Purificatevi del vecchio lievito, affinché
siate una nuova pasta, come già siete senza lievito. Poiché anche la
nostra pasqua, cioè Cristo, è stata immolata.

<span id="an_5:8">5:8</span> Celebriamo dunque la festa, non con vecchio
lievito, né con lievito di malizia e di malvagità, ma con gli azzimi
della sincerità e della verità.

<span id="an_5:9">5:9</span> V’ho scritto nella mia epistola di non
mischiarvi coi fornicatori;

<span id="an_5:10">5:10</span> non del tutto però coi fornicatori di
questo mondo, o con gli avari e i rapaci, e con gl’idolatri; perché
altrimenti dovreste uscire dal mondo;

<span id="an_5:11">5:11</span> ma quel che v’ho scritto è di non
mischiarvi con alcuno che, chiamandosi fratello, sia un fornicatore, o
un avaro, o un idolatra, o un oltraggiatore, o un ubriacone, o un
rapace; con un tale non dovete neppur mangiare.

<span id="an_5:12">5:12</span> Poiché, ho io forse da giudicar que’ di
fuori? Non giudicate voi quelli di dentro?

<span id="an_5:13">5:13</span> Que’ di fuori li giudica Iddio. Togliete
il malvagio di mezzo a voi stessi.

<span id="an_6:1">6:1</span> Ardisce alcun di voi, quando ha una lite
con un altro, chiamarlo in giudizio dinanzi agli ingiusti anziché
dinanzi ai santi?

<span id="an_6:2">6:2</span> Non sapete voi che i santi giudicheranno il
mondo? E se il mondo è giudicato da voi, siete voi indegni di giudicar
delle cose minime?

<span id="an_6:3">6:3</span> Non sapete voi che giudicheremo gli angeli?
Quanto più possiamo giudicare delle cose di questa vita!

<span id="an_6:4">6:4</span> Quando dunque avete da giudicar di cose di
questa vita, costituitene giudici quelli che sono i meno stimati nella
chiesa.

<span id="an_6:5">6:5</span> Io dico questo per farvi vergogna. Così non
v’è egli tra voi neppure un savio che sia capace di pronunziare un
giudizio fra un fratello e l’altro?

<span id="an_6:6">6:6</span> Ma il fratello processa il fratello, e lo
fa dinanzi agl’infedeli.

<span id="an_6:7">6:7</span> Certo è già in ogni modo un vostro difetto
l’aver fra voi dei processi. Perché non patite piuttosto qualche torto?
Perché non patite piuttosto qualche danno?

<span id="an_6:8">6:8</span> Invece, siete voi che fate torto e danno; e
ciò a dei fratelli.

<span id="an_6:9">6:9</span> Non sapete voi che gli ingiusti non
erederanno il regno di Dio? Non v’illudete; né i fornicatori, né
gl’idolatri, né gli adulteri, né gli effeminati, né i sodomiti,

<span id="an_6:10">6:10</span> né i ladri, né gli avari, né gli
ubriachi, né gli oltraggiatori, né i rapaci erederanno il regno di Dio.

<span id="an_6:11">6:11</span> E tali eravate alcuni; ma siete stati
lavati, ma siete stati santificati, ma siete stati giustificati nel nome
del Signor Gesù Cristo, e mediante lo Spirito dell’Iddio nostro.

<span id="an_6:12">6:12</span> Ogni cosa m’è lecita, ma non ogni cosa è
utile. Ogni cosa m’è lecita, ma io non mi lascerò dominare da cosa
alcuna.

<span id="an_6:13">6:13</span> Le vivande son per il ventre, e il ventre
è per le vivande; ma Iddio distruggerà e queste e quello. Il corpo però
non è per la fornicazione, ma è per il Signore, e il Signore è per il
corpo;

<span id="an_6:14">6:14</span> e Dio, come ha risuscitato il Signore,
così risusciterà anche noi mediante la sua potenza.

<span id="an_6:15">6:15</span> Non sapete voi che i vostri corpi sono
membra di Cristo? Torrò io dunque le membra di Cristo per farne membra
d’una meretrice? Così non sia.

<span id="an_6:16">6:16</span> Non sapete voi che chi si unisce a una
meretrice è un corpo solo con lei? Poiché, dice Iddio, i due
diventeranno una sola carne.

<span id="an_6:17">6:17</span> Ma chi si unisce al Signore è uno spirito
solo con lui.

<span id="an_6:18">6:18</span> Fuggite la fornicazione. Ogni altro
peccato che l’uomo commetta è fuori del corpo; ma il fornicatore pecca
contro il proprio corpo.

<span id="an_6:19">6:19</span> E non sapete voi che il vostro corpo è il
tempio dello Spirito Santo che è in voi, il quale avete da Dio, e che
non appartenete a voi stessi?

<span id="an_6:20">6:20</span> Poiché foste comprati a prezzo;
glorificate dunque Dio nel vostro corpo.

<span id="an_7:1">7:1</span> Or quant’è alle cose delle quali m’avete
scritto, è bene per l’uomo di non toccar donna;

<span id="an_7:2">7:2</span> ma, per evitar le fornicazioni, ogni uomo
abbia la propria moglie, e ogni donna il proprio marito.

<span id="an_7:3">7:3</span> Il marito renda alla moglie quel che le è
dovuto; e lo stesso faccia la moglie verso il marito.

<span id="an_7:4">7:4</span> La moglie non ha potestà sul proprio corpo,
ma il marito; e nello stesso modo il marito non ha potestà sul proprio
corpo, ma la moglie.

<span id="an_7:5">7:5</span> Non vi private l’un dell’altro, se non di
comun consenso, per un tempo, affin di darvi alla preghiera; e poi
ritornate assieme, onde Satana non vi tenti a motivo della vostra
incontinenza.

<span id="an_7:6">7:6</span> Ma questo dico per concessione, non per
comando;

<span id="an_7:7">7:7</span> perché io vorrei che tutti gli uomini
fossero come son io; ma ciascuno ha il suo proprio dono da Dio; l’uno in
un modo, l’altro in un altro.

<span id="an_7:8">7:8</span> Ai celibi e alle vedove, però, dico che è
bene per loro che se ne stiano come sto anch’io.

<span id="an_7:9">7:9</span> Ma se non si contengono, sposino; perché è
meglio sposarsi che ardere.

<span id="an_7:10">7:10</span> Ma ai coniugi ordino non io ma il
Signore, che la moglie non si separi dal marito,

<span id="an_7:11">7:11</span> (e se mai si separa, rimanga senza
maritarsi o si riconcili col marito); e che il marito non lasci la
moglie.

<span id="an_7:12">7:12</span> Ma agli altri dico io, non il Signore: Se
un fratello ha una moglie non credente ed ella è contenta di abitar con
lui, non la lasci;

<span id="an_7:13">7:13</span> e la donna che ha un marito non credente,
s’egli consente ad abitar con lei, non lasci il marito;

<span id="an_7:14">7:14</span> perché il marito non credente è
santificato nella moglie, e la moglie non credente è santificata nel
marito credente; altrimenti i vostri figliuoli sarebbero impuri, mentre
ora sono santi.

<span id="an_7:15">7:15</span> Però, se il non credente si separa, si
separi pure; in tali casi, il fratello o la sorella non sono vincolati;
ma Dio ci ha chiamati a vivere in pace;

<span id="an_7:16">7:16</span> perché, o moglie, che sai tu se salverai
il marito? Ovvero tu, marito, che sai tu se salverai la moglie?

<span id="an_7:17">7:17</span> Del resto, ciascuno seguiti a vivere
nella condizione assegnatagli dal Signore, e nella quale si trovava
quando Iddio lo chiamò. E così ordino in tutte le chiese.

<span id="an_7:18">7:18</span> E’ stato alcuno chiamato essendo
circonciso? Non faccia sparir la sua circoncisione. E’ stato alcuno
chiamato essendo incirconciso? Non si faccia circoncidere.

<span id="an_7:19">7:19</span> La circoncisione è nulla e la
incirconcisione è nulla; ma l’osservanza de’ comandamenti di Dio è
tutto.

<span id="an_7:20">7:20</span> Ognuno rimanga nella condizione in cui
era quando fu chiamato.

<span id="an_7:21">7:21</span> Sei tu stato chiamato essendo schiavo?
Non curartene, ma se puoi divenir libero è meglio valerti
dell’opportunità.

<span id="an_7:22">7:22</span> Poiché colui che è stato chiamato nel
Signore, essendo schiavo, è un affrancato del Signore; parimente colui
che è stato chiamato essendo libero, è schiavo di Cristo.

<span id="an_7:23">7:23</span> Voi siete stati riscattati a prezzo; non
diventate schiavi degli uomini.

<span id="an_7:24">7:24</span> Fratelli, ognuno rimanga dinanzi a Dio
nella condizione nella quale si trovava quando fu chiamato.

<span id="an_7:25">7:25</span> Or quanto alle vergini, io non ho
comandamento dal Signore; ma do il mio parere, come avendo ricevuto dal
Signore la grazia d’esser fedele.

<span id="an_7:26">7:26</span> Io stimo dunque che a motivo della
imminente distretta sia bene per loro di restar come sono; poiché per
l’uomo in genere è bene di starsene così.

<span id="an_7:27">7:27</span> Sei tu legato a una moglie? Non cercar
d’esserne sciolto. Sei tu sciolto da moglie? Non cercar moglie.

<span id="an_7:28">7:28</span> Se però prendi moglie, non pecchi; e se
una vergine si marita, non pecca; ma tali persone avranno tribolazione
nella carne, e io vorrei risparmiarvela.

<span id="an_7:29">7:29</span> Ma questo io dichiaro, fratelli, che il
tempo è ormai abbreviato; talché, d’ora innanzi, anche quelli che hanno
moglie, siano come se non l’avessero;

<span id="an_7:30">7:30</span> e quelli che piangono, come se non
piangessero; e quelli che si rallegrano, come se non si rallegrassero; e
quelli che comprano, come se non possedessero;

<span id="an_7:31">7:31</span> e quelli che usano di questo mondo, come
se non ne usassero, perché la figura di questo mondo passa.

<span id="an_7:32">7:32</span> Or io vorrei che foste senza
sollecitudine. Chi non è ammogliato ha cura delle cose del Signore, del
come potrebbe piacere al Signore;

<span id="an_7:33">7:33</span> ma colui che è ammogliato, ha cura delle
cose del mondo, del come potrebbe piacere alla moglie.

<span id="an_7:34">7:34</span> E v’è anche una differenza tra la donna
maritata e la vergine: la non maritata ha cura delle cose del Signore,
affin d’esser santa di corpo e di spirito; ma la maritata ha cura delle
cose del mondo, del come potrebbe piacere al marito.

<span id="an_7:35">7:35</span> Or questo dico per l’utile vostro
proprio; non per tendervi un laccio, ma in vista di ciò che è decoroso e
affinché possiate consacrarvi al Signore senza distrazione.

<span id="an_7:36">7:36</span> Ma se alcuno crede far cosa indecorosa
verso la propria figliuola nubile s’ella passi il fior dell’età, e se
così bisogna fare, faccia quel che vuole; egli non pecca; la dia a
marito.

<span id="an_7:37">7:37</span> Ma chi sta fermo in cuor suo, e non è
stretto da necessità ma è padrone della sua volontà, e ha determinato in
cuor suo di serbar vergine la sua figliuola, fa bene.

<span id="an_7:38">7:38</span> Perciò, chi dà la sua figliuola a marito
fa bene, e chi non la dà a marito fa meglio.

<span id="an_7:39">7:39</span> La moglie è vincolata per tutto il tempo
che vive suo marito; ma, se il marito muore, ella è libera di maritarsi
a chi vuole, purché sia nel Signore.

<span id="an_7:40">7:40</span> Nondimeno ella è più felice, a parer mio,
se rimane com’è; e credo d’aver anch’io lo Spirito di Dio.

<span id="an_8:1">8:1</span> Quanto alle carni sacrificate agl’idoli,
noi sappiamo che tutti abbiamo conoscenza. La conoscenza gonfia, ma la
carità edifica.

<span id="an_8:2">8:2</span> Se alcuno si pensa di conoscer qualcosa,
egli non conosce ancora come si deve conoscere;

<span id="an_8:3">8:3</span> ma se alcuno ama Dio, esso è conosciuto da
lui.

<span id="an_8:4">8:4</span> Quanto dunque al mangiar delle carni
sacrificate agl’idoli, noi sappiamo che l’idolo non è nulla nel mondo, e
che non c’è alcun Dio fuori d’un solo.

<span id="an_8:5">8:5</span> Poiché, sebbene vi siano de’ cosiddetti dèi
tanto in cielo che in terra, come infatti ci sono molti dèi e molti
signori,

<span id="an_8:6">8:6</span> nondimeno, per noi c’è un Dio solo, il
Padre, dal quale sono tutte le cose, e noi per la gloria sua, e un solo
Signore, Gesù Cristo, mediante il quale sono tutte le cose, e mediante
il quale siam noi.

<span id="an_8:7">8:7</span> Ma non in tutti è la conoscenza; anzi,
alcuni, abituati finora all’idolo, mangiano di quelle carni com’essendo
cosa sacrificata a un idolo; e la loro coscienza, essendo debole, ne è
contaminata.

<span id="an_8:8">8:8</span> Ora non è un cibo che ci farà graditi a
Dio; se non mangiamo, non abbiamo nulla di meno; e se mangiamo, non
abbiamo nulla di più.

<span id="an_8:9">8:9</span> Ma badate che questo vostro diritto non
diventi un intoppo per i deboli.

<span id="an_8:10">8:10</span> Perché se alcuno vede te, che hai
conoscenza, seduto a tavola in un tempio d’idoli, la sua coscienza,
s’egli è debole, non sarà ella incoraggiata a mangiar delle carni
sacrificate agl’idoli?

<span id="an_8:11">8:11</span> E così, per la tua conoscenza, perisce il
debole, il fratello per il quale Cristo è morto.

<span id="an_8:12">8:12</span> Ora, peccando in tal modo contro i
fratelli, e ferendo la loro coscienza che è debole, voi peccate contro
Cristo.

<span id="an_8:13">8:13</span> Perciò, se un cibo scandalizza il mio
fratello, io non mangerò mai più carne, per non scandalizzare il mio
fratello.

<span id="an_9:1">9:1</span> Non sono io libero? Non sono io apostolo?
Non ho io veduto Gesù, il Signor nostro? Non siete voi l’opera mia nel
Signore?

<span id="an_9:2">9:2</span> Se per altri non sono apostolo lo sono
almeno per voi; perché il suggello del mio apostolato siete voi, nel
Signore.

<span id="an_9:3">9:3</span> Questa è la mia difesa di fronte a quelli
che mi sottopongono ad inchiesta.

<span id="an_9:4">9:4</span> Non abbiam noi il diritto di mangiare e di
bere?

<span id="an_9:5">9:5</span> Non abbiamo noi il diritto di condurre
attorno con noi una moglie, sorella in fede, siccome fanno anche gli
altri apostoli e i fratelli del Signore e Cefa?

<span id="an_9:6">9:6</span> O siamo soltanto io e Barnaba a non avere
il diritto di non lavorare?

<span id="an_9:7">9:7</span> Chi è mai che fa il soldato a sue proprie
spese? Chi è che pianta una vigna e non ne mangia del frutto? O chi è
che pasce un gregge e non si ciba del latte del gregge?

<span id="an_9:8">9:8</span> Dico io queste cose secondo l’uomo? Non le
dice anche la legge?

<span id="an_9:9">9:9</span> Difatti, nella legge di Mosè è scritto: Non
metter la musoliera al bue che trebbia il grano. Forse che Dio si dà
pensiero dei buoi?

<span id="an_9:10">9:10</span> O non dice Egli così proprio per noi?
Certo, per noi fu scritto così; perché chi ara deve arare con speranza;
e chi trebbia il grano deve trebbiarlo colla speranza d’averne la sua
parte.

<span id="an_9:11">9:11</span> Se abbiam seminato per voi i beni
spirituali, e egli gran che se mietiamo i vostri beni materiali?

<span id="an_9:12">9:12</span> Se altri hanno questo diritto su voi, non
l’abbiamo noi molto più? Ma noi non abbiamo fatto uso di questo diritto;
anzi sopportiamo ogni cosa, per non creare alcun ostacolo all’Evangelo
di Cristo.

<span id="an_9:13">9:13</span> Non sapete voi che quelli i quali fanno
il servigio sacro mangiano di quel che è offerto nel tempio? e che
coloro i quali attendono all’altare, hanno parte all’altare?

<span id="an_9:14">9:14</span> Così ancora, il Signore ha ordinato che
coloro i quali annunziano l’Evangelo vivano dell’Evangelo.

<span id="an_9:15">9:15</span> Io però non ho fatto uso d’alcuno di
questi diritti, e non ho scritto questo perché si faccia così a mio
riguardo; poiché preferirei morire, anziché veder qualcuno render vano
il mio vanto.

<span id="an_9:16">9:16</span> Perché se io evangelizzo, non ho da
trarne vanto, poiché necessità me n’è imposta; e guai a me, se non
evangelizzo!

<span id="an_9:17">9:17</span> Se lo faccio volenterosamente, ne ho
ricompensa; ma se non lo faccio volenterosamente è pur sempre
un’amministrazione che m’è affidata.

<span id="an_9:18">9:18</span> Qual è dunque la mia ricompensa? Questa:
che annunziando l’Evangelo, io offra l’Evangelo gratuitamente, senza
valermi del mio diritto nell’Evangelo.

<span id="an_9:19">9:19</span> Poiché, pur essendo libero da tutti, mi
son fatto servo a tutti, per guadagnarne il maggior numero;

<span id="an_9:20">9:20</span> e coi Giudei, mi son fatto Giudeo, per
guadagnare i Giudei; con quelli che son sotto la legge, mi son fatto
come uno sotto la legge (benché io stesso non sia sottoposto alla
legge), per guadagnare quelli che son sotto la legge;

<span id="an_9:21">9:21</span> con quelli che son senza legge, mi son
fatto come se fossi senza legge (benché io non sia senza legge riguardo
a Dio, ma sotto la legge di Cristo), per guadagnare quelli che son senza
legge.

<span id="an_9:22">9:22</span> Coi deboli mi son fatto debole, per
guadagnare i deboli; mi faccio ogni cosa a tutti, per salvarne ad ogni
modo alcuni.

<span id="an_9:23">9:23</span> E tutto fo a motivo dell’Evangelo, affin
d’esserne partecipe anch’io.

<span id="an_9:24">9:24</span> Non sapete voi che coloro i quali corrono
nello stadio, corrono ben tutti, ma uno solo ottiene il premio? Correte
in modo da riportarlo.

<span id="an_9:25">9:25</span> Chiunque fa l’atleta è temperato in ogni
cosa; e quelli lo fanno per ricevere una corona corruttibile; ma noi,
una incorruttibile.

<span id="an_9:26">9:26</span> Io quindi corro ma non in modo incerto,
lotto la pugilato, ma non come chi batte l’aria;

<span id="an_9:27">9:27</span> anzi, tratto duramente il mio corpo e lo
riduco in schiavitù, che talora, dopo aver predicato agli altri, io
stesso non sia riprovato.

<span id="an_10:1">10:1</span> Perché, fratelli, non voglio che
ignoriate che i nostri padri furon tutti sotto la nuvola, e tutti
passarono attraverso il mare,

<span id="an_10:2">10:2</span> e tutti furon battezzati, nella nuvola e
nel mare, per esser di Mosè,

<span id="an_10:3">10:3</span> e tutti mangiarono lo stesso cibo
spirituale,

<span id="an_10:4">10:4</span> e tutti bevvero la stessa bevanda
spirituale, perché beveano alla roccia spirituale che li seguiva; e la
roccia era Cristo.

<span id="an_10:5">10:5</span> Ma della maggior parte di loro Iddio non
si compiacque, poiché furono atterrati nel deserto.

<span id="an_10:6">10:6</span> Or queste cose avvennero per servir
d’esempio a noi, onde non siam bramosi di cose malvage, come coloro ne
furon bramosi;

<span id="an_10:7">10:7</span> onde non diventiate idolatri come alcuni
di loro, secondo che è scritto: Il popolo si sedette per mangiare e per
bere, poi s’alzò per divertirsi;

<span id="an_10:8">10:8</span> onde non fornichiamo come taluni di loro
fornicarono, e ne caddero, in un giorno solo, ventitremila;

<span id="an_10:9">10:9</span> onde non tentiamo il Signore, come alcuni
di loro lo tentarono, e perirono morsi dai serpenti.

<span id="an_10:10">10:10</span> E non mormorate come alcuni di loro
mormorarono, e perirono colpiti dal distruttore.

<span id="an_10:11">10:11</span> Or queste cose avvennero loro per
servire d’esempio, e sono state scritte per ammonizione di noi, che ci
troviamo agli ultimi termini dei tempi.

<span id="an_10:12">10:12</span> Perciò, chi si pensa di stare ritto,
guardi di non cadere.

<span id="an_10:13">10:13</span> Niuna tentazione vi ha còlti, che non
sia stata umana; or Iddio è fedele e non permetterà che siate tentati al
di là delle vostre forze; ma con la tentazione vi darà anche la via
d’uscirne, onde la possiate sopportare.

<span id="an_10:14">10:14</span> Perciò, cari miei, fuggite l’idolatria.

<span id="an_10:15">10:15</span> Io parlo come a persone intelligenti;
giudicate voi di quello che dico.

<span id="an_10:16">10:16</span> Il calice della benedizione che noi
benediciamo, non è egli la comunione col sangue di Cristo? Il pane, che
noi rompiamo, non è egli la comunione col corpo di Cristo?

<span id="an_10:17">10:17</span> Siccome v’è un unico pane, noi, che
siam molti, siamo un corpo unico, perché partecipiamo tutti a
quell’unico pane.

<span id="an_10:18">10:18</span> Guardate l’Israele secondo la carne;
quelli che mangiano i sacrifici non hanno essi comunione con l’altare?

<span id="an_10:19">10:19</span> Che dico io dunque? Che la carne
sacrificata agl’idoli sia qualcosa? Che un idolo sia qualcosa?

<span id="an_10:20">10:20</span> Tutt’altro; io dico che le carni che i
Gentili sacrificano, le sacrificano ai demoni e non a Dio; or io non
voglio che abbiate comunione coi demoni.

<span id="an_10:21">10:21</span> Voi non potete bere il calice del
Signore e il calice de’ demoni; voi non potete partecipare alla mensa
del Signore e alla mensa dei demoni.

<span id="an_10:22">10:22</span> O vogliamo noi provocare il Signore a
gelosia? Siamo noi più forti di lui?

<span id="an_10:23">10:23</span> Ogni cosa è lecita ma non ogni cosa è
utile; ogni cosa è lecita ma non ogni cosa edifica.

<span id="an_10:24">10:24</span> Nessuno cerchi il proprio vantaggio, ma
ciascuno cerchi l’altrui.

<span id="an_10:25">10:25</span> Mangiate di tutto quello che si vende
al macello senza fare inchieste per motivo di coscienza;

<span id="an_10:26">10:26</span> perché al Signore appartiene la terra e
tutto quello ch’essa contiene.

<span id="an_10:27">10:27</span> Se qualcuno de’ non credenti v’invita,
e voi volete andarci, mangiate di tutto quello che vi è posto davanti,
senza fare inchieste per motivo di coscienza.

<span id="an_10:28">10:28</span> Ma se qualcuno vi dice: Questa è cosa
di sacrifici, non ne mangiate per riguardo a colui che v’ha avvertito, e
per riguardo alla coscienza;

<span id="an_10:29">10:29</span> alla coscienza, dico, non tua, ma di
quell’altro; infatti, perché la mia libertà sarebb’ella giudicata dalla
coscienza altrui?

<span id="an_10:30">10:30</span> E se io mangio di una cosa con
rendimento di grazie, perché sarei biasimato per quello di cui io rendo
grazie?

<span id="an_10:31">10:31</span> Sia dunque che mangiate, sia che
beviate, sia che facciate alcun’altra cosa, fate tutto alla gloria di
Dio.

<span id="an_10:32">10:32</span> Non siate d’intoppo né ai Giudei, né ai
Greci, né alla Chiesa di Dio:

<span id="an_10:33">10:33</span> sì come anch’io compiaccio a tutti in
ogni cosa, non cercando l’utile mio proprio, ma quello de’ molti,
affinché siano salvati.

<span id="an_11:1">11:1</span> Siate miei imitatori, come anch’io lo
sono di Cristo.

<span id="an_11:2">11:2</span> Or io vi lodo perché vi ricordate di me
in ogni cosa, e ritenete i miei insegnamenti quali ve li ho trasmessi.

<span id="an_11:3">11:3</span> Ma io voglio che sappiate che il capo
d’ogni uomo è Cristo, che il capo della donna è l’uomo, e che il capo di
Cristo è Dio.

<span id="an_11:4">11:4</span> Ogni uomo che prega o profetizza a capo
coperto, fa disonore al suo capo;

<span id="an_11:5">11:5</span> ma ogni donna che prega o profetizza
senz’avere il capo coperto da un velo, fa disonore al suo capo, perché è
lo stesso che se fosse rasa.

<span id="an_11:6">11:6</span> Perché se la donna non si mette il velo,
si faccia anche tagliare i capelli! Ma se è cosa vergognosa per una
donna il farsi tagliare i capelli o radere il capo, si metta un velo.

<span id="an_11:7">11:7</span> Poiché, quanto all’uomo, egli non deve
velarsi il capo, essendo immagine e gloria di Dio; ma la donna è la
gloria dell’uomo;

<span id="an_11:8">11:8</span> perché l’uomo non viene dalla donna, ma
la donna dall’uomo;

<span id="an_11:9">11:9</span> e l’uomo non fu creato a motivo della
donna, ma la donna a motivo dell’uomo.

<span id="an_11:10">11:10</span> Perciò la donna deve, a motivo degli
angeli, aver sul capo un segno dell’autorità da cui dipende.

<span id="an_11:11">11:11</span> D’altronde, nel Signore, né la donna è
senza l’uomo, né l’uomo senza la donna.

<span id="an_11:12">11:12</span> Poiché, siccome la donna viene
dall’uomo, così anche l’uomo esiste per mezzo della donna, e ogni cosa è
da Dio.

<span id="an_11:13">11:13</span> Giudicatene voi stessi: E’ egli
conveniente che una donna preghi Iddio senz’esser velata?

<span id="an_11:14">11:14</span> La natura stessa non v’insegna ella che
se l’uomo porta la chioma, ciò è per lui un disonore?

<span id="an_11:15">11:15</span> Mentre se una donna porta la chioma,
ciò è per lei un onore; perché la chioma le è data a guisa di velo.

<span id="an_11:16">11:16</span> Se poi ad alcuno piace d’esser
contenzioso, noi non abbiamo tale usanza; e neppur le chiese di Dio.

<span id="an_11:17">11:17</span> Mentre vi do queste istruzioni, io non
vi lodo del fatto che vi radunate non per il meglio ma per il peggio.

<span id="an_11:18">11:18</span> Poiché, prima di tutto, sento che
quando v’adunate in assemblea, ci son fra voi delle divisioni; e in
parte lo credo;

<span id="an_11:19">11:19</span> perché bisogna che ci sian fra voi
anche delle sètte, affinché quelli che sono approvati, siano manifesti
fra voi.

<span id="an_11:20">11:20</span> Quando poi vi radunate assieme, quel
che fate, non è mangiar la Cena del Signore;

<span id="an_11:21">11:21</span> poiché, al pasto comune, ciascuno
prende prima la propria cena; e mentre l’uno ha fame, l’altro è ubriaco.

<span id="an_11:22">11:22</span> Non avete voi delle case per mangiare e
bere? O disprezzate voi la chiesa di Dio e fate vergogna a quelli che
non hanno nulla? Che vi dirò? Vi loderò io? In questo io non vi lodo.

<span id="an_11:23">11:23</span> Poiché ho ricevuto dal Signore quello
che anche v’ho trasmesso; cioè, che il Signor Gesù, nella notte che fu
tradito, prese del pane;

<span id="an_11:24">11:24</span> e dopo aver reso grazie, lo ruppe e
disse: Questo è il mio corpo che è dato per voi; fate questo in memoria
di me.

<span id="an_11:25">11:25</span> Parimente, dopo aver cenato, prese
anche il calice, dicendo: Questo calice è il nuovo patto nel mio sangue;
fate questo, ogni volta che ne berrete, in memoria di me.

<span id="an_11:26">11:26</span> Poiché ogni volta che voi mangiate
questo pane e bevete di questo calice, voi annunziate la morte del
Signore, finch’egli venga.

<span id="an_11:27">11:27</span> Perciò, chiunque mangerà il pane o
berrà del calice del Signore indegnamente, sarà colpevole verso il corpo
ed il sangue del Signore.

<span id="an_11:28">11:28</span> Or provi l’uomo se stesso, e così mangi
del pane e beva del calice;

<span id="an_11:29">11:29</span> poiché chi mangia e beve, mangia e beve
un giudicio su se stesso, se non discerne il corpo del Signore.

<span id="an_11:30">11:30</span> Per questa cagione molti fra voi sono
infermi e malati, e parecchi muoiono.

<span id="an_11:31">11:31</span> Ora, se esaminassimo noi stessi, non
saremmo giudicati;

<span id="an_11:32">11:32</span> ma quando siamo giudicati, siam
corretti dal Signore, affinché non siam condannati col mondo.

<span id="an_11:33">11:33</span> Quando dunque, fratelli miei, v’adunate
per mangiare, aspettatevi gli uni gli altri.

<span id="an_11:34">11:34</span> Se qualcuno ha fame, mangi a casa, onde
non vi aduniate per attirar su voi un giudicio. Le altre cose regolerò
quando verrò.

<span id="an_12:1">12:1</span> Circa i doni spirituali, fratelli, non
voglio che siate nell’ignoranza.

<span id="an_12:2">12:2</span> Voi sapete che quando eravate Gentili
eravate trascinati dietro agl’idoli muti, secondo che vi si menava.

<span id="an_12:3">12:3</span> Perciò vi fo sapere che nessuno, parlando
per lo Spirito di Dio, dice: Gesù è anatema! e nessuno può dire: Gesù è
il Signore! se non per lo Spirito Santo.

<span id="an_12:4">12:4</span> Or vi è diversità di doni, ma v’è un
medesimo Spirito.

<span id="an_12:5">12:5</span> E vi è diversità di ministeri, ma non v’è
che un medesimo Signore.

<span id="an_12:6">12:6</span> E vi è varietà di operazioni, ma non v’è
che un medesimo Iddio, il quale opera tutte le cose in tutti.

<span id="an_12:7">12:7</span> Or a ciascuno è data la manifestazione
dello Spirito per l’utile comune.

<span id="an_12:8">12:8</span> Infatti, a uno è data mediante lo Spirito
parola di sapienza; a un altro, parola di conoscenza, secondo il
medesimo Spirito;

<span id="an_12:9">12:9</span> a un altro, fede, mediante il medesimo
Spirito; a un altro, doni di guarigioni, per mezzo del medesimo Spirito;
a un altro, potenza d’operar miracoli;

<span id="an_12:10">12:10</span> a un altro, profezia; a un altro, il
discernimento degli spiriti; a un altro, diversità di lingue, e ad un
altro, la interpretazione delle lingue;

<span id="an_12:11">12:11</span> ma tutte queste cose le opera quell’uno
e medesimo Spirito, distribuendo i suoi doni a ciascuno in particolare
come Egli vuole.

<span id="an_12:12">12:12</span> Poiché, siccome il corpo è uno ed ha
molte membra, e tutte le membra del corpo, benché siano molte, formano
un unico corpo, così ancora è di Cristo.

<span id="an_12:13">12:13</span> Infatti noi tutti abbiam ricevuto il
battesimo di un unico Spirito per formare un unico corpo, e Giudei e
Greci, e schiavi e liberi; e tutti siamo stati abbeverati di un unico
Spirito.

<span id="an_12:14">12:14</span> E infatti il corpo non si compone di un
membro solo, ma di molte membra.

<span id="an_12:15">12:15</span> Se il piè dicesse: Siccome io non sono
mano, non son del corpo, non per questo non sarebbe del corpo.

<span id="an_12:16">12:16</span> E se l’orecchio dicesse: Siccome io non
son occhio, non son del corpo, non per questo non sarebbe del corpo.

<span id="an_12:17">12:17</span> Se tutto il corpo fosse occhio, dove
sarebbe l’udito? Se tutto fosse udito, dove sarebbe l’odorato?

<span id="an_12:18">12:18</span> Ma ora Iddio ha collocato ciascun
membro nel corpo, come ha voluto.

<span id="an_12:19">12:19</span> E se tutte le membra fossero un unico
membro, dove sarebbe il corpo?

<span id="an_12:20">12:20</span> Ma ora ci son molte membra, ma c’è un
unico corpo;

<span id="an_12:21">12:21</span> e l’occhio non può dire alla mano: Io
non ho bisogno di te; né il capo può dire ai piedi: Non ho bisogno di
voi.

<span id="an_12:22">12:22</span> Al contrario, le membra del corpo che
paiono essere più deboli, sono invece necessarie;

<span id="an_12:23">12:23</span> e quelle parti del corpo che noi
stimiamo esser le meno onorevoli, noi le circondiamo di maggior onore; e
le parti nostre meno decorose son fatte segno di maggior decoro,

<span id="an_12:24">12:24</span> mentre le parti nostre decorose non ne
hanno bisogno; ma Dio ha costrutto il corpo in modo da dare maggior
onore alla parte che ne mancava,

<span id="an_12:25">12:25</span> affinché non ci fosse divisione nel
corpo, ma le membra avessero la medesima cura le une per le altre.

<span id="an_12:26">12:26</span> E se un membro soffre, tutte le membra
soffrono con lui; e se un membro è onorato, tutte le membra ne gioiscono
con lui.

<span id="an_12:27">12:27</span> Or voi siete il corpo di Cristo, e
membra d’esso, ciascuno per parte sua.

<span id="an_12:28">12:28</span> E Dio ha costituito nella Chiesa
primieramente degli apostoli; in secondo luogo dei profeti; in terzo
luogo de’ dottori; poi, i miracoli; poi i doni di guarigione, le
assistenze, i doni di governo, la diversità delle lingue.

<span id="an_12:29">12:29</span> Tutti sono eglino apostoli? Son forse
tutti profeti? Son forse tutti dottori? Fan tutti de’ miracoli?

<span id="an_12:30">12:30</span> Tutti hanno eglino i doni delle
guarigioni? Parlan tutti in altre lingue? Interpretano tutti?

<span id="an_12:31">12:31</span> Ma desiderate ardentemente i doni
maggiori. E ora vi mostrerò una via, che è la via per eccellenza.

<span id="an_13:1">13:1</span> Quand’io parlassi le lingue degli uomini
e degli angeli, se non ho carità, divento un rame risonante o uno
squillante cembalo.

<span id="an_13:2">13:2</span> E quando avessi il dono di profezia e
conoscessi tutti i misteri e tutta la scienza, e avessi tutta la fede in
modo da trasportare i monti, se non ho carità, non son nulla.

<span id="an_13:3">13:3</span> E quando distribuissi tutte le mie
facoltà per nutrire i poveri, e quando dessi il mio corpo ad essere
arso, se non ho carità, ciò niente mi giova.

<span id="an_13:4">13:4</span> La carità è paziente, è benigna; la
carità non invidia; la carità non si vanta, non si gonfia,

<span id="an_13:5">13:5</span> non si comporta in modo sconveniente, non
cerca il proprio interesse, non s’inasprisce, non sospetta il male,

<span id="an_13:6">13:6</span> non gode dell’ingiustizia, ma gioisce con
la verità;

<span id="an_13:7">13:7</span> soffre ogni cosa, crede ogni cosa, spera
ogni cosa, sopporta ogni cosa.

<span id="an_13:8">13:8</span> La carità non verrà mai meno. Quanto alle
profezie, esse verranno abolite; quanto alle lingue, esse cesseranno;
quanto alla conoscenza, essa verrà abolita;

<span id="an_13:9">13:9</span> poiché noi conosciamo in parte, e in
parte profetizziamo;

<span id="an_13:10">13:10</span> ma quando la perfezione sarà venuta,
quello che è solo in parte, sarà abolito.

<span id="an_13:11">13:11</span> Quand’ero fanciullo, parlavo da
fanciullo, pensavo da fanciullo, ragionavo da fanciullo; ma quando son
diventato uomo, ho smesso le cose da fanciullo.

<span id="an_13:12">13:12</span> Poiché ora vediamo come in uno
specchio, in modo oscuro; ma allora vedremo faccia a faccia; ora conosco
in parte; ma allora conoscerò appieno, come anche sono stato appieno
conosciuto.

<span id="an_13:13">13:13</span> Or dunque queste tre cose durano: fede,
speranza, carità; ma la più grande di esse è la carità.

<span id="an_14:1">14:1</span> Procacciate la carità, non lasciando però
di ricercare i doni spirituali, e principalmente il dono di profezia.

<span id="an_14:2">14:2</span> Perché chi parla in altra lingua non
parla agli uomini, ma a Dio; poiché nessuno l’intende, ma in ispirito
proferisce misteri.

<span id="an_14:3">14:3</span> Chi profetizza, invece, parla agli uomini
un linguaggio di edificazione, di esortazione e di consolazione.

<span id="an_14:4">14:4</span> Chi parla in altra lingua edifica se
stesso; ma chi profetizza edifica la chiesa.

<span id="an_14:5">14:5</span> Or io ben vorrei che tutti parlaste in
altre lingue; ma molto più che profetaste; chi profetizza è superiore a
chi parla in altre lingue, a meno ch’egli interpreti, affinché la chiesa
ne riceva edificazione.

<span id="an_14:6">14:6</span> Infatti, fratelli, s’io venissi a voi
parlando in altre lingue, che vi gioverei se la mia parola non vi
recasse qualche rivelazione, o qualche conoscenza, o qualche profezia, o
qualche insegnamento?

<span id="an_14:7">14:7</span> Perfino le cose inanimate che dànno
suono, quali il flauto o la cetra, se non dànno distinzione di suoni,
come si conoscerà quel ch’è suonato col flauto o con la cetra?

<span id="an_14:8">14:8</span> E se la tromba dà un suono sconosciuto,
chi si preparerà alla battaglia?

<span id="an_14:9">14:9</span> Così anche voi, se per il vostro dono di
lingue non proferite un parlare intelligibile, come si capirà quel che
dite? Parlerete in aria.

<span id="an_14:10">14:10</span> Ci sono nel mondo tante e tante specie
di parlari, e niun parlare è senza significato.

<span id="an_14:11">14:11</span> Se quindi io non intendo il significato
del parlare, sarò un barbaro per chi parla, e chi parla sarà un barbaro
per me.

<span id="an_14:12">14:12</span> Così anche voi, poiché siete bramosi
dei doni spirituali, cercate di abbondarne per l’edificazione della
chiesa.

<span id="an_14:13">14:13</span> Perciò, chi parla in altra lingua
preghi di poter interpretare;

<span id="an_14:14">14:14</span> poiché, se prego in altra lingua, ben
prega lo spirito mio, ma la mia intelligenza rimane infruttuosa.

<span id="an_14:15">14:15</span> Che dunque? Io pregherò con lo spirito,
ma pregherò anche con l’intelligenza; salmeggerò con lo spirito, ma
salmeggerò anche con l’intelligenza.

<span id="an_14:16">14:16</span> Altrimenti, se tu benedici Iddio
soltanto con lo spirito, come potrà colui che occupa il posto del
semplice uditore dire "Amen" al tuo rendimento di grazie, poiché non sa
quel che tu dici?

<span id="an_14:17">14:17</span> Quanto a te, certo, tu fai un bel
ringraziamento; ma l’altro non è edificato.

<span id="an_14:18">14:18</span> Io ringrazio Dio che parlo in altre
lingue più di tutti voi;

<span id="an_14:19">14:19</span> ma nella chiesa preferisco dir cinque
parole intelligibili per istruire anche gli altri, che dirne diecimila
in altra lingua.

<span id="an_14:20">14:20</span> Fratelli, non siate fanciulli per
senno; siate pur bambini quanto a malizia, ma quanto a senno, siate
uomini fatti.

<span id="an_14:21">14:21</span> Egli è scritto nella legge: Io parlerò
a questo popolo per mezzo di gente d’altra lingua, e per mezzo di labbra
straniere; e neppur così mi ascolteranno, dice il Signore.

<span id="an_14:22">14:22</span> Pertanto le lingue servono di segno non
per i credenti, ma per i non credenti: la profezia, invece, serve di
segno non per i non credenti, ma per i credenti.

<span id="an_14:23">14:23</span> Quando dunque tutta la chiesa si raduna
assieme, se tutti parlano in altre lingue, ed entrano degli estranei o
dei non credenti, non diranno essi che siete pazzi?

<span id="an_14:24">14:24</span> Ma se tutti profetizzano, ed entra
qualche non credente o qualche estraneo, egli è convinto da tutti,

<span id="an_14:25">14:25</span> è scrutato da tutti, i segreti del suo
cuore son palesati; e così, gettandosi giù con la faccia a terra,
adorerà Dio, proclamando che Dio è veramente fra voi.

<span id="an_14:26">14:26</span> Che dunque, fratelli? Quando vi
radunate, avendo ciascun di voi un salmo, o un insegnamento, o una
rivelazione, o un parlare in altra lingua, o una interpretazione,
facciasi ogni cosa per l’edificazione.

<span id="an_14:27">14:27</span> Se c’è chi parla in altra lingua, siano
due o tre al più, a farlo; e l’un dopo l’altro; e uno interpreti;

<span id="an_14:28">14:28</span> e se non v’è chi interpreti, si
tacciano nella chiesa e parlino a se stessi e a Dio.

<span id="an_14:29">14:29</span> Parlino due o tre profeti, e gli altri
giudichino;

<span id="an_14:30">14:30</span> e se una rivelazione è data a uno di
quelli che stanno seduti, il precedente si taccia.

<span id="an_14:31">14:31</span> Poiché tutti, uno ad uno, potete
profetare; affinché tutti imparino e tutti sian consolati;

<span id="an_14:32">14:32</span> e gli spiriti de’ profeti son
sottoposti a’ profeti,

<span id="an_14:33">14:33</span> perché Dio non è un Dio di confusione,
ma di pace.

<span id="an_14:34">14:34</span> Come si fa in tutte le chiese de’
santi, tacciansi le donne nelle assemblee, perché non è loro permesso di
parlare, ma debbon star soggette, come dice anche la legge.

<span id="an_14:35">14:35</span> E se vogliono imparar qualcosa,
interroghino i loro mariti a casa; perché è cosa indecorosa per una
donna parlare in assemblea.

<span id="an_14:36">14:36</span> La parola di Dio è forse proceduta da
voi? O è dessa forse pervenuta a voi soli?

<span id="an_14:37">14:37</span> Se qualcuno si stima esser profeta o
spirituale, riconosca che le cose che io vi scrivo son comandamenti del
Signore.

<span id="an_14:38">14:38</span> E se qualcuno lo vuole ignorare, lo
ignori.

<span id="an_14:39">14:39</span> Pertanto, fratelli, bramate il
profetare, e non impedite il parlare in altre lingue;

<span id="an_14:40">14:40</span> ma ogni cosa sia fatta con decoro e con
ordine.

<span id="an_15:1">15:1</span> Fratelli, io vi rammento l’Evangelo che
v’ho annunziato, che voi ancora avete ricevuto, nel quale ancora state
saldi, e mediante il quale siete salvati,

<span id="an_15:2">15:2</span> se pur lo ritenete quale ve l’ho
annunziato; a meno che non abbiate creduto invano.

<span id="an_15:3">15:3</span> Poiché io v’ho prima di tutto trasmesso,
come l’ho ricevuto anch’io, che Cristo è morto per i nostri peccati,
secondo le Scritture;

<span id="an_15:4">15:4</span> che fu seppellito; che risuscitò il terzo
giorno, secondo le Scritture;

<span id="an_15:5">15:5</span> che apparve a Cefa, poi ai Dodici.

<span id="an_15:6">15:6</span> Poi apparve a più di cinquecento fratelli
in una volta, dei quali la maggior parte rimane ancora in vita e alcuni
sono morti.

<span id="an_15:7">15:7</span> Poi apparve a Giacomo; poi a tutti gli
Apostoli;

<span id="an_15:8">15:8</span> e, ultimo di tutti, apparve anche a me,
come all’aborto;

<span id="an_15:9">15:9</span> perché io sono il minimo degli apostoli;
e non son degno di esser chiamato apostolo, perché ho perseguitato la
Chiesa di Dio.

<span id="an_15:10">15:10</span> Ma per la grazia di Dio io sono quello
che sono; e la grazia sua verso di me non è stata vana; anzi, ho
faticato più di loro tutti; non già io, però, ma la grazia di Dio che è
con me.

<span id="an_15:11">15:11</span> Sia dunque io o siano loro, così noi
predichiamo, e così voi avete creduto.

<span id="an_15:12">15:12</span> Or se si predica che Cristo è
risuscitato dai morti, come mai alcuni fra voi dicono che non v’è
risurrezione de’ morti?

<span id="an_15:13">15:13</span> Ma se non v’è risurrezione dei morti,
neppur Cristo è risuscitato;

<span id="an_15:14">15:14</span> e se Cristo non è risuscitato, vana
dunque è la nostra predicazione, e vana pure è la vostra fede.

<span id="an_15:15">15:15</span> E noi siamo anche trovati falsi
testimoni di Dio, poiché abbiamo testimoniato di Dio, ch’Egli ha
risuscitato il Cristo; il quale Egli non ha risuscitato, se è vero che i
morti non risuscitano.

<span id="an_15:16">15:16</span> Difatti, se i morti non risuscitano,
neppur Cristo è risuscitato;

<span id="an_15:17">15:17</span> e se Cristo non è risuscitato, vana è
la vostra fede; voi siete ancora nei vostri peccati.

<span id="an_15:18">15:18</span> Anche quelli che dormono in Cristo, son
dunque periti.

<span id="an_15:19">15:19</span> Se abbiamo sperato in Cristo per questa
vita soltanto, noi siamo i più miserabili di tutti gli uomini.

<span id="an_15:20">15:20</span> Ma ora Cristo è risuscitato dai morti,
primizia di quelli che dormono.

<span id="an_15:21">15:21</span> Infatti, poiché per mezzo d’un uomo è
venuta la morte, così anche per mezzo d’un uomo è venuta la resurrezione
dei morti.

<span id="an_15:22">15:22</span> Poiché, come tutti muoiono in Adamo,
così anche in Cristo saran tutti vivificati;

<span id="an_15:23">15:23</span> ma ciascuno nel suo proprio ordine:
Cristo, la primizia; poi quelli che son di Cristo, alla sua venuta;

<span id="an_15:24">15:24</span> poi verrà la fine, quand’egli avrà
rimesso il regno nelle mani di Dio Padre, dopo che avrà ridotto al nulla
ogni principato, ogni potestà ed ogni potenza.

<span id="an_15:25">15:25</span> Poiché bisogna ch’egli regni finché
abbia messo tutti i suoi nemici sotto i suoi piedi.

<span id="an_15:26">15:26</span> L’ultimo nemico che sarà distrutto,
sarà la morte.

<span id="an_15:27">15:27</span> Difatti, Iddio ha posto ogni cosa sotto
i piedi di esso; ma quando dice che ogni cosa gli è sottoposta, è chiaro
che Colui che gli ha sottoposto ogni cosa, ne è eccettuato.

<span id="an_15:28">15:28</span> E quando ogni cosa gli sarà sottoposta,
allora anche il Figlio stesso sarà sottoposto a Colui che gli ha
sottoposto ogni cosa, affinché Dio sia tutto in tutti.

<span id="an_15:29">15:29</span> Altrimenti, che faranno quelli che son
battezzati per i morti? Se i morti non risuscitano affatto, perché
dunque son essi battezzati per loro?

<span id="an_15:30">15:30</span> E perché anche noi siamo ogni momento
in pericolo?

<span id="an_15:31">15:31</span> Ogni giorno sono esposto alla morte;
si, fratelli, com’è vero ch’io mi glorio di voi, in Cristo Gesù, nostro
Signore.

<span id="an_15:32">15:32</span> Se soltanto per fini umani ho lottato
con le fiere ad Efeso, che utile ne ho io? Se i morti non risuscitano,
mangiamo e beviamo, perché domani morremo.

<span id="an_15:33">15:33</span> Non v’ingannate: le cattive compagnie
corrompono i buoni costumi.

<span id="an_15:34">15:34</span> Svegliatevi a vita di giustizia, e non
peccate; perché alcuni non hanno conoscenza di Dio; lo dico a vostra
vergogna.

<span id="an_15:35">15:35</span> Ma qualcuno dirà: come risuscitano i
morti? E con qual corpo tornano essi?

<span id="an_15:36">15:36</span> Insensato, quel che tu semini non è
vivificato, se prima non muore;

<span id="an_15:37">15:37</span> e quanto a quel che tu semini, non
semini il corpo che ha da nascere, ma un granello ignudo, come capita,
di frumento, o di qualche altro seme;

<span id="an_15:38">15:38</span> e Dio gli dà un corpo secondo che l’ha
stabilito; e ad ogni seme, il proprio corpo.

<span id="an_15:39">15:39</span> Non ogni carne è la stessa carne; ma
altra è la carne degli uomini, altra la carne delle bestie, altra quella
degli uccelli, altra quella dei pesci.

<span id="an_15:40">15:40</span> Ci sono anche de’ corpi celesti e de’
corpi terrestri; ma altra è la gloria de’ celesti, e altra quella de’
terrestri.

<span id="an_15:41">15:41</span> Altra è la gloria del sole, altra la
gloria della luna, e altra la gloria delle stelle; perché un astro è
differente dall’altro in gloria.

<span id="an_15:42">15:42</span> Così pure della risurrezione dei morti.
Il corpo è seminato corruttibile, e risuscita incorruttibile;

<span id="an_15:43">15:43</span> è seminato ignobile, e risuscita
glorioso; è seminato debole, e risuscita potente;

<span id="an_15:44">15:44</span> è seminato corpo naturale, e risuscita
corpo spirituale. Se c’è un corpo naturale, c’è anche un corpo
spirituale.

<span id="an_15:45">15:45</span> Così anche sta scritto: il primo uomo,
Adamo, fu fatto anima vivente; l’ultimo Adamo è spirito vivificante.

<span id="an_15:46">15:46</span> Però, ciò che è spirituale non vien
prima; ma prima, ciò che è naturale; poi vien ciò che è spirituale.

<span id="an_15:47">15:47</span> Il primo uomo, tratto dalla terra, è
terreno; il secondo uomo è dal cielo.

<span id="an_15:48">15:48</span> Quale è il terreno, tali sono anche i
terreni; e quale è il celeste, tali saranno anche i celesti.

<span id="an_15:49">15:49</span> E come abbiamo portato l’immagine del
terreno, così porteremo anche l’immagine del celeste.

<span id="an_15:50">15:50</span> Or questo dico, fratelli, che carne e
sangue non possono eredare il regno di Dio né la corruzione può eredare
la incorruttibilità.

<span id="an_15:51">15:51</span> Ecco, io vi dico un mistero: non tutti
morremo, ma tutti saremo mutati,

<span id="an_15:52">15:52</span> in un momento, in un batter d’occhio,
al suon dell’ultima tromba. Perché la tromba suonerà, e i morti
risusciteranno incorruttibili, e noi saremo mutati.

<span id="an_15:53">15:53</span> Poiché bisogna che questo corruttibile
rivesta incorruttibilità, e che questo mortale rivesta immortalità.

<span id="an_15:54">15:54</span> E quando questo corruttibile avrà
rivestito incorruttibilità, e questo mortale avrà rivestito immortalità,
allora sarà adempiuta la parola che è scritta: La morte è stata sommersa
nella vittoria.

<span id="an_15:55">15:55</span> O morte, dov’è la tua vittoria? O
morte, dov’è il tuo dardo?

<span id="an_15:56">15:56</span> Or il dardo della morte è il peccato, e
la forza del peccato è la legge;

<span id="an_15:57">15:57</span> ma ringraziato sia Dio, che ci dà la
vittoria per mezzo del Signor nostro Gesù Cristo.

<span id="an_15:58">15:58</span> Perciò, fratelli miei diletti, state
saldi, incrollabili, abbondanti sempre nell’opera del Signore, sapendo
che la vostra fatica non è vana nel Signore.

<span id="an_16:1">16:1</span> Or quanto alla colletta per i santi, come
ho ordinato alle chiese di Galazia, così fate anche voi.

<span id="an_16:2">16:2</span> Ogni primo giorno della settimana ciascun
di voi metta da parte a casa quel che potrà secondo la prosperità
concessagli, affinché, quando verrò, non ci sian più collette da fare.

<span id="an_16:3">16:3</span> E quando sarò giunto, quelli che avrete
approvati, io li manderò con lettere a portare la vostra liberalità a
Gerusalemme;

<span id="an_16:4">16:4</span> e se converrà che ci vada anch’io, essi
verranno meco.

<span id="an_16:5">16:5</span> Io poi mi recherò da voi, quando sarò
passato per la Macedonia;

<span id="an_16:6">16:6</span> perché passerò per la Macedonia; ma da
voi forse mi fermerò alquanto, ovvero anche passerò l’inverno, affinché
voi mi facciate proseguire per dove mi recherò.

<span id="an_16:7">16:7</span> Perché, questa volta, io non voglio
vedervi di passaggio; poiché spero di fermarmi qualche tempo da voi, se
il Signore lo permette.

<span id="an_16:8">16:8</span> Ma mi fermerò in Efeso fino alla
Pentecoste,

<span id="an_16:9">16:9</span> perché una larga porta mi è qui aperta ad
un lavoro efficace, e vi son molti avversari.

<span id="an_16:10">16:10</span> Or se viene Timoteo, guardate che stia
fra voi senza timore; perch’egli lavora nell’opera del Signore, come
faccio anch’io.

<span id="an_16:11">16:11</span> Nessuno dunque lo sprezzi; ma fatelo
proseguire in pace, affinché venga da me; poiché io l’aspetto coi
fratelli.

<span id="an_16:12">16:12</span> Quanto al fratello Apollo, io l’ho
molto esortato a recarsi da voi coi fratelli; ma egli assolutamente non
ha avuto volontà di farlo adesso; andrà però quando ne avrà
l’opportunità.

<span id="an_16:13">16:13</span> Vegliate, state fermi nella fede,
portatevi virilmente, fortificatevi.

<span id="an_16:14">16:14</span> Tutte le cose vostre sian fatte con
carità.

<span id="an_16:15">16:15</span> Or, fratelli, voi conoscete la famiglia
di Stefana; sapete che è la primizia dell’Acaia, e che si è dedicata al
servizio dei santi;

<span id="an_16:16">16:16</span> io v’esorto a sottomettervi anche voi a
cotali persone, e a chiunque lavora e fatica nell’opera comune.

<span id="an_16:17">16:17</span> E io mi rallegro della venuta di
Stefana, di Fortunato e d’Acaico, perché essi hanno riempito il vuoto
prodotto dalla vostra assenza;

<span id="an_16:18">16:18</span> poiché hanno ricreato lo spirito mio ed
il vostro; sappiate apprezzare cotali persone.

<span id="an_16:19">16:19</span> Le chiese dell’Asia vi salutano. Aquila
e Priscilla, con la chiesa che è in casa loro, vi salutano molto nel
Signore.

<span id="an_16:20">16:20</span> Tutti i fratelli vi salutano.
Salutatevi gli uni gli altri con un santo bacio.

<span id="an_16:21">16:21</span> Il saluto, di mia propria mano: di me,
Paolo.

<span id="an_16:22">16:22</span> Se qualcuno non ama il Signore, sia
anatema. Maràn-atà.

<span id="an_16:23">16:23</span> La grazia del Signor Gesù sia con voi.

<span id="an_16:24">16:24</span> L’amor mio è con tutti voi in Cristo
Gesù.

------------------------------------------------------------------------

[Next: 2 Corinthians](co2)
