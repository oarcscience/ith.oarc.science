[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ecc)  [Next](isa) 

------------------------------------------------------------------------

### Italian Bible: Song of Solomon

<span id="an_1:1">1:1</span> Il Cantico de’ Cantici di Salomone.

<span id="an_1:2">1:2</span> Mi baci egli de’ baci della sua bocca!…
poiché le tue carezze son migliori del vino.

<span id="an_1:3">1:3</span> I tuoi profumi hanno un odore soave; il tuo
nome è un profumo che si spande; perciò t’aman le fanciulle!

<span id="an_1:4">1:4</span> Attirami a te! Noi ti correremo dietro! Il
re m’ha condotta ne’ suoi appartamenti; noi gioiremo, ci rallegreremo a
motivo di te; noi celebreremo le tue carezze più del vino! A ragione sei
amato!

<span id="an_1:5">1:5</span> Io son nera ma son bella, o figliuole di
Gerusalemme, come le tende di Chedar, come i padiglioni di Salomone.

<span id="an_1:6">1:6</span> Non guardate se son nera; è il sole che
m’ha bruciata; i figliuoli di mia madre si sono adirati contro di me;
m’hanno fatta guardiana delle vigne, ma io, la mia vigna, non l’ho
guardata.

<span id="an_1:7">1:7</span> O tu che il mio cuore ama, dimmi dove meni
a pascere il tuo gregge, e dove lo fai riposare sul mezzogiorno. Poiché,
perché sarei io come una donna sperduta, presso i greggi de’ tuoi
compagni?

<span id="an_1:8">1:8</span> Se non lo sai, o la più bella delle donne,
esci e segui le tracce delle pecore, e fa’ pascere i tuoi capretti
presso alle tende de’ pastori.

<span id="an_1:9">1:9</span> Amica mia io t’assomiglio alla mia cavalla
che s’attacca ai carri di Faraone.

<span id="an_1:10">1:10</span> Le tue guance son belle in mezzo alle
collane, e il tuo collo è bello tra i filari di perle.

<span id="an_1:11">1:11</span> Noi ti faremo delle collane d’oro con de’
punti d’argento.

<span id="an_1:12">1:12</span> Mentre il re è nel suo convito, il mio
nardo esala il suo profumo.

<span id="an_1:13">1:13</span> Il mio amico m’è un sacchetto di mirra,
che passa la notte sul mio seno.

<span id="an_1:14">1:14</span> Il mio amico m’è un grappolo di cipro
delle vigne d’En-Ghedi.

<span id="an_1:15">1:15</span> Come sei bella, amica mia, come sei
bella! I tuoi occhi son come quelli dei colombi.

<span id="an_1:16">1:16</span> Come sei bello, amico mio, come sei
amabile! Anche il nostro letto è verdeggiante.

<span id="an_1:17">1:17</span> Le travi delle nostre case sono cedri, i
nostri soffitti sono di cipresso.

<span id="an_2:1">2:1</span> Io sono la rosa di Saron, il giglio delle
valli.

<span id="an_2:2">2:2</span> Quale un giglio tra le spine, tale è
l’amica mia tra le fanciulle.

<span id="an_2:3">2:3</span> Qual è un melo fra gli alberi del bosco,
tal è l’amico mio fra i giovani. Io desidero sedermi alla sua ombra, e
il suo frutto è dolce al mio palato.

<span id="an_2:4">2:4</span> Egli m’ha condotta nella casa del convito,
e l’insegna che spiega su di me è Amore.

<span id="an_2:5">2:5</span> Fortificatemi con delle schiacciate d’uva,
sostentatemi con de’ pomi, perch’io son malata d’amore.

<span id="an_2:6">2:6</span> La sua sinistra sia sotto al mio capo, e la
sua destra m’abbracci!

<span id="an_2:7">2:7</span> O figliuole di Gerusalemme, io vi scongiuro
per le gazzelle, per le cerve dei campi, non svegliate, non svegliate
l’amor mio, finch’essa non lo desideri!

<span id="an_2:8">2:8</span> Ecco la voce del mio amico! Eccolo che
viene, saltando per i monti, balzando per i colli.

<span id="an_2:9">2:9</span> L’amico mio è simile a una gazzella o ad un
cerbiatto. Eccolo, egli sta dietro al nostro muro, e guarda per la
finestra, lancia occhiate attraverso alle persiane.

<span id="an_2:10">2:10</span> Il mio amico parla e mi dice: Lèvati,
amica mia, mia bella, e vientene,

<span id="an_2:11">2:11</span> poiché, ecco, l’inverno è passato, il
tempo delle piogge è finito, se n’è andato;

<span id="an_2:12">2:12</span> i fiori appaion sulla terra, il tempo del
cantare è giunto, e la voce della tortora si fa udire nelle nostre
contrade.

<span id="an_2:13">2:13</span> Il fico ha messo i suoi ficucci, e le
viti fiorite esalano il loro profumo. Lèvati, amica mia, mia bella, e
vientene".

<span id="an_2:14">2:14</span> O mia colomba, che stai nelle fessure
delle rocce, nel nascondiglio delle balze, mostrami il tuo viso, fammi
udire la tua voce; poiché la tua voce è soave, e il tuo viso è bello.

<span id="an_2:15">2:15</span> Pigliateci le volpi, le volpicine che
guastano le vigne, poiché le nostre vigne sono in fiore!

<span id="an_2:16">2:16</span> Il mio amico è mio, ed io son sua: di
lui, che pastura il gregge fra i gigli.

<span id="an_2:17">2:17</span> Prima che spiri l’aura del giorno e che
le ombre fuggano, torna, amico mio, come la gazzella od il cerbiatto sui
monti che ci separano!

<span id="an_3:1">3:1</span> Sul mio letto, durante la notte, ho cercato
colui che l’anima mia ama; l’ho cercato, ma non l’ho trovato.

<span id="an_3:2">3:2</span> Ora mi leverò, e andrò attorno per la
città, per le strade e per le piazze; cercherò colui che l’anima mia
ama; l’ho cercato, ma non l’ho trovato.

<span id="an_3:3">3:3</span> Le guardie che vanno attorno per la città
m’hanno incontrata; e ho chiesto loro: "Avete visto colui che l’anima
mia ama?"

<span id="an_3:4">3:4</span> Di poco le avevo passate, quando trovai
colui che l’anima mia ama; io l’ho preso, e non lo lascerò, finché non
l’abbia menato in casa di mia madre, e nella camera di colei che m’ha
concepita.

<span id="an_3:5">3:5</span> Io vi scongiuro, o figliuole di
Gerusalemme, per le gazzelle, per le cerve de’ campi, non svegliate, non
svegliate l’amor mio, finch’essa non lo desideri!

<span id="an_3:6">3:6</span> Chi è colei che sale dal deserto, simile a
colonne di fumo, profumata di mirra e d’incenso e d’ogni aroma de’
mercanti?

<span id="an_3:7">3:7</span> Ecco la lettiga di Salomone, intorno alla
quale stanno sessanta prodi, fra i più prodi d’Israele.

<span id="an_3:8">3:8</span> Tutti maneggiano la spada, sono esperti
nelle armi; ciascuno ha la sua spada al fianco, per gli spaventi
notturni.

<span id="an_3:9">3:9</span> Il re Salomone s’è fatto una lettiga di
legno del Libano.

<span id="an_3:10">3:10</span> Ne ha fatto le colonne d’argento, la
spalliera d’oro, il sedile di porpora; in mezzo è un ricamo, lavoro
d’amore delle figliuole di Gerusalemme.

<span id="an_3:11">3:11</span> Uscite, figliuole di Sion, mirate il re
Salomone con la corona di cui l’ha incoronato sua madre, il giorno de’
suoi sponsali, il giorno dell’allegrezza del suo cuore.

<span id="an_4:1">4:1</span> Come sei bella, amica mia, come sei bella!
I tuoi occhi, dietro al tuo velo, somiglian quelli delle colombe; i tuoi
capelli son come un gregge di capre, sospese ai fianchi del monte di
Galaad.

<span id="an_4:2">4:2</span> I tuoi denti son come un branco di pecore
tosate, che tornano dal lavatoio; tutte hanno de’ gemelli, non ve n’è
alcuna che sia sterile.

<span id="an_4:3">4:3</span> Le tue labbra somigliano un filo di
scarlatto, e la tua bocca è graziosa; le tue gote, dietro al tuo velo,
son come un pezzo di melagrana.

<span id="an_4:4">4:4</span> Il tuo collo è come la torre di Davide,
edificata per essere un’armeria; mille scudi vi sono appesi, tutte le
targhe de’ prodi.

<span id="an_4:5">4:5</span> Le tue due mammelle son due gemelli di
gazzella, che pasturano fra i gigli.

<span id="an_4:6">4:6</span> Prima che spiri l’aura del giorno e che le
ombre fuggano, io me ne andrò al monte della mirra e al colle
dell’incenso.

<span id="an_4:7">4:7</span> Tu sei tutta bella, amica mia, e non v’è
difetto alcuno in te.

<span id="an_4:8">4:8</span> Vieni meco dal Libano, o mia sposa, vieni
meco dal Libano! Guarda dalla sommità dell’Amana, dalla sommità del
Senir e dell’Hermon, dalle spelonche de’ leoni, dai monti de’ leopardi.

<span id="an_4:9">4:9</span> Tu m’hai rapito il cuore, o mia sorella, o
sposa mia! Tu m’hai rapito il cuore con un solo de’ tuoi sguardi, con
uno solo de’ monili del tuo collo.

<span id="an_4:10">4:10</span> Quanto son dolci le tue carezze, o mia
sorella, o sposa mia! Come le tue carezze son migliori del vino, come
l’odore de’ tuoi profumi e più soave di tutti gli aromi!

<span id="an_4:11">4:11</span> O sposa mia, le tue labbra stillano
miele, miele e latte son sotto la tua lingua, e l’odore delle tue vesti
è come l’odore del Libano.

<span id="an_4:12">4:12</span> O mia sorella, o sposa mia, tu sei un
giardino serrato, una sorgente chiusa, una fonte sigillata.

<span id="an_4:13">4:13</span> I tuoi germogli sono un giardino di
melagrani e d’alberi di frutti deliziosi, di piante di cipro e di nardo;

<span id="an_4:14">4:14</span> di nardo e di croco, di canna odorosa e
di cinnamomo, e d’ogni albero da incenso; di mirra e d’aloe, e d’ogni
più squisito aroma.

<span id="an_4:15">4:15</span> Tu sei una fontana di giardino, una
sorgente d’acqua viva, un ruscello che scende giù dal Libano.

<span id="an_4:16">4:16</span> Lèvati, Aquilone, e vieni, o Austro!
Soffiate sul mio giardino, sì che se ne spandano gli aromi! Venga
l’amico mio nel suo giardino, e ne mangi i frutti deliziosi!

<span id="an_5:1">5:1</span> Son venuto nel mio giardino, o mia sorella,
o sposa mia; ho còlto la mia mirra e i miei aromi; ho mangiato il mio
favo di miele; ho bevuto il mio vino ed il mio latte. Amici, mangiate,
bevete, inebriatevi d’amore!

<span id="an_5:2">5:2</span> Io dormivo, ma il mio cuore vegliava. Sento
la voce del mio amico, che picchia e dice: "Aprimi, sorella mia, amica
mia, colomba mia, o mia perfetta! Poiché il mio capo e coperto di
rugiada e le mie chiome son piene di gocce della notte".

<span id="an_5:3">5:3</span> Io mi son tolta la gonna; come me la
rimetterei? Mi son lavata i piedi; come l’insudicerei?

<span id="an_5:4">5:4</span> L’amico mio ha passato la mano per il buco
della porta, e le mie viscere si son commosse per lui.

<span id="an_5:5">5:5</span> Mi son levata per aprire al mio amico, e le
mie mani hanno stillato mirra le mie dita mirra liquida, sulla maniglia
della serratura.

<span id="an_5:6">5:6</span> Ho aperto all’amico mio, ma l’amico mio
s’era ritirato, era partito. Ero fuori di me mentr’egli parlava; l’ho
cercato, ma non l’ho trovato; l’ho chiamato, ma non m’ha risposto.

<span id="an_5:7">5:7</span> Le guardie che vanno attorno per la città
m’hanno incontrata, m’hanno battuta, m’hanno ferita; le guardie delle
mura m’hanno strappato il velo.

<span id="an_5:8">5:8</span> Io vi scongiuro, o figliuole di
Gerusalemme, se trovate il mio amico, che gli direte?… Che son malata
d’amore.

<span id="an_5:9">5:9</span> Che è dunque, l’amico tuo, più d’un altro
amico, o la più bella fra le donne? Che è dunque, l’amico tuo, più d’un
altro amico, che così ci scongiuri?

<span id="an_5:10">5:10</span> L’amico mio è bianco e vermiglio, e si
distingue fra diecimila.

<span id="an_5:11">5:11</span> Il suo capo è oro finissimo, le sue
chiome sono crespe, nere come il corvo.

<span id="an_5:12">5:12</span> I suoi occhi paion colombe in riva a de’
ruscelli, lavati nel latte, incassati ne’ castoni d’un anello.

<span id="an_5:13">5:13</span> Le sue gote son come un’aia d’aromi, come
aiuole di fiori odorosi; le sue labbra son gigli, e stillano mirra
liquida.

<span id="an_5:14">5:14</span> Le sue mani sono anelli d’oro,
incastonati di berilli; il suo corpo è d’avorio terso, coperto di
zaffiri.

<span id="an_5:15">5:15</span> Le sue gambe son colonne di marmo,
fondate su basi d’oro puro. Il suo aspetto è come il Libano, superbo
come i cedri;

<span id="an_5:16">5:16</span> il suo palato è tutto dolcezza, tutta la
sua persona è un incanto. Tal è l’amor mio, tal è l’amico mio, o
figliuole di Gerusalemme.

<span id="an_6:1">6:1</span> Dov’è andato il tuo amico, o la più bella
fra le donne? Da che parte s’è vòlto l’amico tuo? Noi lo cercheremo
teco.

<span id="an_6:2">6:2</span> Il mio amico è disceso nel suo giardino,
nell’aie degli aromi a pasturare i greggi ne’ giardini, e coglier gigli.

<span id="an_6:3">6:3</span> Io sono dell’amico mio; e l’amico mio, che
pastura il gregge fra i gigli, è mio.

<span id="an_6:4">6:4</span> Amica mia, tu sei bella come Tirtsa, vaga
come Gerusalemme, tremenda come un esercito a bandiere spiegate.

<span id="an_6:5">6:5</span> Storna da me gli occhi tuoi, che mi
turbano. I tuoi capelli son come una mandra di capre, sospese ai fianchi
di Galaad.

<span id="an_6:6">6:6</span> I tuoi denti son come un branco di pecore,
che tornano dal lavatoio; tutte hanno de’ gemelli, non ve n’è alcuna che
sia sterile;

<span id="an_6:7">6:7</span> le tue gote, dietro al tuo velo, son come
un pezzo di melagrana.

<span id="an_6:8">6:8</span> Ci son sessanta regine, ottanta concubine,
e fanciulle senza numero;

<span id="an_6:9">6:9</span> ma la mia colomba, la perfetta mia, è
unica; è l’unica di sua madre, la prescelta di colei che l’ha partorita.
Le fanciulle la vedono, e la proclaman beata; la vedon pure le regine e
le concubine, e la lodano.

<span id="an_6:10">6:10</span> Chi è colei che appare come l’alba, bella
come la luna, pura come il sole, tremenda come un esercito a bandiere
spiegate?

<span id="an_6:11">6:11</span> Io son discesa nel giardino de’ noci a
vedere le piante verdi della valle, a veder se le viti mettevan le loro
gemme, se i melagrani erano in fiore.

<span id="an_6:12">6:12</span> Io non so come, il mio desiderio m’ha
resa simile ai carri d’Amminadab.

<span id="an_6:13">6:13</span> (H7-1) Torna, torna, o Sulamita, torna,
torna, che ti miriamo. Perché mirate la Sulamita come una danza a due
schiere?

<span id="an_7:1">7:1</span> (H7-2) Come son belli i tuoi piedi ne’ loro
calzari, o figliuola di principe! I contorni delle tue anche son come
monili, opera di mano d’artefice.

<span id="an_7:2">7:2</span> (H7-3) Il tuo seno e una tazza rotonda,
dove non manca mai vino profumato. Il tuo corpo è un mucchio di grano,
circondato di gigli.

<span id="an_7:3">7:3</span> (H7-4) Le tue due mammelle paion due
gemelli di gazzella.

<span id="an_7:4">7:4</span> (H7-5) Il tuo collo è come una torre
d’avorio; i tuoi occhi son come le piscine d’Heshbon presso la porta di
Bath-Rabbim. Il tuo naso e come la torre del Libano, che guarda verso
Damasco.

<span id="an_7:5">7:5</span> (H7-6) Il tuo capo s’eleva come il Carmelo,
e la chioma del tuo capo sembra di porpora; un re è incatenato dalle tue
trecce!

<span id="an_7:6">7:6</span> (H7-7) Quanto sei bella, quanto sei
piacevole, o amor mio, in mezzo alle delizie!

<span id="an_7:7">7:7</span> (H7-8) La tua statura è simile alla palma,
e le tue mammelle a de’ grappoli d’uva.

<span id="an_7:8">7:8</span> (H7-9) Io ho detto: "Io salirò sulla palma,
e m’appiglierò ai suoi rami". Siano le tue mammelle come grappoli di
vite, il profumo del tuo fiato, come quello de’ pomi,

<span id="an_7:9">7:9</span> (H7-10) e la tua bocca come un vino
generoso, che cola dolcemente per il mio amico, e scivola fra le labbra
di quelli che dormono.

<span id="an_7:10">7:10</span> (H7-11) Io sono del mio amico, e verso me
va il suo desiderio.

<span id="an_7:11">7:11</span> (H7-12) Vieni, amico mio, usciamo ai
campi, passiam la notte ne’ villaggi!

<span id="an_7:12">7:12</span> (H7-13) Fin dal mattino andremo nelle
vigne; vedremo se la vite ha sbocciato, se il suo fiore s’apre, se i
melagrani fioriscono. Quivi ti darò le mie carezze.

<span id="an_7:13">7:13</span> (H7-14) Le mandragole mandano profumo, e
sulle nostre porte stanno frutti deliziosi d’ogni sorta, nuovi e vecchi,
che ho serbati per te, amico mio.

<span id="an_8:1">8:1</span> Oh perché non sei tu come un mio fratello,
allattato dalle mammelle di mia madre! Trovandoti fuori, ti bacerei, e
nessuno mi sprezzerebbe.

<span id="an_8:2">8:2</span> Ti condurrei, t’introdurrei in casa di mia
madre, tu mi ammaestreresti, e io ti darei a bere del vino aromatico,
del succo del mio melagrano.

<span id="an_8:3">8:3</span> La sua sinistra sia sotto il mio capo, e la
sua destra m’abbracci!

<span id="an_8:4">8:4</span> O figliuole di Gerusalemme, io vi
scongiuro, non svegliate, non svegliate l’amor mio, finch’essa non lo
desideri!

<span id="an_8:5">8:5</span> Chi è colei che sale dal deserto appoggiata
all’amico suo? Io t’ho svegliata sotto il melo, dove tua madre t’ha
partorito, dove quella che t’ha partorito, s’è sgravata di te.

<span id="an_8:6">8:6</span> Mettimi come un sigillo sul tuo cuore, come
un sigillo sul tuo braccio; perché l’amore è forte come la morte, la
gelosia è dura come il soggiorno de’ morti. I suoi ardori sono ardori di
fuoco, fiamma dell’Eterno.

<span id="an_8:7">8:7</span> Le grandi acque non potrebbero spegnere
l’amore, e de’ fiumi non potrebbero sommergerlo. Se uno desse tutti i
beni di casa sua in cambio dell’amore, sarebbe del tutto disprezzato.

<span id="an_8:8">8:8</span> Noi abbiamo una piccola sorella, che non ha
ancora mammelle; che farem noi della nostra sorella, quando si tratterà
di lei?

<span id="an_8:9">8:9</span> S’ella è un muro, costruiremo su lei una
torretta d’argento; se ella è un uscio, la chiuderemo con una tavola di
cedro.

<span id="an_8:10">8:10</span> Io sono un muro, e le mie mammelle sono
come torri; io sono stata ai suoi occhi come colei che ha trovato pace.

<span id="an_8:11">8:11</span> Salomone aveva una vigna a Baal-Hamon;
egli affidò la vigna a de’ guardiani, ognun de’ quali portava, come
frutto, mille sicli d’argento.

<span id="an_8:12">8:12</span> La mia vigna, ch’è mia, la guardo da me;
tu, Salomone, tienti pure i tuoi mille sicli, e se n’abbian duecento
quei che guardano il frutto della tua!

<span id="an_8:13">8:13</span> O tu che dimori ne’ giardini, de’
compagni stanno intenti alla tua voce! Fammela udire!

<span id="an_8:14">8:14</span> Fuggi, amico mio, come una gazzella od un
cerbiatto, sui monti degli aromi!

------------------------------------------------------------------------

[Next: Isaiah](isa)
