[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](hab)  [Next](hag) 

------------------------------------------------------------------------

### Italian Bible: Zephaniah

<span id="an_1:1">1:1</span> La parola dell’Eterno che fu rivolta a
Sofonia, figliuolo di Cusci, figliuolo di Ghedalia, figliuolo d’Amaria,
figliuolo d’Ezechia, ai giorni di Giosia, figliuolo d’Amon, re di Giuda.

<span id="an_1:2">1:2</span> Io farò del tutto perire ogni cosa di sulla
faccia della terra, dice l’Eterno.

<span id="an_1:3">1:3</span> Farò perire uomini e bestie; farò perire
uccelli del cielo e pesci del mare, le cause d’intoppo assieme con gli
empi, e sterminerò gli uomini di sulla faccia della terra, dice
l’Eterno.

<span id="an_1:4">1:4</span> E stenderò la mano su Giuda e su tutti gli
abitanti di Gerusalemme; e sterminerò da questo luogo i resti di Baal,
il nome dei preti degli idoli, coi sacerdoti,

<span id="an_1:5">1:5</span> e quelli che si prostrano sui tetti davanti
all’esercito celeste, e quelli che si prostrano prestando giuramento
all’Eterno, e prestando giuramento anche a Malcom,

<span id="an_1:6">1:6</span> e quelli che si ritraggono dall’Eterno, e
quelli che non cercano l’Eterno e non lo consultano.

<span id="an_1:7">1:7</span> Silenzio, davanti al Signore, all’Eterno!
Poiché il giorno dell’Eterno è vicino, poiché l’Eterno ha preparato un
sacrifizio, ha santificato i suoi convitati.

<span id="an_1:8">1:8</span> E, nel giorno del sacrifizio dell’Eterno,
avverrà che io punirò tutti i principi e i figliuoli del re, e tutti
quelli che indossano vesti straniere.

<span id="an_1:9">1:9</span> In quel giorno, punirò tutti quelli che
saltano sopra la soglia, che riempion di violenza e di frode le case dei
loro signori.

<span id="an_1:10">1:10</span> In quel giorno, dice l’Eterno, s’udrà un
grido dalla porta dei pesci, un urlo dalla seconda cinta, e un gran
fracasso dalle colline.

<span id="an_1:11">1:11</span> Urlate, o abitanti del mortaio! poiché
tutto il popolo de’ mercanti è annientato, tutti quelli ch’eran carichi
di danaro sono sterminati.

<span id="an_1:12">1:12</span> E in quel tempo avverrà che io frugherò
Gerusalemme con delle torce, e punirò gli uomini che, immobili sulle
loro fecce, dicon in cuor loro: "l’Eterno non fa né ben né male".

<span id="an_1:13">1:13</span> Le loro ricchezze saranno abbandonate al
saccheggio, e le loro case ridotte in una desolazione; essi avranno
costruito delle case, ma non le abiteranno; avran piantato delle vigne,
ma non ne berranno il vino.

<span id="an_1:14">1:14</span> Il gran giorno dell’Eterno è vicino; è
vicino, e viene in gran fretta; s’ode venire il giorno dell’Eterno e il
più valoroso grida amaramente.

<span id="an_1:15">1:15</span> Quel giorno è un giorno d’ira, un giorno
di distretta e d’angoscia, un giorno di rovina e di desolazione, un
giorno di tenebre e caligine, un giorno di nuvole e di fitta oscurità,

<span id="an_1:16">1:16</span> un giorno di suon di tromba e d’allarme
contro le città fortificate e le alte torri.

<span id="an_1:17">1:17</span> E io metterò gli uomini nella distretta,
ed essi cammineranno come ciechi, perché han peccato contro l’Eterno; e
il loro sangue sarà sparso come polvere, e la loro carne come
escrementi.

<span id="an_1:18">1:18</span> Né il loro argento né il loro oro li
potrà liberare nel giorno dell’ira dell’Eterno; ma tutto il paese sarà
divorato dal fuoco della sua gelosia; giacché egli farà una totale, una
subitanea distruzione di tutti gli abitanti del paese.

<span id="an_2:1">2:1</span> Raccoglietevi, raccoglietevi, o nazione
spudorata,

<span id="an_2:2">2:2</span> prima che il decreto partorisca, e il
giorno passi come la pula, prima che vi piombi addosso l’ardente ira
dell’Eterno, prima che vi sorprenda il giorno dell’ira dell’Eterno!

<span id="an_2:3">2:3</span> Cercate l’Eterno, voi tutti, umili della
terra, che avete praticato le sue prescrizioni! Cercate la giustizia,
cercate l’umiltà! Forse, sarete messi al coperto nel giorno dell’ira
dell’Eterno.

<span id="an_2:4">2:4</span> Poiché Gaza sarà abbandonata, e Askalon
ridotta una desolazione; Asdod sarà cacciata in pien mezzogiorno, ed
Ekron sarà sradicata.

<span id="an_2:5">2:5</span> Guai agli abitanti della regione marittima,
alla nazione dei Keretei! La parola dell’Eterno è rivolta contro di te,
o Canaan, paese de’ Filistei! E io ti distruggerò, sì che nessuno più ti
abiterà.

<span id="an_2:6">2:6</span> E la regione marittima non sarà più che
pascoli, grotte di pastori, e chiusi da greggi.

<span id="an_2:7">2:7</span> E sarà una regione per il resto della casa
di Giuda; quivi pascoleranno; la sera si coricheranno nelle case di
Askalon, perché l’Eterno, il loro Dio, li visiterà, e li farà tornare
dalla cattività.

<span id="an_2:8">2:8</span> Io ho udito gl’insulti di Moab e gli
oltraggi de’ figliuoli d’Ammon, che hanno insultato il mio popolo e si
sono ingranditi, invadendo i suoi confini.

<span id="an_2:9">2:9</span> Perciò, com’è vero ch’io vivo, dice
l’Eterno degli eserciti, l’Iddio d’Israele, Moab sarà come Sodoma, e i
figliuoli d’Ammon come Gomorra, un dominio d’ortiche, una salina, una
desolazione in perpetuo. Il resto del mio popolo li saccheggerà, e il
residuo della mia nazione li possederà.

<span id="an_2:10">2:10</span> Questo avverrà loro per il loro orgoglio,
perché hanno insultato e trattato con insolenza il popolo dell’Eterno
degli eserciti.

<span id="an_2:11">2:11</span> L’Eterno sarà terribile contro di loro;
perché annienterà tutti gli dèi della terra; e tutte le isole delle
nazioni lo adoreranno, ciascuno dal luogo ove si trova.

<span id="an_2:12">2:12</span> Voi pure, Etiopi, sarete uccisi dalla mia
spada.

<span id="an_2:13">2:13</span> Ed egli stenderà la mano contro il
settentrione e distruggerà l’Assiria, e ridurrà Ninive una desolazione,
un luogo arido come il deserto.

<span id="an_2:14">2:14</span> E in mezzo a lei giaceranno greggi e
animali d’ogni specie; perfino il pellicano ed il riccio pernotteranno
tra i suoi capitelli; s’udranno canti d’uccelli dalle finestre; la
devastazione sarà sulle soglie, perché sarà spogliata dei suoi
rivestimenti di cedro.

<span id="an_2:15">2:15</span> Tale sarà la festante città, che se ne
sta sicura, e dice in cuor suo: "Io, e nessun altro fuori di me!" Come
mai è diventata una desolazione, un ricetto di bestie? Chiunque le
passerà vicino fischierà e agiterà la mano.

<span id="an_3:1">3:1</span> Guai alla città ribelle, contaminata, alla
città d’oppressione!

<span id="an_3:2">3:2</span> Essa non dà ascolto ad alcuna voce, non
accetta correzione, non si confida nell’Eterno, non s’accosta al suo
Dio.

<span id="an_3:3">3:3</span> I suoi capi, in mezzo a lei, sono leoni
ruggenti; i suoi giudici son lupi della sera, che non serban nulla per
la mattina.

<span id="an_3:4">3:4</span> I suoi profeti son millantatori, perfidi, i
suoi sacerdoti profanano le cose sante, fanno violenza alla legge.

<span id="an_3:5">3:5</span> L’Eterno è giusto in mezzo a lei; egli non
commette iniquità; ogni mattina egli mette in luce i suoi giudizi, e non
manca mai; ma il perverso non conosce vergogna.

<span id="an_3:6">3:6</span> Io ha sterminato delle nazioni; le loro
torri sono distrutte; ho rovinato le loro strade, sì che non vi passa
più alcuno; le loro città son distrutte, sì che non v’è più alcuno, più
alcun abitante.

<span id="an_3:7">3:7</span> Io dicevo: "Se soltanto tu volessi,
temermi, accettar la correzione! la tua dimora non sarebbe distrutta,
nonostante tutte le punizioni che t’ho inflitte". Ma essi si sono
affrettati a pervertire tutte le loro azioni.

<span id="an_3:8">3:8</span> Perciò aspettami dice l’Eterno, per il
giorno che mi leverò per il bottino; poiché il mio decreto è di radunare
le nazioni, di riunire i regni, per versare su di loro la mia
indignazione, tutto l’ardore della mia ira; poiché tutta la terra sarà
divorata dal fuoco della mia gelosia.

<span id="an_3:9">3:9</span> Poiché allora io muterò in labbra pure le
labbra dei popoli, affinché tutti invochino il nome dell’Eterno, per
servirlo di pari consentimento.

<span id="an_3:10">3:10</span> Di là dai fiumi d’Etiopia i miei
supplicanti, i miei figliuoli dispersi, mi porteranno le loro offerte.

<span id="an_3:11">3:11</span> In quel giorno, tu non avrai da
vergognarti di tutte le tue azioni con le quali hai peccato contro di
me; perché, allora, io torrò in mezzo a te quelli che trionfano
superbamente, e tu non farai più l’altera sul mio monte santo.

<span id="an_3:12">3:12</span> E lascerò in mezzo a te un popolo umile e
povero, che confiderà nel nome dell’Eterno.

<span id="an_3:13">3:13</span> Il residuo d’Israele non commetterà
iniquità, non dirà menzogne, né si troverà nella lor bocca lingua
ingannatrice; poiché essi pascoleranno, si coricheranno, né vi sarà chi
li spaventi.

<span id="an_3:14">3:14</span> Manda gridi di gioia, o figliuola di
Sion! Manda gridi d’allegrezza, o Israele! Rallegrati ed esulta con
tutto il cuore, o figliuola di Gerusalemme!

<span id="an_3:15">3:15</span> L’Eterno ha revocato le sue sentenze
contro di te, ha cacciato via il tuo nemico, il Re d’Israele, l’Eterno,
è in mezzo a te, non avrai più da temere alcun male.

<span id="an_3:16">3:16</span> In quel giorno, si dirà a Gerusalemme:
"Non temere, o Sion, le tue mani non s’infiacchiscano!

<span id="an_3:17">3:17</span> L’Eterno, il tuo Dio, è in mezzo a te,
come un Potente che salva; egli si rallegrerà con gran gioia per via di
te, si acqueterà nell’amor suo, esulterà, per via di te, con gridi di
gioia".

<span id="an_3:18">3:18</span> Io raccoglierò quelli che sono nel dolore
lungi dalle feste solenni; sono tuoi; su loro grava l’obbrobrio!

<span id="an_3:19">3:19</span> Ecco, in quel tempo, io agirò contro
tutti quelli che t’opprimono; salverò la pecora che zoppica, e
raccoglierò quella ch’è stata cacciata, e li renderò gloriosi e
rinomati, in tutti i paesi dove sono stati nell’onta.

<span id="an_3:20">3:20</span> In quel tempo, io vi ricondurrò, in quel
tempo, vi raccoglierò; poiché vi renderò rinomati e gloriosi fra tutti i
popoli della terra, quando farò tornare, sotto i vostri occhi, quelli
che sono in cattività, dice l’Eterno.

------------------------------------------------------------------------

[Next: Haggai](hag)
