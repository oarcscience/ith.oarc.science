[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jer)  [Next](eze) 

------------------------------------------------------------------------

### Italian Bible: Lamentations

<span id="an_1:1">1:1</span> Come mai siede solitaria la città già così
popolata? Come mai è diventata simile a una vedova, quella ch’era grande
fra le nazioni; ed è stata ridotta tributaria colei ch’era principessa
fra le province?

<span id="an_1:2">1:2</span> Ella piange, piange, durante la notte, le
lacrime le copron le guance; fra tutti i suoi amanti non ha chi la
consoli; tutti i suoi amici l’hanno tradita, le son diventati nemici.

<span id="an_1:3">1:3</span> Giuda è andato in esilio, a motivo
dell’afflizione e del duro servaggio; abita in mezzo alle nazioni, non
trova riposo; tutti i suoi persecutori l’han raggiunto quand’era fra le
gole strette.

<span id="an_1:4">1:4</span> Le vie di Sion fanno cordoglio, perché
nessuno vien più alle solenni assemblee; tutte le sue porte sono
deserte; i suoi sacerdoti sospirano, le sue vergini sono addolorate, ed
ella stessa è piena d’amarezza.

<span id="an_1:5">1:5</span> I suoi avversari han preso il sopravvento,
i suoi nemici prosperano; poiché l’Eterno l’ha afflitta per la
moltitudine delle sue trasgressioni; i suoi bambini sono andati in
cattività, davanti all’avversario.

<span id="an_1:6">1:6</span> E dalla figliuola di Sion se n’è andato
tutto il suo splendore; i suoi capi sono diventati come cervi che non
trovan pastura e se ne vanno spossati dinanzi a colui che l’insegue.

<span id="an_1:7">1:7</span> Nei giorni della sua afflizione, della sua
vita errante, Gerusalemme si ricorda di tutti i beni preziosi che
possedeva fino dai giorni antichi; ora che il suo popolo è caduto in man
dell’avversario, e nessuno la soccorre, i suoi avversari la guardano, e
ridono del suo misero stato.

<span id="an_1:8">1:8</span> Gerusalemme ha gravemente peccato; perciò è
divenuta come una cosa impura; tutti quelli che l’onoravano la
sprezzano, perché han visto la sua nudità; ella stessa sospira, e volta
la faccia.

<span id="an_1:9">1:9</span> La sua lordura era nelle pieghe della sua
veste; ella non pensava alla sua fine; perciò è caduta in modo
sorprendente, non ha chi la consoli. "O Eterno, vedi la mia afflizione,
poiché il nemico trionfa!"

<span id="an_1:10">1:10</span> L’avversario ha steso la mano su quanto
ella avea di più caro; poich’ella ha visto i pagani entrare nel suo
santuario; que’ pagani, riguardo ai quali tu avevi comandato che non
entrassero nella tua raunanza.

<span id="an_1:11">1:11</span> Tutto il suo popolo sospira, cerca del
pane; dà le cose sue più preziose in cambio di cibo, per rianimar la sua
vita. "Guarda, o Eterno, vedi in che stato abietto io son ridotta!

<span id="an_1:12">1:12</span> Nulla di simile v’avvenga, o voi che
passate di qui! Mirate, guardate, se v’è dolore pari al dolore da cui
sono oppressa, e col quale l’Eterno m’ha afflitta nel giorno
dell’ardente sua ira.

<span id="an_1:13">1:13</span> Dall’alto egli ha mandato un fuoco nelle
mie ossa, che se n’è impadronito; egli ha teso una rete ai miei piedi,
m’ha rovesciata a terra; m’ha gettata nella desolazione, in un languore
di tutti i giorni.

<span id="an_1:14">1:14</span> Dalla sua mano è legato il giogo delle
mie trasgressioni, che s’intrecciano, gravano sul mio collo; egli ha
fiaccato la mia forza; il Signore m’ha dato in mani, alle quali non
posso resistere.

<span id="an_1:15">1:15</span> Il Signore ha atterrati entro il mio
recinto tutti i miei prodi; ha convocato contro di me una gran raunanza,
per schiacciare i miei giovani; il Signore ha calcato, come in un tino,
la vergine figliuola di Giuda.

<span id="an_1:16">1:16</span> Per questo, io piango; i miei occhi, i
miei occhi si struggono in lacrime, perché lungi da me è il consolatore,
che potrebbe rianimarmi la vita. I miei figliuoli son desolati, perché
il nemico ha trionfato".

<span id="an_1:17">1:17</span> Sion stende le mani… non v’è alcuno che
la consoli; l’Eterno ha comandato ai nemici di Giacobbe di circondarlo
da tutte le parti. Gerusalemme è, in mezzo a loro, come una cosa impura.

<span id="an_1:18">1:18</span> "L’Eterno è giusto, poiché io mi son
ribellata alla sua parola. Deh, ascoltate, o popoli tutti, e vedete il
mio dolore! Le mie vergini ed i miei giovani sono andati in cattività.

<span id="an_1:19">1:19</span> Io ho chiamato i miei amanti, ma essi
m’hanno ingannata; i miei sacerdoti e i miei anziani hanno esalato
l’anima nella città, mentre cercavan del cibo per rianimarsi la vita.

<span id="an_1:20">1:20</span> O Eterno, guarda, ch’io sono in angoscia!
Le mie viscere si commuovono, il cuore mi si sconvolge in seno, perché
la mia ribellione è stata grave. Fuori, la spada mi orba de’ miei
figliuoli; dentro, sta la morte.

<span id="an_1:21">1:21</span> M’odon sospirare… non v’è chi mi consoli.
Tutti i miei nemici hanno udita la mia sciagura, e si rallegrano che tu
l’abbia cagionata; tu farai venire il giorno che hai annunziato, e
allora saranno come me.

<span id="an_1:22">1:22</span> Venga dinanzi a te tutta la loro
malvagità, e trattali come hai trattato me a motivo di tutte le mie
trasgressioni! Poiché i miei sospiri son numerosi, e il mio cuore è
languente".

<span id="an_2:1">2:1</span> Come mai ha il Signore, nella sua ira,
coperto d’una nube oscura la figliuola di Sion? Egli ha gettato di cielo
in terra la gloria d’Israele, e non s’è ricordato dello sgabello de’
suoi piedi, nel giorno della sua ira!

<span id="an_2:2">2:2</span> Il Signore ha distrutto senza pietà tutte
le dimore di Giacobbe; nella sua ira, ha rovesciato, ha stese al suolo
le fortezze della figliuola di Giuda, ne ha profanato il regno e i capi.

<span id="an_2:3">2:3</span> Nell’ardente sua ira, ha infranta tutta la
potenza d’Israele; ha ritirato la propria destra in presenza del nemico;
ha consumato Giacobbe a guisa di fuoco fiammeggiante che divora
d’ogn’intorno.

<span id="an_2:4">2:4</span> Ha teso il suo arco come il nemico, ha
alzata la destra come un avversario, ha trucidato tutti quelli ch’eran
più cari a vedersi; ha riversato il suo furore come un fuoco sulla tenda
della figliuola di Sion.

<span id="an_2:5">2:5</span> Il Signore è divenuto come un nemico; ha
divorato Israele; ha divorato tutti i suoi palazzi, ha distrutto le sue
fortezze, ha moltiplicato nella figliuola di Giuda i lamenti e i gemiti.

<span id="an_2:6">2:6</span> Ha devastato la propria tenda come un
giardino, ha distrutto il luogo della sua raunanza; l’Eterno ha fatto
dimenticare in Sion le feste solenni ed i sabati, e, nell’indignazione
della sua ira, ha reietto re e sacerdoti.

<span id="an_2:7">2:7</span> Il Signore ha preso in disgusto il suo
altare, ha aborrito il suo santuario, ha dato i muri de’ palazzi di Sion
in mano dei nemici, i quali han levato grida nella casa dell’Eterno,
come in un giorno di festa.

<span id="an_2:8">2:8</span> L’Eterno ha deciso di distruggere le mura
della figliuola di Sion; ha steso la corda, non ha ritirato la mano,
prima d’averli distrutti; ha coperto di lutto bastioni e mura; gli uni e
le altre languiscono.

<span id="an_2:9">2:9</span> Le sue porte sono affondate in terra; egli
ha distrutto, spezzato le sue sbarre; il suo re e i suoi capi sono fra
le nazioni; non v’è più legge, ed anche i suoi profeti non ricevono più
visioni dall’Eterno.

<span id="an_2:10">2:10</span> Gli anziani della figliuola di Sion
seggono in terra in silenzio; si son gettati della polvere sul capo, si
son cinti di sacchi; le vergini di Gerusalemme curvano il capo al suolo.

<span id="an_2:11">2:11</span> I miei occhi si consumano pel tanto
lacrimare, le mie viscere si commuovono, il mio fegato si spande in
terra per il disastro della figliuola del mio popolo, al pensiero de’
bambini e de’ lattanti che venivano meno per le piazze della città.

<span id="an_2:12">2:12</span> Essi chiedevano alle loro madri: "Dov’è
il pane, dov’è il vino?…" e intanto venivano meno come de’ feriti a
morte nelle piazze della città, e rendevano l’anima sul seno delle madri
loro.

<span id="an_2:13">2:13</span> Che ti dirò? A che ti paragonerò, o
figliuola di Gerusalemme? Che troverò di simile a te per consolarti, o
vergine figliuola di Gerusalemme? Poiché la tua ferita è larga quanto il
mare; chi ti potrà guarire?

<span id="an_2:14">2:14</span> I tuoi profeti hanno avuto per te visioni
vane e delusorie; non hanno messo a nudo la tua nequizia, per stornare
da te la cattività; le profezie che hanno fatto a tuo riguardo non eran
che oracoli vani e seduttori.

<span id="an_2:15">2:15</span> Tutti i passanti batton le mani al
vederti; fischiano e scuotono il capo al veder la figliuola di
Gerusalemme: "E’ questa la città che la gente chiamava una bellezza
perfetta, la gioia di tutta la terra?"

<span id="an_2:16">2:16</span> Tutti i tuoi nemici apron larga la bocca
contro di te; fischiano, digrignano i denti, dicono: "L’abbiamo
inghiottita! Sì, questo è il giorno che aspettavamo; ci siam giunti, lo
vediamo!"

<span id="an_2:17">2:17</span> L’Eterno ha fatto quello che s’era
proposto; ha adempiuta la parola che avea pronunziata fino dai giorni
antichi; ha distrutto senza pietà, ha fatto di te la gioia del nemico,
ha esaltato la potenza de’ tuoi avversari.

<span id="an_2:18">2:18</span> Il loro cuore grida al Signore: "O mura
della figliuola di Sion, spandete lacrime come un torrente, giorno e
notte! Non vi date requie, non abbiano riposo le pupille degli occhi
vostri!

<span id="an_2:19">2:19</span> Levatevi, gridate di notte, al principio
d’ogni vigilia! Spandete com’acqua il cuor vostro davanti alla faccia
del Signore! Levate le mani verso di lui per la vita de’ vostri bambini,
che vengon meno per la fame ai canti di tutte le strade!"

<span id="an_2:20">2:20</span> "Guarda, o Eterno, considera! Chi mai hai
trattato così? Delle donne han divorato il frutto delle loro viscere, i
bambini che accarezzavano! Sacerdoti e profeti sono stati massacrati nel
santuario del Signore!

<span id="an_2:21">2:21</span> Fanciulli e vecchi giacciono per terra
nelle vie; le mie vergini e i miei giovani son caduti per la spada; tu
li hai uccisi nel dì della tua ira, li hai massacrati senza pietà.

<span id="an_2:22">2:22</span> Tu hai convocato, come ad un giorno di
festa solenne, i miei terrori da tutte le parti; e nel giorno dell’ira
dell’Eterno non v’è stato né scampato né fuggiasco, quelli ch’io avevo
accarezzati e allevati, il mio nemico li ha consumati!"

<span id="an_3:1">3:1</span> Io sono un uomo che ha veduto l’afflizione
sotto la verga del suo furore.

<span id="an_3:2">3:2</span> Egli m’ha condotto, m’ha fatto camminare
nelle tenebre e non nella luce.

<span id="an_3:3">3:3</span> Sì, contro di me di nuovo volge la sua mano
tutto il giorno.

<span id="an_3:4">3:4</span> Egli ha consunta la mia carne e la mia
pelle, ha fiaccato le mie ossa.

<span id="an_3:5">3:5</span> Ha costituito una cinta contro di me, m’ha
circondato d’amarezza e d’affanno.

<span id="an_3:6">3:6</span> M’ha fatto abitare in luoghi tenebrosi,
come quelli che son morti da lungo tempo.

<span id="an_3:7">3:7</span> Egli m’ha circondato d’un muro, perché non
esca: m’ha caricato di pesanti catene.

<span id="an_3:8">3:8</span> Anche quando grido e chiamo al soccorso,
egli chiude l’accesso alla mia preghiera.

<span id="an_3:9">3:9</span> Egli m’ha sbarrato la via di blocchi di
pietra, ha sconvolti i miei sentieri.

<span id="an_3:10">3:10</span> Egli è stato per me come un orso in
agguato, come un leone in luoghi nascosti.

<span id="an_3:11">3:11</span> Egli m’ha sviato dal mio cammino e m’ha
squarciato, m’ha reso desolato.

<span id="an_3:12">3:12</span> Ha teso il suo arco, m’ha preso come mira
delle sue frecce.

<span id="an_3:13">3:13</span> M’ha fatto penetrar nelle reni le saette
del suo turcasso.

<span id="an_3:14">3:14</span> Io son diventato lo scherno di tutto il
mio popolo, la sua canzone di tutto il giorno.

<span id="an_3:15">3:15</span> Egli m’ha saziato d’amarezza, m’ha
abbeverato d’assenzio.

<span id="an_3:16">3:16</span> M’ha spezzato i denti con della ghiaia,
m’ha affondato nella cenere.

<span id="an_3:17">3:17</span> Tu hai allontanata l’anima mia dalla
pace, io ho dimenticato il benessere.

<span id="an_3:18">3:18</span> Io ho detto: "E’ sparita la mia fiducia,
non ho più speranza nell’Eterno!"

<span id="an_3:19">3:19</span> Ricordati della mia afflizione, della mia
vita raminga, dell’assenzio e dell’amarezza!

<span id="an_3:20">3:20</span> L’anima mia se ne ricorda del continuo, e
n’è abbattuta dentro di me.

<span id="an_3:21">3:21</span> Questo voglio richiamarmi alla mente, per
questo voglio sperare:

<span id="an_3:22">3:22</span> E’ una grazia dell’Eterno che non siamo
stati interamente distrutti; poiché le sue compassioni non sono
esaurite;

<span id="an_3:23">3:23</span> si rinnovano ogni mattina. Grande è la
tua fedeltà!

<span id="an_3:24">3:24</span> "L’Eterno è la mia parte", dice l’anima
mia, "perciò spererò in lui".

<span id="an_3:25">3:25</span> L’Eterno è buono per quelli che sperano
in lui, per l’anima che lo cerca.

<span id="an_3:26">3:26</span> Buona cosa è aspettare in silenzio la
salvezza dell’Eterno.

<span id="an_3:27">3:27</span> Buona cosa è per l’uomo portare il giogo
nella sua giovinezza.

<span id="an_3:28">3:28</span> Si segga egli solitario e stia in
silenzio quando l’Eterno glielo impone!

<span id="an_3:29">3:29</span> Metta la sua bocca nella polvere! forse,
v’è ancora speranza.

<span id="an_3:30">3:30</span> Porga la guancia a chi lo percuote, si
sazi pure di vituperio!

<span id="an_3:31">3:31</span> Poiché il Signore non ripudia in
perpetuo;

<span id="an_3:32">3:32</span> ma, se affligge, ha altresì compassione,
secondo la moltitudine delle sue benignità;

<span id="an_3:33">3:33</span> giacché non è volentieri ch’egli umilia
ed affligge i figliuoli degli uomini.

<span id="an_3:34">3:34</span> Quand’uno schiaccia sotto i piedi tutti i
prigionieri della terra,

<span id="an_3:35">3:35</span> quand’uno perverte il diritto d’un uomo
nel cospetto dell’Altissimo,

<span id="an_3:36">3:36</span> quando si fa torto ad alcuno nella sua
causa, il Signore non lo vede egli?

<span id="an_3:37">3:37</span> Chi mai dice una cosa che s’avveri, se il
Signore non l’ha comandato?

<span id="an_3:38">3:38</span> Il male ed il bene non procedon essi
dalla bocca dell’Altissimo?

<span id="an_3:39">3:39</span> Perché il vivente si rammaricherebbe?
Ognuno si rammarichi del proprio peccato!

<span id="an_3:40">3:40</span> Esaminiamo le nostre vie, scrutiamole, e
torniamo all’Eterno!

<span id="an_3:41">3:41</span> Eleviamo insiem con le mani, i nostri
cuori a Dio ne’ cieli!

<span id="an_3:42">3:42</span> Noi abbiam peccato, siamo stati ribelli,
e tu non hai perdonato.

<span id="an_3:43">3:43</span> Tu ti sei avvolto nella tua ira, e ci hai
inseguiti; tu hai ucciso senza pietà;

<span id="an_3:44">3:44</span> ti sei avvolto in una nuvola, perché la
preghiera non potesse passare;

<span id="an_3:45">3:45</span> tu hai fatto di noi delle spazzature, dei
rifiuti, in mezzo ai popoli.

<span id="an_3:46">3:46</span> Tutti i nostri nemici aprono larga la
bocca contro di noi.

<span id="an_3:47">3:47</span> Ci son toccati il terrore, la fossa, la
desolazione e la ruina.

<span id="an_3:48">3:48</span> I miei occhi si sciolgono in rivi
d’acqua, a motivo della ruina della figliuola del mio popolo.

<span id="an_3:49">3:49</span> L’occhio mio si scioglie in lacrime,
senza posa, senza intermittenza,

<span id="an_3:50">3:50</span> finché dal cielo l’Eterno non guardi e
non veda il nostro stato.

<span id="an_3:51">3:51</span> L’occhio mio m’affanna l’anima a motivo
di tutte le figliuole della mia città.

<span id="an_3:52">3:52</span> Quelli che mi son nemici senza cagione,
m’han dato la caccia come a un uccello.

<span id="an_3:53">3:53</span> M’hanno annientato la vita nella fossa,
m’han gettato delle pietre addosso.

<span id="an_3:54">3:54</span> Le acque salivano fin sopra al mio capo,
io dicevo: "E’ finita per me!"

<span id="an_3:55">3:55</span> Io ho invocato il tuo nome, o Eterno, dal
fondo della fossa;

<span id="an_3:56">3:56</span> tu hai udito la mia voce; non nascondere
il tuo orecchio al mio sospiro, al mio grido!

<span id="an_3:57">3:57</span> Nel giorno ch’io t’ho invocato ti sei
avvicinato; tu hai detto: "Non temere!"

<span id="an_3:58">3:58</span> O Signore, tu hai difesa la causa
dell’anima mia, tu hai redento la mia vita.

<span id="an_3:59">3:59</span> O Eterno, tu vedi il torto che m’è fatto,
giudica tu la mia causa!

<span id="an_3:60">3:60</span> Tu vedi tutto il loro rancore, tutte le
loro macchinazioni contro di me.

<span id="an_3:61">3:61</span> Tu odi i loro oltraggi, o Eterno, tutte
le loro macchinazioni contro di me,

<span id="an_3:62">3:62</span> il linguaggio di quelli che si levano
contro di me, quello che meditano contro di me tutto il giorno!

<span id="an_3:63">3:63</span> Guarda! quando si seggono, quando
s’alzano, io sono la loro canzone.

<span id="an_3:64">3:64</span> Tu li retribuirai, o Eterno, secondo
l’opera delle loro mani.

<span id="an_3:65">3:65</span> Darai loro induramento di cuore, la tua
maledizione.

<span id="an_3:66">3:66</span> Li inseguirai nella tua ira, e li
sterminerai di sotto i cieli dell’Eterno.

<span id="an_4:1">4:1</span> Come mai s’è oscurato l’oro, s’è alterato
l’oro più puro? Come mai le pietre del santuario si trovano sparse qua e
là ai canti di tutte le strade?

<span id="an_4:2">4:2</span> I nobili figliuoli di Sion, pregiati al
pari dell’oro fino, come mai son reputati quali vasi di terra, opera di
mani di vasaio?

<span id="an_4:3">4:3</span> Perfino gli sciacalli porgon le mammelle e
allattano i lor piccini; la figliuola del mio popolo è divenuta crudele,
come gli struzzi del deserto.

<span id="an_4:4">4:4</span> La lingua del lattante gli s’attacca al
palato, per la sete; i bambini chiedon del pane, e non v’è chi gliene
dia.

<span id="an_4:5">4:5</span> Quelli che si nutrivan di cibi delicati
cadon d’inedia per le strade; quelli ch’erano allevati nella porpora
abbracciano il letamaio.

<span id="an_4:6">4:6</span> Il castigo dell’iniquità della figliuola
del mio popolo e maggiore di quello del peccato di Sodoma, che fu
distrutta in un attimo, senza che mano d’uomo la colpisse.

<span id="an_4:7">4:7</span> I suoi principi erano più splendenti della
neve, più bianchi del latte; aveano il corpo più vermiglio del corallo,
il lor volto era uno zaffiro.

<span id="an_4:8">4:8</span> Il loro aspetto è ora più cupo del nero;
non si riconoscon più per le vie; la loro pelle è attaccata alle ossa, è
secca, è diventata come un legno.

<span id="an_4:9">4:9</span> Più felici sono stati gli uccisi di spada
di quelli che muoion di fame; poiché questi deperiscono estenuati, per
mancanza de’ prodotti dei campi.

<span id="an_4:10">4:10</span> Delle donne, pur sì pietose, hanno con le
lor mani fatto cuocere i loro bambini, che han servito loro di cibo,
nella ruina della figliuola del mio popolo.

<span id="an_4:11">4:11</span> L’Eterno ha esaurito il suo furore, ha
riservata l’ardente sua ira, ha acceso in Sion un fuoco, che ne ha
divorato le fondamenta.

<span id="an_4:12">4:12</span> Né i re della terra né alcun abitante del
mondo avrebbero mai creduto che l’avversario, il nemico, sarebbe entrato
nelle porte di Gerusalemme.

<span id="an_4:13">4:13</span> Così è avvenuto per via de’ peccati de’
suoi profeti, delle iniquità de’ suoi sacerdoti, che hanno sparso nel
mezzo di lei il sangue dei giusti.

<span id="an_4:14">4:14</span> Essi erravan come ciechi per le strade,
lordati di sangue, in guisa che non si potevano toccare le loro vesti.

<span id="an_4:15">4:15</span> "Fatevi in là! Un impuro!" si gridava al
loro apparire; "Fatevi in là! Fatevi in là! Non lo toccate!" Quando
fuggivano, erravan qua e là, e si diceva fra le nazioni: "Non restino
più qui!"

<span id="an_4:16">4:16</span> La faccia dell’Eterno li ha dispersi,
egli non volge più verso loro il suo sguardo; non s’è portato rispetto
ai sacerdoti, né s’è avuto pietà de’ vecchi.

<span id="an_4:17">4:17</span> E a noi si consumavano ancora gli occhi
in cerca d’un soccorso, aspettato invano; dai nostri posti di vedetta
scrutavamo la venuta d’una nazione che non potea salvarci.

<span id="an_4:18">4:18</span> Si spiavano i nostri passi, impedendoci
di camminare per le nostre piazze. "La nostra fine è prossima",
dicevamo: "I nostri giorni son compiuti, la nostra fine è giunta!"

<span id="an_4:19">4:19</span> I nostri persecutori sono stati più
leggeri delle aquile de’ cieli; ci han dato la caccia su per le
montagne, ci han teso agguati nel deserto.

<span id="an_4:20">4:20</span> Colui che ci fa respirare, l’unto
dell’Eterno è stato preso nelle loro fosse; egli, del quale dicevamo:
"Alla sua ombra noi vivremo fra le nazioni".

<span id="an_4:21">4:21</span> Rallegrati, gioisci, o figliuola d’Edom,
che dimori nel paese di Uts! Anche fino a te passerà la coppa; tu
t’inebrierai e ti nuderai.

<span id="an_4:22">4:22</span> Il castigo della tua iniquità è finito, o
figliuola di Sion! Egli non ti manderà più in cattività; egli punisce
l’iniquità tua, o figliuola d’Edom, mette allo scoperto i tuoi peccati.

<span id="an_5:1">5:1</span> Ricordati, Eterno, di quello che ci è
avvenuto! Guarda e vedi il nostro obbrobrio!

<span id="an_5:2">5:2</span> La nostra eredità è passata a degli
stranieri, le nostre case, a degli estranei.

<span id="an_5:3">5:3</span> Noi siam diventati orfani, senza padre, le
nostre madri son come vedove.

<span id="an_5:4">5:4</span> Noi beviamo la nostr’acqua a prezzo di
danaro, le nostre legna ci vengono a pagamento.

<span id="an_5:5">5:5</span> Col collo carico noi siamo inseguiti, siamo
spossati, non abbiamo requie.

<span id="an_5:6">5:6</span> Abbiam teso la mano verso l’Egitto e verso
l’Assiria, per saziarci di pane.

<span id="an_5:7">5:7</span> I nostri padri hanno peccato, e non sono
più; e noi portiamo la pena delle loro iniquità.

<span id="an_5:8">5:8</span> Degli schiavi dominano su noi, e non v’è
chi ci liberi dalle loro mani.

<span id="an_5:9">5:9</span> Noi raccogliamo il nostro pane col rischio
della nostra vita, affrontando la spada del deserto.

<span id="an_5:10">5:10</span> La nostra pelle brucia come un forno, per
l’arsura della fame.

<span id="an_5:11">5:11</span> Essi hanno disonorato le donne in Sion,
le vergini nelle città di Giuda.

<span id="an_5:12">5:12</span> I capi sono stati impiccati dalle loro
mani, la persona de’ vecchi non è stata rispettata.

<span id="an_5:13">5:13</span> I giovani han portato le macine, i
giovanetti han vacillato sotto il carico delle legna.

<span id="an_5:14">5:14</span> I vecchi hanno abbandonato la porta, i
giovani la musica dei loro strumenti.

<span id="an_5:15">5:15</span> La gioia de’ nostri cuori è cessata, le
nostre danze son mutate in lutto.

<span id="an_5:16">5:16</span> La corona ci è caduta dal capo; guai a
noi, poiché abbiamo peccato!

<span id="an_5:17">5:17</span> Per questo langue il nostro cuore, per
questo s’oscuran gli occhi nostri:

<span id="an_5:18">5:18</span> perché il monte di Sion è desolato, e vi
passeggian le volpi.

<span id="an_5:19">5:19</span> Ma tu, o Eterno, regni in perpetuo; il
tuo trono sussiste d’età in età.

<span id="an_5:20">5:20</span> Perché ci dimenticheresti tu in perpetuo,
e ci abbandoneresti per un lungo tempo?

<span id="an_5:21">5:21</span> Facci tornare a te, o Eterno, e noi
torneremo! Ridonaci de’ giorni come quelli d’un tempo!

<span id="an_5:22">5:22</span> Ché, ora, tu ci hai veramente reietti, e
ti sei grandemente adirato contro di noi!

------------------------------------------------------------------------

[Next: Ezekiel](eze)
