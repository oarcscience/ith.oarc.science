[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](gen)  [Next](lev) 

------------------------------------------------------------------------

### Italian Bible: Exodus

<span id="an_1:1">1:1</span> Or questi sono i nomi dei figliuoli
d’Israele che vennero in Egitto. Essi ci vennero con Giacobbe, ciascuno
con la sua famiglia:

<span id="an_1:2">1:2</span> Ruben, Simeone, Levi e Giuda;

<span id="an_1:3">1:3</span> Issacar, Zabulon e Beniamino;

<span id="an_1:4">1:4</span> Dan e Neftali, Gad e Ascer.

<span id="an_1:5">1:5</span> Tutte le persone discendenti da Giacobbe
ammontavano a settanta. Giuseppe era già in Egitto.

<span id="an_1:6">1:6</span> E Giuseppe morì, come moriron pure tutti i
suoi fratelli e tutta quella generazione.

<span id="an_1:7">1:7</span> E i figliuoli d’Israele furon fecondi,
moltiplicarono copiosamente, diventarono numerosi e si fecero oltremodo
potenti, e il paese ne fu ripieno.

<span id="an_1:8">1:8</span> Or sorse sopra l’Egitto un nuovo re, che
non avea conosciuto Giuseppe.

<span id="an_1:9">1:9</span> Egli disse al suo popolo: "Ecco, il popolo
de’ figliuoli d’Israele è più numeroso e più potente di noi.

<span id="an_1:10">1:10</span> Orsù, usiamo prudenza con essi; che non
abbiano a moltiplicare e, in caso di guerra, non abbiano a unirsi ai
nostri nemici e combattere contro di noi e poi andarsene dal paese".

<span id="an_1:11">1:11</span> Stabilirono dunque sopra Israele de’
soprastanti ai lavori, che l’opprimessero con le loro angherie. Ed esso
edificò a Faraone le città di approvvigionamento, Pithom e Raamses.

<span id="an_1:12">1:12</span> Ma più l’opprimevano, e più il popolo
moltiplicava e s’estendeva; e gli Egiziani presero in avversione i
figliuoli d’Israele,

<span id="an_1:13">1:13</span> e fecero servire i figliuoli d’Israele
con asprezza,

<span id="an_1:14">1:14</span> e amareggiaron loro la vita con una dura
servitù, adoprandoli nei lavori d’argilla e di mattoni, e in ogni sorta
di lavori nei campi. E imponevano loro tutti questi lavori, con
asprezza.

<span id="an_1:15">1:15</span> Il re d’Egitto parlò anche alle levatrici
degli Ebrei, delle quali l’una si chiamava Scifra e l’altra Pua. E
disse:

<span id="an_1:16">1:16</span> "Quando assisterete le donne ebree al
tempo del parto, e le vedrete sulla seggiola, se è un maschio,
uccidetelo; ma se è una femmina, lasciatela vivere".

<span id="an_1:17">1:17</span> Ma le levatrici temettero Iddio, e non
fecero quello che il re d’Egitto aveva ordinato loro; lasciarono vivere
i maschi.

<span id="an_1:18">1:18</span> Allora il re d’Egitto chiamò le
levatrici, e disse loro: "Perché avete fatto questo, e avete lasciato
vivere i maschi?"

<span id="an_1:19">1:19</span> E le levatrici risposero a Faraone: "Egli
è che le donne ebree non sono come le egiziane; sono vigorose, e, prima
che la levatrice arrivi da loro, hanno partorito".

<span id="an_1:20">1:20</span> E Dio fece del bene a quelle levatrici; e
il popolo moltiplicò e divenne oltremodo potente.

<span id="an_1:21">1:21</span> E perché quelle levatrici temettero
Iddio, egli fece prosperare le loro case.

<span id="an_1:22">1:22</span> Allora Faraone diede quest’ordine al suo
popolo: "Ogni maschio che nasce, gettatelo nel fiume; ma lasciate vivere
tutte le femmine".

<span id="an_2:1">2:1</span> Or un uomo della casa di Levi andò e prese
per moglie una figliuola di Levi.

<span id="an_2:2">2:2</span> Questa donna concepì, e partorì un
figliuolo; e vedendo com’egli era bello, lo tenne nascosto tre mesi.

<span id="an_2:3">2:3</span> E quando non poté più tenerlo nascosto,
prese un canestro fatto di giunchi, lo spalmò di bitume e di pece, vi
pose dentro il bambino, e lo mise nel canneto sulla riva del fiume.

<span id="an_2:4">2:4</span> E la sorella del bambino se ne stava a una
certa distanza, per sapere quel che gli succederebbe.

<span id="an_2:5">2:5</span> Or la figliuola di Faraone scese a fare le
sue abluzioni sulla riva del fiume; e le sue donzelle passeggiavano
lungo il fiume. Ella vide il canestro nel canneto, e mandò la sua
cameriera a prenderlo.

<span id="an_2:6">2:6</span> L’aprì, e vide il bimbo; ed ecco, il
piccino piangeva; ed ella n’ebbe compassione, e disse: "Questo è uno de’
figliuoli degli Ebrei".

<span id="an_2:7">2:7</span> Allora la sorella del bambino disse alla
figliuola di Faraone: "Devo andare a chiamarti una balia tra le donne
ebree che t’allatti questo bimbo?"

<span id="an_2:8">2:8</span> La figliuola di Faraone le rispose: "Va’".
E la fanciulla andò a chiamare la madre del bambino.

<span id="an_2:9">2:9</span> E la figliuola di Faraone le disse: "Porta
via questo bambino, allattamelo, e io ti darò il tuo salario". E quella
donna prese il bambino e l’allattò.

<span id="an_2:10">2:10</span> E quando il bambino fu cresciuto, ella lo
menò dalla figliuola di Faraone: esso fu per lei come un figliuolo, ed
ella gli pose nome Mosè; "Perché, disse, io l’ho tratto dall’acqua".

<span id="an_2:11">2:11</span> Or in que’ giorni, quando Mosè era già
diventato grande, avvenne ch’egli uscì a trovare i suoi fratelli, e notò
i lavori di cui erano gravati; e vide un Egiziano, che percoteva uno
degli Ebrei suoi fratelli.

<span id="an_2:12">2:12</span> Egli volse lo sguardo di qua e di là; e,
visto che non c’era nessuno, uccise l’Egiziano, e lo nascose nella
sabbia.

<span id="an_2:13">2:13</span> Il giorno seguente uscì, ed ecco due
Ebrei che si litigavano; ed egli disse a quello che avea torto: "Perché
percuoti il tuo compagno?"

<span id="an_2:14">2:14</span> E quegli rispose: "Chi t’ha costituito
principe e giudice sopra di noi? Vuoi tu uccider me come uccidesti
l’Egiziano?" Allora Mosè ebbe paura, e disse: "Certo, la cosa è nota".

<span id="an_2:15">2:15</span> E quando Faraone udì il fatto, cercò di
uccidere Mosè; ma Mosè fuggì dal cospetto di Faraone, e si fermò nel
paese di Madian; e si mise a sedere presso ad un pozzo.

<span id="an_2:16">2:16</span> Or il sacerdote di Madian aveva sette
figliuole; ed esse vennero ad attinger acqua, e a riempire gli
abbeveratoi per abbeverare il gregge del padre loro.

<span id="an_2:17">2:17</span> Ma sopraggiunsero i pastori, che le
scacciarono. Allora Mosè si levò, prese la loro difesa, e abbeverò il
loro gregge.

<span id="an_2:18">2:18</span> E com’esse giunsero da Reuel loro padre,
questi disse: "Come mai siete tornate così presto oggi?"

<span id="an_2:19">2:19</span> Ed esse risposero: "Un Egiziano ci ha
liberate dalle mani de’ pastori, e di più ci ha attinto l’acqua, ed ha
abbeverato il gregge".

<span id="an_2:20">2:20</span> Ed egli disse alle sue figliuole: "E
dov’è? Perché avete lasciato là quell’uomo? Chiamatelo, che prenda
qualche cibo".

<span id="an_2:21">2:21</span> E Mosè acconsentì a stare da quell’uomo;
ed egli diede a Mosè Sefora, sua figliuola.

<span id="an_2:22">2:22</span> Ed ella partorì un figliuolo ch’egli
chiamò Ghershom; "perché, disse, io soggiorno in terra straniera".

<span id="an_2:23">2:23</span> Or nel corso di quel tempo, che fu lungo,
avvenne che il re d’Egitto morì; e i figliuoli d’Israele sospiravano a
motivo della schiavitù, e alzavan delle grida; e le grida che il
servaggio strappava loro salirono a Dio.

<span id="an_2:24">2:24</span> E Dio udì i loro gemiti; e Dio si ricordò
dei suo patto con Abrahamo, con Isacco e con Giacobbe.

<span id="an_2:25">2:25</span> E Dio vide i figliuoli d’Israele, e Dio
ebbe riguardo alla loro condizione.

<span id="an_3:1">3:1</span> Or Mosè pasceva il gregge di Jethro suo
suocero, sacerdote di Madian; e guidando il gregge dietro al deserto,
giunse alla montagna di Dio, a Horeb.

<span id="an_3:2">3:2</span> E l’angelo dell’Eterno gli apparve in una
fiamma di fuoco, di mezzo a un pruno. Mosè guardò, ed ecco il pruno era
tutto in fiamme, ma non si consumava.

<span id="an_3:3">3:3</span> E Mosè disse: "Ora voglio andar da quella
parte a vedere questa grande visione e come mai il pruno non si
consuma!"

<span id="an_3:4">3:4</span> E l’Eterno vide ch’egli s’era scostato per
andare a vedere. E Dio lo chiamò di mezzo al pruno, e disse: "Mosè!
Mosè!" Ed egli rispose: "Eccomi".

<span id="an_3:5">3:5</span> E Dio disse: "Non t’avvicinar qua; togliti
i calzari dai piedi, perché il luogo sul quale stai, e suolo sacro".

<span id="an_3:6">3:6</span> Poi aggiunse: "Io sono l’Iddio di tuo
padre, l’Iddio d’Abrahamo, l’Iddio d’Isacco e l’Iddio di Giacobbe". E
Mosè si nascose la faccia, perché avea paura di guardare Iddio.

<span id="an_3:7">3:7</span> E l’Eterno disse: "Ho veduto, ho veduto
l’afflizione del mio popolo che è in Egitto, e ho udito il grido che gli
strappano i suoi angariatori; perché conosco i suoi affanni;

<span id="an_3:8">3:8</span> e sono sceso per liberarlo dalla mano degli
Egiziani, e per farlo salire da quel paese in un paese buono e spazioso,
in un paese ove scorre il latte e il miele, nel luogo dove sono i
Cananei, gli Hittei, gli Amorei, i Ferezei, gli Hivvei e i Gebusei.

<span id="an_3:9">3:9</span> Ed ora, ecco, le grida de’ figliuoli
d’Israele son giunte a me, ed ho anche veduto l’oppressione che gli
Egiziani fanno loro soffrire.

<span id="an_3:10">3:10</span> Or dunque vieni, e io ti manderò a
Faraone perché tu faccia uscire il mio popolo, i figliuoli d’Israele,
dall’Egitto".

<span id="an_3:11">3:11</span> E Mosè disse a Dio: "Chi son io per
andare da Faraone e per trarre i figliuoli d’Israele dall’Egitto?"

<span id="an_3:12">3:12</span> E Dio disse: "Va’, perché io sarò teco; e
questo sarà per te il segno che son io che t’ho mandato: quando avrai
tratto il popolo dall’Egitto, voi servirete Iddio su questo monte".

<span id="an_3:13">3:13</span> E Mosè disse a Dio: "Ecco, quando sarò
andato dai figliuoli d’Israele e avrò detto loro: L’Iddio de’ vostri
padri m’ha mandato da voi, se essi mi dicono: Qual è il suo nome? che
risponderò loro?"

<span id="an_3:14">3:14</span> Iddio disse a Mosè: "Io sono quegli che
sono". Poi disse: "Dirai così ai figliuoli d’Israele: L’Io sono m’ha
mandato da voi".

<span id="an_3:15">3:15</span> Iddio disse ancora a Mosè: "Dirai così ai
figliuoli d’Israele: L’Eterno, l’Iddio de’ vostri padri, l’Iddio
d’Abrahamo, l’Iddio d’Isacco e l’Iddio di Giacobbe mi ha mandato da voi.
Tale è il mio nome in perpetuo, tale la mia designazione per tutte le
generazioni.

<span id="an_3:16">3:16</span> Va’ e raduna gli anziani d’Israele, e di’
loro: L’Eterno, l’Iddio de’ vostri padri, l’Iddio d’Abrahamo, d’Isacco e
di Giacobbe m’è apparso, dicendo: Certo, io vi ho visitati, e ho veduto
quello che vi si fa in Egitto;

<span id="an_3:17">3:17</span> e ho detto: Io vi trarrò dall’afflizione
d’Egitto, e vi farò salire nel paese dei Cananei, degli Hittei, degli
Amorei, de’ Ferezei, degli Hivvei e de’ Gebusei, in un paese ove scorre
il latte e il miele.

<span id="an_3:18">3:18</span> Ed essi ubbidiranno alla tua voce; e tu,
con gli anziani d’Israele, andrai dal re d’Egitto, e gli direte:
L’Eterno, l’Iddio degli Ebrei, ci è venuto incontro; or dunque, lasciaci
andare tre giornate di cammino nel deserto, per offrir sacrifizi
all’Eterno, all’Iddio nostro.

<span id="an_3:19">3:19</span> Or io so che il re d’Egitto non vi
concederà d’andare, se non forzato da una potente mano.

<span id="an_3:20">3:20</span> E io stenderò la mia mano e percoterò
l’Egitto con tutti i miracoli che io farò in mezzo ad esso; e, dopo
questo, vi lascerà andare.

<span id="an_3:21">3:21</span> E farò sì che questo popolo trovi favore
presso gli Egiziani; e avverrà che, quando ve ne andrete, non ve ne
andrete a mani vuote;

<span id="an_3:22">3:22</span> ma ogni donna domanderà alla sua vicina e
alla sua casigliana degli oggetti d’argento, degli oggetti d’oro e dei
vestiti; voi li metterete addosso ai vostri figliuoli e alle vostre
figliuole, e così spoglierete gli Egiziani".

<span id="an_4:1">4:1</span> Mosè rispose e disse: "Ma ecco, essi non mi
crederanno e non ubbidiranno alla mia voce, perché diranno: L’Eterno non
t’è apparso".

<span id="an_4:2">4:2</span> E l’Eterno gli disse: "Che è quello che hai
in mano?" Egli rispose: "Un bastone".

<span id="an_4:3">4:3</span> E l’Eterno disse: "Gettalo in terra". Egli
lo gettò in terra, ed esso diventò un serpente; e Mosè fuggì d’innanzi a
quello.

<span id="an_4:4">4:4</span> Allora l’Eterno disse a Mosè: "Stendi la
tua mano, e prendilo per la coda". Egli stese la mano, e lo prese, ed
esso ritornò un bastone nella sua mano.

<span id="an_4:5">4:5</span> "Questo farai, disse l’Eterno, affinché
credano che l’Eterno, l’Iddio dei loro padri, l’Iddio d’Abrahamo,
l’Iddio d’Isacco e l’Iddio di Giacobbe t’è apparso".

<span id="an_4:6">4:6</span> L’Eterno gli disse ancora: "Mettiti la mano
in seno". Ed egli si mise la mano in seno; poi, cavatala fuori, ecco che
la mano era lebbrosa, bianca come neve.

<span id="an_4:7">4:7</span> E l’Eterno gli disse: "Rimettiti la mano in
seno". Egli si rimise la mano in seno; poi, cavatasela di seno, ecco
ch’era ritornata come l’altra sua carne.

<span id="an_4:8">4:8</span> "Or avverrà, disse l’Eterno, che, se non ti
crederanno e non daranno ascolto alla voce del primo segno, crederanno
alla voce del secondo segno;

<span id="an_4:9">4:9</span> e se avverrà che non credano neppure a
questi due segni e non ubbidiscano alla tua voce, tu prenderai
dell’acqua del fiume, e la verserai sull’asciutto; e l’acqua che avrai
presa dal fiume, diventerà sangue sull’asciutto".

<span id="an_4:10">4:10</span> E Mosè disse all’Eterno: "Ahimè, Signore,
io non sono un parlatore; non lo ero in passato, e non lo sono da quando
tu hai parlato al tuo servo; giacché io sono tardo di parola e di
lingua".

<span id="an_4:11">4:11</span> E l’Eterno gli disse: "Chi ha fatto la
bocca dell’uomo? o chi rende muto o sordo o veggente o cieco? non son
io, l’Eterno?

<span id="an_4:12">4:12</span> Or dunque va’, e io sarò con la tua
bocca, e t’insegnerò quello che dovrai dire".

<span id="an_4:13">4:13</span> E Mosè disse: "Deh! Signore, manda il tuo
messaggio per mezzo di chi vorrai!"

<span id="an_4:14">4:14</span> Allora l’ira dell’Eterno s’accese contro
Mosè, ed egli disse: "Non c’è Aaronne tuo fratello, il Levita? Io so che
parla bene. E per l’appunto, ecco ch’egli esce ad incontrarti; e, come
ti vedrà, si rallegrerà in cuor suo.

<span id="an_4:15">4:15</span> Tu gli parlerai, e gli metterai le parole
in bocca; io sarò con la tua bocca e con la bocca sua, e v’insegnerò
quello che dovrete fare.

<span id="an_4:16">4:16</span> Egli parlerà per te al popolo; e così ti
servirà di bocca, e tu sarai per lui come Dio.

<span id="an_4:17">4:17</span> Or prendi in mano questo bastone col
quale farai i prodigi".

<span id="an_4:18">4:18</span> Allora Mosè se ne andò, tornò da Jethro
suo suocero, e gli disse: "Deh, lascia ch’io me ne vada e torni dai miei
fratelli che sono in Egitto, e vegga se sono ancor vivi". E Jethro disse
a Mosè: "Va’ in pace".

<span id="an_4:19">4:19</span> Or l’Eterno disse a Mosè in Madian: "Va’,
tornatene in Egitto, perché tutti quelli che cercavano di toglierti la
vita sono morti".

<span id="an_4:20">4:20</span> Mosè dunque prese la sua moglie e i suoi
figliuoli, li pose su degli asini, e tornò nei paese d’Egitto; e Mosè
prese nella sua mano il bastone di Dio.

<span id="an_4:21">4:21</span> E l’Eterno disse a Mosè: "Quando sarai
tornato in Egitto, avrai cura di fare dinanzi a Faraone tutti i prodigi
che t’ho dato potere di compiere; ma io gl’indurerò il cuore, ed egli
non lascerà partire il popolo.

<span id="an_4:22">4:22</span> E tu dirai a Faraone: Così dice l’Eterno:
Israele è il mio figliuolo, il mio primogenito;

<span id="an_4:23">4:23</span> e io ti dico: Lascia andare il mio
figliuolo, affinché mi serva; e se tu ricusi di lasciarlo andare, ecco,
io ucciderò il tuo figliuolo, il tuo primogenito".

<span id="an_4:24">4:24</span> Or avvenne che, essendo Mosè in viaggio,
nel luogo dov’egli albergava, l’Eterno gli si fece incontro, e cercò di
farlo morire.

<span id="an_4:25">4:25</span> Allora Sefora prese una selce tagliente,
recise il prepuzio del suo figliuolo, e lo gettò ai piedi di Mosè,
dicendo: "Sposo di sangue tu mi sei!"

<span id="an_4:26">4:26</span> E l’Eterno lo lasciò. Allora ella disse:
"Sposo di sangue, per via della circoncisione".

<span id="an_4:27">4:27</span> L’Eterno disse ad Aaronne: "Va’ nel
deserto incontro a Mosè". Ed egli andò, lo incontrò al monte di Dio, e
lo baciò.

<span id="an_4:28">4:28</span> E Mosè riferì ad Aaronne tutte le parole
che l’Eterno l’aveva incaricato di dire, e tutti i segni portentosi che
gli aveva ordinato di fare.

<span id="an_4:29">4:29</span> Mosè ed Aaronne dunque andarono, e
radunarono tutti gli anziani de’ figliuoli d’Israele.

<span id="an_4:30">4:30</span> E Aaronne riferì tutte le parole che
l’Eterno avea dette a Mosè, e fece i prodigi in presenza del popolo.

<span id="an_4:31">4:31</span> E il popolo prestò loro fede. Essi
intesero che l’Eterno avea visitato i figliuoli d’Israele e avea veduto
la loro afflizione, e s’inchinarono e adorarono.

<span id="an_5:1">5:1</span> Dopo questo, Mosè ed Aaronne vennero a
Faraone, e gli dissero: "Così dice l’Eterno, l’Iddio d’Israele: Lascia
andare il mio popolo, perché mi celebri una festa nel deserto".

<span id="an_5:2">5:2</span> Ma Faraone rispose: "Chi è l’Eterno ch’io
debba ubbidire alla sua voce e lasciar andare Israele? Io non conosco
l’Eterno, e non lascerò affatto andare Israele".

<span id="an_5:3">5:3</span> Ed essi dissero: "L’Iddio degli Ebrei si è
presentato a noi; lasciaci andare tre giornate di cammino nel deserto
per offrir sacrifizi all’Eterno, ch’è il nostro Dio, onde ei non abbia a
colpirci con la peste o con la spada".

<span id="an_5:4">5:4</span> E il re d’Egitto disse loro: "O Mosè e
Aaronne, perché distraete il popolo dai suoi lavori? Andate a fare
quello che vi è imposto!"

<span id="an_5:5">5:5</span> E Faraone disse: "Ecco, il popolo è ora
numeroso nel paese, e voi gli fate interrompere i lavori che gli sono
imposti".

<span id="an_5:6">5:6</span> E quello stesso giorno Faraone dette
quest’ordine agli ispettori del popolo e ai suoi sorveglianti:

<span id="an_5:7">5:7</span> "Voi non darete più, come prima, la paglia
al popolo per fare i mattoni; vadano essi a raccogliersi della paglia!

<span id="an_5:8">5:8</span> E imponete loro la stessa quantità di
mattoni di prima, senza diminuzione alcuna; perché son de’ pigri; e però
gridano dicendo: Andiamo a offrir sacrifizi al nostro Dio!

<span id="an_5:9">5:9</span> Sia questa gente caricata di lavoro; e si
occupi di quello senza badare a parole di menzogna".

<span id="an_5:10">5:10</span> Allora gl’ispettori del popolo e i
sorveglianti uscirono e dissero al popolo: "Così dice Faraone: Io non vi
darò più paglia.

<span id="an_5:11">5:11</span> Andate voi a procurarvi della paglia dove
ne potrete trovare, perché il vostro lavoro non sarà diminuito per
nulla".

<span id="an_5:12">5:12</span> Così il popolo si sparse per tutto il
paese d’Egitto, per raccogliere della stoppia invece di paglia.

<span id="an_5:13">5:13</span> E gli ispettori li sollecitavano dicendo:
"Compite i vostri lavori giorno per giorno, come quando c’era la
paglia!"

<span id="an_5:14">5:14</span> E i sorveglianti de’ figliuoli d’Israele
stabiliti sopra loro dagli ispettori di Faraone, furon battuti; e fu
loro detto: "Perché non avete fornito, ieri e oggi come prima, la
quantità di mattoni che v’è imposta?"

<span id="an_5:15">5:15</span> Allora i sorveglianti dei figliuoli
d’Israele vennero a lagnarsi da Faraone, dicendo: "Perché tratti così i
tuoi servitori?

<span id="an_5:16">5:16</span> Non si dà più paglia ai tuoi servitori, e
ci si dice: Fate de’ mattoni! ed ecco che i tuoi servitori sono battuti,
e il tuo popolo è considerato come colpevole!"

<span id="an_5:17">5:17</span> Ed egli rispose: "Siete dei pigri! siete
dei pigri! Per questo dite: Andiamo a offrir sacrifizi all’Eterno.

<span id="an_5:18">5:18</span> Or dunque andate a lavorare! non vi si
darà più paglia, e fornirete la quantità di mattoni prescritta".

<span id="an_5:19">5:19</span> I sorveglianti de’ figliuoli d’Israele si
videro ridotti a mal partito, perché si diceva loro: "Non diminuite per
nulla il numero de’ mattoni impostovi giorno per giorno".

<span id="an_5:20">5:20</span> E, uscendo da Faraone, incontrarono Mosè
e Aaronne, che stavano ad aspettarli,

<span id="an_5:21">5:21</span> e dissero loro: "L’Eterno volga il suo
sguardo su voi, e giudichi! poiché ci avete messi in cattivo odore
dinanzi a Faraone e dinanzi ai suoi servitori, e avete loro messa la
spada in mano perché ci uccida".

<span id="an_5:22">5:22</span> Allora Mosè tornò dall’Eterno, e disse:
"Signore, perché hai fatto del male a questo popolo? Perché dunque mi
hai mandato?

<span id="an_5:23">5:23</span> Poiché, da quando sono andato da Faraone
per parlargli in tuo nome, egli ha maltrattato questo popolo, e tu non
hai affatto liberato il tuo popolo".

<span id="an_6:1">6:1</span> L’Eterno disse a Mosè: "Ora vedrai quello
che farò a Faraone; perché, forzato da una mano potente, li lascerà
andare; anzi, forzato da una mano potente, li caccerà dal suo paese".

<span id="an_6:2">6:2</span> E Dio parlò a Mosè, e gli disse:

<span id="an_6:3">6:3</span> "Io sono l’Eterno, e apparii ad Abrahamo,
ad Isacco e a Giacobbe, come l’Iddio onnipotente; ma non fui conosciuto
da loro sotto il mio nome di Eterno.

<span id="an_6:4">6:4</span> Stabilii pure con loro il mio patto,
promettendo di dar loro il paese di Canaan, il paese dei loro
pellegrinaggi, nel quale soggiornavano.

<span id="an_6:5">6:5</span> Ed ho anche udito i gemiti de’ figliuoli
d’Israele che gli Egiziani tengono in schiavitù, e mi son ricordato del
mio patto.

<span id="an_6:6">6:6</span> Perciò di’ ai figliuoli d’Israele: Io sono
l’Eterno, vi sottrarrò ai duri lavori di cui vi gravano gli Egiziani, vi
emanciperò dalla loro schiavitù, e vi redimerò con braccio steso e con
grandi giudizi.

<span id="an_6:7">6:7</span> E vi prenderò per mio popolo, e sarò vostro
Dio; e voi conoscerete che io sono l’Eterno, il vostro Dio, che vi
sottrae ai duri lavori impostivi dagli Egiziani.

<span id="an_6:8">6:8</span> E v’introdurrò nel paese, che giurai di
dare ad Abrahamo, a Isacco e a Giacobbe; e ve lo darò come possesso
ereditario: io sono l’Eterno".

<span id="an_6:9">6:9</span> E Mosè parlò a quel modo ai figliuoli
d’Israele; ma essi non dettero ascolto a Mosè, a motivo dell’angoscia
dello spirito loro e della loro dura schiavitù.

<span id="an_6:10">6:10</span> E l’Eterno parlò a Mosè, dicendo:

<span id="an_6:11">6:11</span> "Va’, parla a Faraone re d’Egitto,
ond’egli lasci uscire i figliuoli d’Israele dal suo paese".

<span id="an_6:12">6:12</span> Ma Mosè parlò nel cospetto dell’Eterno, e
disse: "Ecco, i figliuoli d’Israele non mi hanno dato ascolto; come
dunque darebbe Faraone ascolto a me che sono incirconciso di labbra?"

<span id="an_6:13">6:13</span> E l’Eterno parlò a Mosè e ad Aaronne, e
comandò loro d’andare dai figliuoli d’Israele e da Faraone re d’Egitto,
per trarre i figliuoli d’Israele dal paese d’Egitto.

<span id="an_6:14">6:14</span> Questi sono i capi delle loro famiglie.
Figliuoli di Ruben, primogenito d’Israele: Henoc e Pallu, Hetsron e
Carmi. Questi sono i rami dei Rubeniti.

<span id="an_6:15">6:15</span> Figliuoli di Simeone: Jemuel, Jamin,
Ohad, Jakin, Tsochar e Saul, figliuolo della Cananea. Questi sono i rami
dei Simeoniti.

<span id="an_6:16">6:16</span> Questi sono i nomi dei figliuoli di Levi,
secondo le loro generazioni: Gherson, Kehath e Merari. E gli anni della
vita di Levi furono centotrenta sette.

<span id="an_6:17">6:17</span> Figliuoli di Gherson: Libni e Scimei, con
le loro diverse famiglie.

<span id="an_6:18">6:18</span> Figliuoli di Kehath: Amram, Jitshar,
Hebron e Uziel. E gli anni della vita di Kehath furono centotrentatre.

<span id="an_6:19">6:19</span> Figliuoli di Merari: Mahli e Musci.
Questi sono i rami dei Leviti, secondo le loro generazioni.

<span id="an_6:20">6:20</span> Or Amram prese per moglie Iokebed, sua
zia; ed ella gli partorì Aaronne e Mosè. E gli anni della vita di Amram
furono centotrenta sette.

<span id="an_6:21">6:21</span> Figliuoli di Jitshar: Kore, Nefeg e
Zicri.

<span id="an_6:22">6:22</span> Figliuoli di Uziel: Mishael, Eltsafan e
Sitri.

<span id="an_6:23">6:23</span> Aaronne prese per moglie Elisceba,
figliuola di Amminadab, sorella di Nahashon; ed ella gli partorì Nadab,
Abihu, Eleazar e Ithamar.

<span id="an_6:24">6:24</span> Figliuoli di Kore: Assir, Elkana e
Abiasaf. Questi sono i rami dei Koriti.

<span id="an_6:25">6:25</span> Eleazar, figliuolo d’Aaronne, prese per
moglie una delle figliuole di Putiel; ed ella gli partorì Fineas. Questi
sono i capi delle famiglie dei Leviti nei loro diversi rami.

<span id="an_6:26">6:26</span> E questo è quell’Aaronne e quel Mosè ai
quali l’Eterno disse: "Fate uscire i figliuoli d’Israele dal paese
d’Egitto, spartiti nelle loro schiere".

<span id="an_6:27">6:27</span> Essi son quelli che parlarono a Faraone
re d’Egitto, per trarre i figliuoli d’Israele dall’Egitto: sono quel
Mosè e quell’Aaronne.

<span id="an_6:28">6:28</span> Or avvenne, allorché l’Eterno parlò a
Mosè nel paese d’Egitto,

<span id="an_6:29">6:29</span> che l’Eterno disse a Mosè: "Io sono
l’Eterno: di’ a Faraone, re d’Egitto, tutto quello che dico a te".

<span id="an_6:30">6:30</span> E Mosè rispose, nel cospetto dell’Eterno:
"Ecco, io sono incirconciso di labbra; come dunque Faraone mi porgerà
egli ascolto?"

<span id="an_7:1">7:1</span> L’Eterno disse a Mosè: "Vedi, io ti ho
stabilito come Dio per Faraone, e Aaronne tuo fratello sarà il tuo
profeta.

<span id="an_7:2">7:2</span> Tu dirai tutto quello che t’ordinerò, e
Aaronne tuo fratello parlerà a Faraone, perché lasci partire i figliuoli
d’Israele dal suo paese.

<span id="an_7:3">7:3</span> E io indurerò il cuore di Faraone, e
moltiplicherò i miei segni e i miei prodigi nel paese d’Egitto.

<span id="an_7:4">7:4</span> E Faraone non vi darà ascolto; e io metterò
la mia mano sull’Egitto, e farò uscire dal paese d’Egitto le mie
schiere, il mio popolo, i figliuoli d’Israele, mediante grandi giudizi.

<span id="an_7:5">7:5</span> E gli Egiziani conosceranno che io sono
l’Eterno, quando avrò steso la mia mano sull’Egitto e avrò tratto di
mezzo a loro i figliuoli d’Israele".

<span id="an_7:6">7:6</span> E Mosè e Aaronne fecero così; fecero come
l’Eterno avea loro ordinato.

<span id="an_7:7">7:7</span> Or Mosè aveva ottant’anni e Aaronne
ottantatre, quando parlarono a Faraone.

<span id="an_7:8">7:8</span> L’Eterno parlò a Mosè e ad Aaronne,
dicendo:

<span id="an_7:9">7:9</span> "Quando Faraone vi parlerà e vi dirà: Fate
un prodigio! tu dirai ad Aaronne: Prendi il tuo bastone, gettalo davanti
a Faraone, e diventerà un serpente".

<span id="an_7:10">7:10</span> Mosè ed Aaronne andaron dunque da
Faraone, e fecero come l’Eterno aveva ordinato. Aaronne gettò il suo
bastone davanti a Faraone e davanti ai suoi servitori, e quello diventò
un serpente.

<span id="an_7:11">7:11</span> Faraone a sua volta chiamò i savi e
gl’incantatori; e i magi d’Egitto fecero anch’essi lo stesso, con le
loro arti occulte.

<span id="an_7:12">7:12</span> Ognun d’essi gettò il suo bastone, e i
bastoni diventaron serpenti; ma il bastone d’Aaronne inghiottì i bastoni
di quelli.

<span id="an_7:13">7:13</span> E il cuore di Faraone s’indurò, ed egli
non diè ascolto a Mosè e ad Aaronne, come l’Eterno avea detto.

<span id="an_7:14">7:14</span> L’Eterno disse a Mosè: "Il cuor di
Faraone è ostinato;

<span id="an_7:15">7:15</span> egli rifiuta di lasciar andare il popolo.
Va’ da Faraone domani mattina; ecco, egli uscirà per andare verso
l’acqua; tu sta’ ad aspettarlo sulla riva del fiume, e prendi in mano il
bastone ch’è stato mutato in serpente.

<span id="an_7:16">7:16</span> E digli: L’Eterno, l’Iddio degli Ebrei,
m’ha mandato da te per dirti: Lascia andare il mio popolo, perché mi
serva nel deserto; ed ecco, fino ad ora, tu non hai ubbidito.

<span id="an_7:17">7:17</span> Così dice l’Eterno: Da questo conoscerai
che io sono l’Eterno; ecco, io percoterò col bastone che ho in mia mano
le acque che son nel fiume, ed esse saran mutate in sangue.

<span id="an_7:18">7:18</span> E il pesce ch’è nel fiume morrà, e il
fiume cara ammorbato, e gli Egiziani avranno ripugnanza a bere l’acqua
del fiume".

<span id="an_7:19">7:19</span> E l’Eterno disse a Mosè: "Di’ ad Aaronne:
Prendi il tuo bastone, e stendi la tua mano sulle acque dell’Egitto, sui
loro fiumi, sui loro rivi, sui loro stagni e sopra ogni raccolta
d’acqua; essi diventeranno sangue, e vi sarà sangue per tutto il paese
d’Egitto, perfino ne’ recipienti di legno e ne’ recipienti di pietra".

<span id="an_7:20">7:20</span> Mosè ed Aaronne fecero come l’Eterno
aveva ordinato. Aaronne alzò il bastone, e in presenza di Faraone e in
presenza dei suoi servitori percosse le acque ch’erano nel fiume; e
tutte le acque ch’erano nel fiume furon cangiate in sangue.

<span id="an_7:21">7:21</span> E il pesce ch’era nel fiume morì; e il
fiume fu ammorbato, sì che gli Egiziani non potevan bere l’acqua del
fiume; e vi fu sangue per tutto il paese d’Egitto.

<span id="an_7:22">7:22</span> E i magi d’Egitto fecero lo stesso con le
loro arti occulte; e il cuore di Faraone s’indurò ed egli non diè
ascolto a Mosè e ad Aaronne, come l’Eterno avea detto.

<span id="an_7:23">7:23</span> E Faraone, volte ad essi le spalle, se ne
andò a casa sua, e neanche di questo fece alcun caso.

<span id="an_7:24">7:24</span> E tutti gli Egiziani fecero degli scavi
ne’ pressi del fiume per trovare dell’acqua da bere, perché non potevan
bere l’acqua del fiume.

<span id="an_7:25">7:25</span> E passaron sette interi giorni, dopo che
l’Eterno ebbe percosso il fiume.

<span id="an_8:1">8:1</span> Poi l’Eterno disse a Mosè: "Va’ da Faraone,
e digli: Così dice l’Eterno: Lascia andare il mio popolo perché mi
serva.

<span id="an_8:2">8:2</span> E se rifiuti di lasciarlo andare, ecco, io
colpirò tutta l’estensione del tuo paese col flagello delle rane;

<span id="an_8:3">8:3</span> e il fiume brulicherà di rane, che
saliranno ed entreranno nella tua casa, nella camera ove dormi, sul tuo
letto, nelle case de’ tuoi servitori e fra il tuo popolo, ne’ tuoi forni
e nelle tue madie.

<span id="an_8:4">8:4</span> E le rane assaliranno te, il tuo popolo e
tutti i tuoi servitori".

<span id="an_8:5">8:5</span> E l’Eterno disse a Mosè: "Di’ ad Aaronne:
Stendi la tua mano col tuo bastone sui fiumi, sui rivi e sugli stagni e
fa salir le rane sul paese d’Egitto".

<span id="an_8:6">8:6</span> E Aaronne stese la sua mano sulle acque
d’Egitto, e le rane salirono e coprirono il paese d’Egitto.

<span id="an_8:7">8:7</span> E i magi fecero lo stesso con le loro arti
occulte, e fecero salire le rane sul paese d’Egitto.

<span id="an_8:8">8:8</span> Allora Faraone chiamò Mosè ed Aaronne e
disse loro: "Pregate l’Eterno che allontani le rane da me e dal mio
popolo, e io lascerò andare il popolo, perché offra sacrifizi
all’Eterno".

<span id="an_8:9">8:9</span> E Mosè disse a Faraone: "Fammi l’onore di
dirmi per quando io devo chiedere, nelle mie supplicazioni per te, per i
tuoi servitori e per il tuo popolo, che l’Eterno distrugga le rane
intorno a te e nelle tue case, e non ne rimanga se non nel fiume".

<span id="an_8:10">8:10</span> Egli rispose: "Per domani". E Mosè disse:
"Sarà fatto come tu dici, affinché tu sappia che non v’è alcuno pari
all’Eterno, ch’è il nostro Dio.

<span id="an_8:11">8:11</span> E le rane s’allontaneranno da te, dalle
tue case, dai tuoi servitori e dal tuo popolo; non ne rimarrà che nel
fiume".

<span id="an_8:12">8:12</span> Mosè ed Aaronne uscirono da Faraone; e
Mosè implorò l’Eterno relativamente alle rane che aveva inflitte a
Faraone.

<span id="an_8:13">8:13</span> E l’Eterno fece quello che Mosè avea
domandato, e le rane morirono nelle case, nei cortili e nei campi.

<span id="an_8:14">8:14</span> Le radunarono a mucchi e il paese ne fu
ammorbato.

<span id="an_8:15">8:15</span> Ma quando Faraone vide che v’era un po’
di respiro, si ostinò in cuor suo, e non diè ascolto a Mosè e ad
Aaronne, come l’Eterno avea detto.

<span id="an_8:16">8:16</span> E l’Eterno disse a Mosè: "Di’ ad Aaronne:
Stendi il tuo bastone e percuoti la polvere della terra, ed essa
diventerà zanzare per tutto il paese di Egitto".

<span id="an_8:17">8:17</span> Ed essi fecero così. Aaronne stese la sua
mano col suo bastone, percosse la polvere della terra, e ne vennero
delle zanzare sugli uomini e sugli animali; tutta la polvere della terra
diventò zanzare per tutto il paese d’Egitto.

<span id="an_8:18">8:18</span> E i magi cercarono di far lo stesso coi
loro incantesimi per produrre le zanzare, ma non poterono. Le zanzare
furon dunque sugli uomini e sugli animali.

<span id="an_8:19">8:19</span> Allora i magi dissero a Faraone: "Questo
è il dito di Dio". Ma il cuore di Faraone s’indurò ed egli non diè
ascolto a Mosè e ad Aaronne, come l’Eterno avea detto.

<span id="an_8:20">8:20</span> Poi l’Eterno disse a Mosè: "Alzati di
buon mattino, e presentati a Faraone. Ecco, egli uscirà per andar verso
l’acqua; e digli: Così dice l’Eterno: Lascia andare il mio popolo,
perché mi serva.

<span id="an_8:21">8:21</span> Se no, se non lasci andare il mio popolo,
ecco io manderò su te, sui tuoi servitori, sul tuo popolo e nelle tue
case, le mosche velenose; le case degli Egiziani saran piene di mosche
velenose e il suolo su cui stanno ne sarà coperto.

<span id="an_8:22">8:22</span> Ma in quel giorno io farò eccezione del
paese di Goscen, dove abita il mio popolo; e quivi non ci saranno
mosche, affinché tu sappia che io, l’Eterno, sono in mezzo al paese.

<span id="an_8:23">8:23</span> E io farò una distinzione fra il mio
popolo e il tuo popolo. Domani avverrà questo miracolo".

<span id="an_8:24">8:24</span> E l’Eterno fece così; e vennero grandi
sciami di mosche velenose in casa di Faraone e nelle case dei suoi
servitori; e in tutto il paese d’Egitto la terra fu guasta dalle mosche
velenose.

<span id="an_8:25">8:25</span> Faraone chiamò Mosè ed Aaronne e disse:
"Andate, offrite sacrifizi al vostro Dio nel paese".

<span id="an_8:26">8:26</span> Ma Mosè rispose: "Non si può far così;
poiché offriremmo all’Eterno, ch’è l’Iddio nostro, dei sacrifizi che
sono un abominio per gli Egiziani. Ecco, se offrissimo sotto i loro
occhi dei sacrifizi che sono un abominio per gli Egiziani, non ci
lapiderebbero essi?

<span id="an_8:27">8:27</span> Andremo tre giornate di cammino nel
deserto, e offriremo sacrifizi all’Eterno, ch’è il nostro Dio, com’egli
ci ordinerà".

<span id="an_8:28">8:28</span> E Faraone disse: "Io vi lascerò andare,
perché offriate sacrifizi all’Eterno, ch’è il vostro Dio, nel deserto;
soltanto, non andate troppo lontano; pregate per me".

<span id="an_8:29">8:29</span> E Mosè disse: "Ecco, io esco da te e
pregherò l’Eterno, e domani le mosche s’allontaneranno da Faraone, dai
suoi servitori e dal suo popolo; soltanto, Faraone non si faccia più
beffe, impedendo al popolo d’andare a offrir sacrifizi all’Eterno".

<span id="an_8:30">8:30</span> E Mosè uscì dalla presenza di Faraone, e
pregò l’Eterno.

<span id="an_8:31">8:31</span> E l’Eterno fece quel che Mosè domandava,
e allontanò le mosche velenose da Faraone, dai suoi servitori e dal suo
popolo; non ne restò neppur una.

<span id="an_8:32">8:32</span> Ma anche questa volta Faraone si ostinò
in cuor suo, e non lasciò andare il popolo.

<span id="an_9:1">9:1</span> Allora l’Eterno disse a Mosè: "Va’ da
Faraone, e digli: Così dice l’Eterno, l’Iddio degli Ebrei: Lascia andare
il mio popolo, perché mi serva;

<span id="an_9:2">9:2</span> che se tu rifiuti di lasciarlo andare e lo
rattieni ancora,

<span id="an_9:3">9:3</span> ecco, la mano dell’Eterno sarà sul tuo
bestiame ch’è nei campi, sui cavalli, sugli asini, sui cammelli, sui
buoi e sulle pecore; ci sarà una tremenda mortalità.

<span id="an_9:4">9:4</span> E l’Eterno farà distinzione fra il bestiame
d’Israele ed il bestiame d’Egitto; e nulla morrà di tutto quello che
appartiene ai figliuoli d’Israele".

<span id="an_9:5">9:5</span> E l’Eterno fissò un termine, dicendo:
"Domani, l’Eterno farà questo nel paese".

<span id="an_9:6">9:6</span> E l’indomani l’Eterno lo fece, e tutto il
bestiame d’Egitto morì; ma del bestiame dei figliuoli d’Israele neppure
un capo morì.

<span id="an_9:7">9:7</span> Faraone mandò a vedere, ed ecco che neppure
un capo del bestiame degl’Israeliti era morto. Ma il cuore di Faraone fu
ostinato, ed ei non lasciò andare il popolo.

<span id="an_9:8">9:8</span> E l’Eterno disse a Mosè e ad Aaronne:
"Prendete delle manate di cenere di fornace, e la sparga Mosè verso il
cielo, sotto gli occhi di Faraone.

<span id="an_9:9">9:9</span> Essa diventerà una polvere che coprirà
tutto il paese d’Egitto, e produrrà delle ulceri germoglianti pustole
sulle persone e sugli animali, per tutto il paese d’Egitto".

<span id="an_9:10">9:10</span> Ed essi presero della cenere di fornace,
e si presentarono a Faraone; Mosè la sparse verso il cielo, ed essa
produsse delle ulceri germoglianti pustole sulle persone e sugli
animali.

<span id="an_9:11">9:11</span> E i magi non poteron stare dinanzi a
Mosè, a motivo delle ulceri, perché le ulceri erano addosso ai magi come
addosso a tutti gli Egiziani.

<span id="an_9:12">9:12</span> E l’Eterno indurò il cuor di Faraone, ed
egli non diè ascolto a Mosè e ad Aaronne come l’Eterno avea detto a
Mosè.

<span id="an_9:13">9:13</span> Poi l’Eterno disse a Mosè: "Lèvati di
buon mattino, presentati a Faraone, e digli: Così dice l’Eterno, l’Iddio
degli Ebrei: Lascia andare il mio popolo, perché mi serva;

<span id="an_9:14">9:14</span> poiché questa volta manderò tutte le mie
piaghe sul tuo cuore, sui tuoi servitori e sul tuo popolo, affinché tu
conosca che non c’è nessuno simile a me su tutta la terra.

<span id="an_9:15">9:15</span> Che se ora io avessi steso la mia mano e
avessi percosso di peste te e il tuo popolo, tu saresti stato sterminato
di sulla terra.

<span id="an_9:16">9:16</span> Ma no; io t’ho lasciato sussistere per
questo: per mostrarti la mia potenza, e perché il mio nome sia divulgato
per tutta la terra.

<span id="an_9:17">9:17</span> E ti opponi ancora al mio popolo per non
lasciarlo andare?

<span id="an_9:18">9:18</span> Ecco, domani, verso quest’ora, io farò
cadere una grandine così forte, che non ce ne fu mai di simile in
Egitto, da che fu fondato, fino al dì d’oggi.

<span id="an_9:19">9:19</span> Or dunque manda a far mettere al sicuro
il tuo bestiame e tutto quello che hai per i campi. La grandine cadrà su
tutta la gente e su tutti gli animali che si troveranno per i campi e
non saranno stati raccolti in casa, e morranno".

<span id="an_9:20">9:20</span> Fra i servitori di Faraone, quelli che
temettero la parola dell’Eterno fecero rifugiare nelle case i loro
servitori e il loro bestiame;

<span id="an_9:21">9:21</span> ma quelli che non fecero conto della
parola dell’Eterno, lasciarono i loro servitori e il loro bestiame per i
campi.

<span id="an_9:22">9:22</span> E l’Eterno disse a Mosè: "Stendi la tua
mano verso il cielo, e cada grandine in tutto il paese d’Egitto, sulla
gente, sugli animali e sopra ogni erba dei campi, nel paese d’Egitto".

<span id="an_9:23">9:23</span> E Mosè stese il suo bastone verso il
cielo; e l’Eterno mandò tuoni e grandine, e del fuoco s’avventò sulla
terra; e l’Eterno fece piovere grandine sul paese d’Egitto.

<span id="an_9:24">9:24</span> Così ci fu grandine e fuoco guizzante del
continuo tra la grandine; e la grandine fu così forte, come non ce n’era
stata di simile in tutto il paese d’Egitto, da che era diventato
nazione.

<span id="an_9:25">9:25</span> E la grandine percosse, in tutto il paese
d’Egitto, tutto quello ch’era per i campi: uomini e bestie; e la
grandine percosse ogni erba de’ campi e fracassò ogni albero della
campagna.

<span id="an_9:26">9:26</span> Solamente nel paese di Goscen, dov’erano
i figliuoli d’Israele, non cadde grandine.

<span id="an_9:27">9:27</span> Allora Faraone mandò a chiamare Mosè ed
Aaronne, e disse loro: "Questa volta io ho peccato; l’Eterno è giusto,
mentre io e il mio popolo siamo colpevoli.

<span id="an_9:28">9:28</span> Pregate l’Eterno perché cessino questi
grandi tuoni e la grandine; e io vi lascerò andare, e non sarete più
trattenuti".

<span id="an_9:29">9:29</span> E Mosè gli disse: "Come sarò uscito dalla
città, protenderò le mani all’Eterno; i tuoni cesseranno e non ci sarà
più grandine, affinché tu sappia che la terra è dell’Eterno.

<span id="an_9:30">9:30</span> Ma quanto a te e ai tuoi servitori, io so
che non avrete ancora timore dell’Eterno Iddio".

<span id="an_9:31">9:31</span> Ora il lino e l’orzo erano stati
percossi, perché l’orzo era in spiga e il lino in fiore;

<span id="an_9:32">9:32</span> ma il grano e la spelda non furon
percossi, perché sono serotini.

<span id="an_9:33">9:33</span> Mosè dunque, lasciato Faraone, uscì di
città, protese le mani all’Eterno, e i tuoni e la grandine cessarono, e
non cadde più pioggia sulla terra.

<span id="an_9:34">9:34</span> E quando Faraone vide che la pioggia, la
grandine e i tuoni eran cessati, continuò a peccare, e si ostinò in cuor
suo: lui e i suoi servitori.

<span id="an_9:35">9:35</span> E il cuor di Faraone s’indurò, ed egli
non lasciò andare i figliuoli d’Israele, come l’Eterno avea detto per
bocca di Mosè.

<span id="an_10:1">10:1</span> E l’Eterno disse a Mosè: "Va’ da Faraone;
poiché io ho reso ostinato il suo cuore e il cuore dei suoi servitori,
per fare in mezzo a loro i segni che vedrai,

<span id="an_10:2">10:2</span> e perché tu narri ai tuoi figliuoli e ai
figliuoli dei tuoi figliuoli quello che ho operato in Egitto e i segni
che ho fatto in mezzo a loro, onde sappiate che io sono l’Eterno".

<span id="an_10:3">10:3</span> Mosè ed Aaronne andaron dunque da
Faraone, e gli dissero: "Così dice l’Eterno, l’Iddio degli Ebrei: Fino a
quando rifiuterai d’umiliarti dinanzi a me? Lascia andare il mio popolo,
perché mi serva.

<span id="an_10:4">10:4</span> Se tu rifiuti di lasciar andare il mio
popolo, ecco, domani farò venire delle locuste in tutta l’estensione del
tuo paese.

<span id="an_10:5">10:5</span> Esse copriranno la faccia della terra, sì
che non si potrà vedere il suolo; ed esse divoreranno il resto ch’è
scampato, ciò che v’è rimasto dalla grandine, e divoreranno ogni albero
che vi cresce ne’ campi.

<span id="an_10:6">10:6</span> Ed empiranno le tue case, le case di
tutti i tuoi servitori e le case di tutti gli Egiziani, come né i tuoi
padri né i padri de’ tuoi padri videro mai, dal giorno che furono sulla
terra, al dì d’oggi". Detto questo, voltò le spalle, e uscì dalla
presenza di Faraone.

<span id="an_10:7">10:7</span> E i servitori di Faraone gli dissero:
"Fino a quando quest’uomo ci sarà come un laccio? Lascia andare questa
gente, e che serva l’Eterno, l’Iddio suo! Non sai tu che l’Egitto e
rovinato?"

<span id="an_10:8">10:8</span> Allora Mosè ed Aaronne furon fatti
tornare da Faraone; ed egli disse loro: "Andate, servite l’Eterno,
l’Iddio vostro; ma chi son quelli che andranno?" E Mosè disse:

<span id="an_10:9">10:9</span> "Noi andremo col nostri fanciulli e coi
nostri vecchi, coi nostri figliuoli e con le nostre figliuole; andremo
coi nostri greggi e coi nostri armenti, perché dobbiam celebrare una
festa all’Eterno".

<span id="an_10:10">10:10</span> E Faraone disse loro: "Così sia
l’Eterno con voi, com’io lascerò andare voi e i vostri bambini! Badate
bene, perché avete delle cattive intenzioni!

<span id="an_10:11">10:11</span> No, no; andate voi uomini, e servite
l’Eterno; poiché questo è quel che cercate". E Faraone li cacciò dalla
sua presenza.

<span id="an_10:12">10:12</span> Allora l’Eterno disse a Mosè: "Stendi
la tua mano sul paese d’Egitto per farvi venire le locuste; e salgano
esse sul paese d’Egitto e divorino tutta l’erba del paese, tutto quello
che la grandine ha lasciato".

<span id="an_10:13">10:13</span> E Mosè stese il suo bastone sul paese
d’Egitto; e l’Eterno fece levare un vento orientale sul paese, tutto
quel giorno e tutta la notte; e, come venne la mattina, il vento
orientale avea portato le locuste.

<span id="an_10:14">10:14</span> E le locuste salirono su tutto il paese
d’Egitto, e si posarono su tutta l’estensione dell’Egitto; erano in sì
grande quantità, che prima non ce n’eran mai state tante, né mai più
tante ce ne saranno.

<span id="an_10:15">10:15</span> Esse coprirono la faccia di tutto il
paese, in guisa che il paese ne rimase oscurato; e divorarono tutta
l’erba del paese e tutti i frutti degli alberi, che la grandine avea
lasciato; e nulla restò di verde negli alberi, e nell’erba della
campagna, per tutto il paese d’Egitto.

<span id="an_10:16">10:16</span> Allora Faraone chiamò in fretta Mosè ed
Aaronne, e disse: "Io ho peccato contro l’Eterno, l’Iddio vostro, e
contro voi.

<span id="an_10:17">10:17</span> Ma ora perdona, ti prego, il mio
peccato, questa volta soltanto; e supplicate l’Eterno, l’Iddio vostro,
perché almeno allontani da me questo flagello mortale".

<span id="an_10:18">10:18</span> E Mosè uscì da Faraone, e pregò
l’Eterno.

<span id="an_10:19">10:19</span> E l’Eterno fe’ levare un vento
contrario, un gagliardissimo vento di ponente, che portò via le locuste
e le precipitò nel mar Rosso. Non ci rimase neppure una locusta in tutta
l’estensione dell’Egitto.

<span id="an_10:20">10:20</span> Ma l’Eterno indurò il cuor di Faraone,
ed egli non lasciò andare figliuoli d’Israele.

<span id="an_10:21">10:21</span> E l’Eterno disse a Mosè: "Stendi la tua
mano verso il cielo, e sianvi tenebre nel paese d’Egitto: tali, che si
possan palpare".

<span id="an_10:22">10:22</span> E Mosè stese la sua mano verso il
cielo, e ci fu una fitta tenebrìa in tutto il paese d’Egitto per tre
giorni.

<span id="an_10:23">10:23</span> Uno non vedeva l’altro, e nessuno si
mosse di dove stava, per tre giorni; ma tutti i figliuoli d’Israele
aveano della luce nelle loro dimore.

<span id="an_10:24">10:24</span> Allora Faraone chiamò Mosè e disse:
"Andate, servite l’Eterno; rimangano soltanto i vostri greggi e i vostri
armenti; anche i vostri bambini potranno andare con voi".

<span id="an_10:25">10:25</span> E Mosè disse: "Tu ci devi anche
concedere di prendere di che fare de’ sacrifizi e degli olocausti,
perché possiamo offrire sacrifizi all’Eterno, ch’è l’Iddio nostro.

<span id="an_10:26">10:26</span> Anche il nostro bestiame verrà con noi,
senza che ne rimanga addietro neppure un’unghia; poiché di esso dobbiam
prendere per servire l’Eterno Iddio nostro; e noi non sapremo con che
dovremo servire l’Eterno, finché sarem giunti colà".

<span id="an_10:27">10:27</span> Ma l’Eterno indurò il cuore di Faraone,
ed egli non volle lasciarli andare.

<span id="an_10:28">10:28</span> E Faraone disse a Mosè: "Vattene via da
me! Guardati bene dal comparire più alla mia presenza! poiché il giorno
che comparirai alla mia presenza, tu morrai!"

<span id="an_10:29">10:29</span> E Mosè rispose: "Hai detto bene; io non
comparirò più alla tua presenza".

<span id="an_11:1">11:1</span> E l’Eterno disse a Mosè: "Io farò venire
ancora una piaga su Faraone e sull’Egitto; poi egli vi lascerà partire
di qui. Quando vi lascerà partire, egli addirittura vi caccerà di qui.

<span id="an_11:2">11:2</span> Or parla al popolo e digli che ciascuno
domandi al suo vicino e ogni donna alla sua vicina degli oggetti
d’argento e degli oggetti d’oro".

<span id="an_11:3">11:3</span> E l’Eterno fece entrare il popolo nelle
buone grazie degli Egiziani; anche Mosè era personalmente in gran
considerazione nel paese d’Egitto, agli occhi dei servitori di Faraone e
agli occhi del popolo.

<span id="an_11:4">11:4</span> E Mosè disse: "Così dice l’Eterno: Verso
mezzanotte, io passerò in mezzo all’Egitto;

<span id="an_11:5">11:5</span> e ogni primogenito nel paese d’Egitto
morrà: dal primogenito di Faraone che siede sul suo trono, al
primogenito della serva che sta dietro la macina, e ad ogni primogenito
del bestiame.

<span id="an_11:6">11:6</span> E vi sarà per tutto il paese d’Egitto un
gran grido, quale non ci fu mai prima, né ci sarà di poi.

<span id="an_11:7">11:7</span> Ma fra tutti i figliuoli d’Israele, tanto
fra gli uomini quanto fra gli animali, neppure un cane moverà la lingua,
affinché conosciate la distinzione che l’Eterno fa tra gli Egiziani e
Israele.

<span id="an_11:8">11:8</span> E tutti questi tuoi servitori scenderanno
da me, e s’inchineranno davanti a me, dicendo: Parti, tu e tutto il
popolo ch’è al tuo séguito! E, dopo questo, io partirò". E Mosè uscì
dalla presenza di Faraone, acceso d’ira.

<span id="an_11:9">11:9</span> E l’Eterno disse a Mosè: "Faraone non vi
darà ascolto, affinché i miei prodigi si moltiplichino nel paese
d’Egitto".

<span id="an_11:10">11:10</span> E Mosè ed Aaronne fecero tutti questi
prodigi dinanzi a Faraone; ma l’Eterno indurò il cuore di Faraone, ed
egli non lasciò uscire i figliuoli d’Israele dal suo paese.

<span id="an_12:1">12:1</span> L’Eterno parlò a Mosè e ad Aaronne nel
paese d’Egitto, dicendo:

<span id="an_12:2">12:2</span> "Questo mese sarà per voi il primo dei
mesi: sarà per voi il primo dei mesi dell’anno.

<span id="an_12:3">12:3</span> Parlate a tutta la raunanza d’Israele, e
dite: Il decimo giorno di questo mese, prenda ognuno un agnello per
famiglia, un agnello per casa;

<span id="an_12:4">12:4</span> e se la casa è troppo poco numerosa per
un agnello, se ne prenda uno in comune col vicino di casa più prossimo,
tenendo conto del numero delle persone; voi conterete ogni persona
secondo quel che può mangiare dell’agnello.

<span id="an_12:5">12:5</span> Il vostro agnello sia senza difetto,
maschio, dell’anno; potrete prendere un agnello o un capretto.

<span id="an_12:6">12:6</span> Lo serberete fino al quattordicesimo
giorno di questo mese, e tutta la raunanza d’Israele, congregata, lo
immolerà sull’imbrunire.

<span id="an_12:7">12:7</span> E si prenda del sangue d’esso, e si metta
sui due stipiti e sull’architrave della porta delle case dove lo si
mangerà.

<span id="an_12:8">12:8</span> E se ne mangi la carne in quella notte;
si mangi arrostita al fuoco, con pane senza lievito e con dell’erbe
amare.

<span id="an_12:9">12:9</span> Non ne mangiate niente di poco cotto o di
lessato nell’acqua, ma sia arrostito al fuoco, con la testa, le gambe e
le interiora.

<span id="an_12:10">12:10</span> E non ne lasciate nulla di resto fino
alla mattina; e quel che ne sarà rimasto fino alla mattina, bruciatelo
col fuoco.

<span id="an_12:11">12:11</span> E mangiatelo in questa maniera: coi
vostri fianchi cinti, coi vostri calzari ai piedi e col vostro bastone
in mano; e mangiatelo in fretta: è la Pasqua dell’Eterno.

<span id="an_12:12">12:12</span> Quella notte io passerò per il paese
d’Egitto, e percoterò ogni primogenito nel paese d’Egitto, tanto degli
uomini quanto degli animali, e farò giustizia di tutti gli dèi d’Egitto.
Io sono l’Eterno.

<span id="an_12:13">12:13</span> E quel sangue vi servirà di segno sulle
case dove sarete; e quand’io vedrò il sangue passerò oltre, e non vi
sarà piaga su voi per distruggervi, quando percoterò il paese d’Egitto.

<span id="an_12:14">12:14</span> Quel giorno sarà per voi un giorno di
ricordanza, e lo celebrerete come una festa in onore dell’Eterno; lo
celebrerete d’età in età come una festa d’istituzione perpetua.

<span id="an_12:15">12:15</span> Per sette giorni mangerete pani azzimi.
Fin dal primo giorno toglierete ogni lievito dalle vostre case; poiché,
chiunque mangerà pane lievitato, dal primo giorno fino al settimo, sarà
reciso da Israele.

<span id="an_12:16">12:16</span> E il primo giorno avrete una santa
convocazione, e una santa convocazione il settimo giorno. Non si faccia
alcun lavoro in que’ giorni; si prepari soltanto quel ch’è necessario a
ciascuno per mangiare, e non altro.

<span id="an_12:17">12:17</span> Osservate dunque la festa degli azzimi;
poiché in quel medesimo giorno io avrò tratto le vostre schiere dal
paese d’Egitto; osservate dunque quel giorno d’età in età, come una
istituzione perpetua.

<span id="an_12:18">12:18</span> Mangiate pani azzimi dalla sera del
quattordicesimo giorno del mese, fino alla sera del ventunesimo giorno.

<span id="an_12:19">12:19</span> Per sette giorni non si trovi lievito
nelle vostre case; perché chiunque mangerà qualcosa di lievitato, quel
tale sarà reciso dalla raunanza d’Israele: sia egli forestiero o nativo
del paese.

<span id="an_12:20">12:20</span> Non mangiate nulla di lievitato; in
tutte le vostre dimore mangiate pani azzimi".

<span id="an_12:21">12:21</span> Mosè dunque chiamò tutti gli anziani
d’Israele, e disse loro: "Sceglietevi e prendetevi degli agnelli per le
vostre famiglie, e immolate la Pasqua.

<span id="an_12:22">12:22</span> E prendete un mazzetto d’issopo,
intingetelo nel sangue che sarà nel bacino, e spruzzate di quel sangue
che sarà nel bacino, l’architrave e i due stipiti delle porte; e nessuno
di voi varchi la porta di casa sua, fino al mattino.

<span id="an_12:23">12:23</span> Poiché l’Eterno passerà per colpire gli
Egiziani; e quando vedrà il sangue sull’architrave e sugli stipiti,
l’Eterno passera oltre la porta, e non permetterà al distruttore
d’entrare nelle vostre case per colpirvi.

<span id="an_12:24">12:24</span> Osservate dunque questo come una
istituzione perpetua per voi e per i vostri figliuoli.

<span id="an_12:25">12:25</span> E quando sarete entrati nel paese che
l’Eterno vi darà, conforme ha promesso, osservate questo rito;

<span id="an_12:26">12:26</span> e quando i vostri figliuoli vi diranno:
Che significa per voi questo rito?

<span id="an_12:27">12:27</span> risponderete: Questo è il sacrifizio
della Pasqua in onore dell’Eterno il quale passò oltre le case dei
figliuoli d’Israele in Egitto, quando colpì gli Egiziani e salvò le
nostre case".

<span id="an_12:28">12:28</span> E il popolo s’inchinò e adorò. E i
figliuoli d’Israele andarono, e fecero così; fecero come l’Eterno aveva
ordinato a Mosè e ad Aaronne.

<span id="an_12:29">12:29</span> E avvenne che, alla mezzanotte,
l’Eterno colpì tutti i primogeniti nel paese di Egitto, dal primogenito
di Faraone che sedeva sul suo trono al primogenito del carcerato ch’era
in prigione, e tutti i primogeniti del bestiame.

<span id="an_12:30">12:30</span> E Faraone si alzò di notte: egli e
tutti i suoi servitori e tutti gli Egiziani; e vi fu un gran grido in
Egitto, perché non c’era casa dove non fosse un morto.

<span id="an_12:31">12:31</span> Ed egli chiamò Mosè ed Aaronne, di
notte, e disse: "Levatevi, partite di mezzo al mio popolo, voi e i
figliuoli d’Israele; e andate, servite l’Eterno, come avete detto.

<span id="an_12:32">12:32</span> Prendete i vostri greggi e i vostri
armenti, come avete detto; andatevene, e benedite anche me!"

<span id="an_12:33">12:33</span> E gli Egiziani facevano forza al popolo
per affrettarne la partenza dal paese, perché dicevano: "Noi siamo tutti
morti".

<span id="an_12:34">12:34</span> Il popolo portò via la sua pasta prima
che fosse lievitata; avvolse le sue madie ne’ suoi vestiti e se le mise
sulle spalle.

<span id="an_12:35">12:35</span> Or i figliuoli d’Israele fecero come
Mosè avea detto: domandarono agli Egiziani degli oggetti d’argento,
degli oggetti d’oro e de’ vestiti;

<span id="an_12:36">12:36</span> e l’Eterno fece entrare il popolo nelle
buone grazie degli Egiziani, che gli dettero quel che domandava. Così
spogliarono gli Egiziani.

<span id="an_12:37">12:37</span> I figliuoli d’Israele partirono da
Ramses per Succoth, in numero di circa seicentomila uomini a piedi,
senza contare i fanciulli.

<span id="an_12:38">12:38</span> E una folla di gente d’ogni specie salì
anch’essa con loro; e avevano pure greggi, armenti, bestiame in
grandissima quantità.

<span id="an_12:39">12:39</span> E cossero la pasta che avean portata
dall’Egitto, e ne fecero delle focacce azzime; poiché la pasta non era
lievitata, essendo essi stati cacciati dall’Egitto senza poter indugiare
e senza potersi prendere provvisioni di sorta.

<span id="an_12:40">12:40</span> Or la dimora che i figliuoli d’Israele
fecero in Egitto fu di quattrocento trenta anni.

<span id="an_12:41">12:41</span> E al termine di quattrocento trenta
anni, proprio il giorno che finivano, avvenne che tutte le schiere
dell’Eterno uscirono dal paese d’Egitto.

<span id="an_12:42">12:42</span> Questa è una notte da celebrarsi in
onore dell’Eterno, perché ei li trasse dal paese d’Egitto; questa è una
notte consacrata all’Eterno, per essere osservata da tutti i figliuoli
d’Israele, d’età in età.

<span id="an_12:43">12:43</span> E l’Eterno disse a Mosè e ad Aaronne:
"Questa è la norma della Pasqua: Nessuno straniero ne mangi;

<span id="an_12:44">12:44</span> ma qualunque servo, comprato a prezzo
di danaro, dopo che l’avrai circonciso, potrà mangiarne.

<span id="an_12:45">12:45</span> L’avventizio e il mercenario non ne
mangino.

<span id="an_12:46">12:46</span> Si mangi ogni agnello in una medesima
casa; non portate fuori nulla della carne d’esso, e non ne spezzate
alcun osso.

<span id="an_12:47">12:47</span> Tutta la raunanza d’Israele celebri la
Pasqua.

<span id="an_12:48">12:48</span> E quando uno straniero soggiornerà teco
e vorrà far la Pasqua in onore dell’Eterno, siano circoncisi prima tutti
i maschi della sua famiglia; e poi s’accosti pure per farla, e sia come
un nativo del paese; ma nessuno incirconciso ne mangi.

<span id="an_12:49">12:49</span> Siavi un’unica legge per il nativo del
paese e per lo straniero che soggiorna tra voi".

<span id="an_12:50">12:50</span> Tutti i figliuoli d’Israele fecero
così; fecero come l’Eterno aveva ordinato a Mosè e ad Aaronne.

<span id="an_12:51">12:51</span> E avvenne che in quel medesimo giorno
l’Eterno trasse i figliuoli d’Israele dal paese d’Egitto, secondo le
loro schiere.

<span id="an_13:1">13:1</span> L’Eterno parlò a Mosè, dicendo:
"Consacrami ogni primogenito,

<span id="an_13:2">13:2</span> tutto ciò che nasce primo tra i figliuoli
d’Israele, tanto degli uomini quanto degli animali: esso mi appartiene".

<span id="an_13:3">13:3</span> E Mosè disse al popolo: "Ricordatevi di
questo giorno, nel quale siete usciti dall’Egitto, dalla casa di
servitù; poiché l’Eterno vi ha tratti fuori di questo luogo, con mano
potente; non si mangi pane lievitato.

<span id="an_13:4">13:4</span> Voi uscite oggi, nel mese di Abib.

<span id="an_13:5">13:5</span> Quando dunque l’Eterno ti avrà introdotto
nel paese dei Cananei, degli Hittei, degli Amorei, degli Hivvei e dei
Gebusei che giurò ai tuoi padri di darti, paese ove scorre il latte e il
miele, osserva questo rito, in questo mese.

<span id="an_13:6">13:6</span> Per sette giorni mangia pane senza
lievito; e il settimo giorno si faccia una festa all’Eterno.

<span id="an_13:7">13:7</span> Si mangi pane senza lievito per sette
giorni; e non si vegga pan lievitato presso di te, né si vegga lievito
presso di te, entro tutti i tuoi confini.

<span id="an_13:8">13:8</span> E in quel giorno tu spiegherai la cosa al
tuo figliuolo, dicendo: Si fa così, a motivo di quello che l’Eterno fece
per me quand’uscii dall’Egitto.

<span id="an_13:9">13:9</span> E ciò ti sarà come un segno sulla tua
mano, come un ricordo fra i tuoi occhi, affinché la legge dell’Eterno
sia nella tua bocca; poiché l’Eterno ti ha tratto fuori dall’Egitto con
mano potente.

<span id="an_13:10">13:10</span> Osserva dunque questa istituzione, al
tempo fissato, d’anno in anno".

<span id="an_13:11">13:11</span> "Quando l’Eterno t’avrà introdotto nel
paese dei Cananei, come giurò a te e ai tuoi padri, e te lo avrà dato,

<span id="an_13:12">13:12</span> consacra all’Eterno ogni fanciullo
primogenito e ogni primo parto del bestiame che t’appartiene: i maschi
saranno dell’Eterno.

<span id="an_13:13">13:13</span> Ma riscatta ogni primo parto dell’asino
con un agnello; e se non lo vuoi riscattare, fiaccagli il collo;
riscatta anche ogni primogenito dell’uomo fra i tuoi figliuoli.

<span id="an_13:14">13:14</span> E quando, in avvenire, il tuo figliuolo
t’interrogherà, dicendo: Che significa questo? gli risponderai: L’Eterno
ci trasse fuori dall’Egitto, dalla casa di servitù, con mano potente;

<span id="an_13:15">13:15</span> e avvenne che, quando Faraone s’ostinò
a non lasciarci andare, l’Eterno uccise tutti i primogeniti nel paese
d’Egitto, tanto i primogeniti degli uomini quanto i primogeniti degli
animali; perciò io sacrifico all’Eterno tutti i primi parti maschi, ma
riscatto ogni primogenito dei miei figliuoli.

<span id="an_13:16">13:16</span> Ciò sarà come un segno sulla tua mano e
come un frontale fra i tuoi occhi, poiché l’Eterno ci ha tratti
dall’Egitto con mano potente".

<span id="an_13:17">13:17</span> Or quando Faraone ebbe lasciato andare
il popolo, Iddio non lo condusse per la via del paese de’ Filistei,
perché troppo vicina; poiché Iddio disse: "Bisogna evitare che il
popolo, di fronte a una guerra, si penta e torni in Egitto";

<span id="an_13:18">13:18</span> ma Iddio fece fare al popolo un giro
per la via del deserto, verso il mar Rosso. E i figliuoli d’Israele
salirono armati dal paese d’Egitto.

<span id="an_13:19">13:19</span> E Mosè prese seco le ossa di Giuseppe;
perché questi aveva espressamente fatto giurare i figliuoli d’Israele,
dicendo: "Iddio, certo, vi visiterà; allora, trasportate di qui le mie
ossa con voi".

<span id="an_13:20">13:20</span> E gl’Israeliti, partiti da Succoth, si
accamparono a Etham, all’estremità del deserto.

<span id="an_13:21">13:21</span> E l’Eterno andava davanti a loro: di
giorno, in una colonna di nuvola per guidarli per il loro cammino; e di
notte, in una colonna di fuoco per illuminarli, onde potessero camminare
giorno e notte.

<span id="an_13:22">13:22</span> La colonna di nuvola non si ritirava
mai di davanti al popolo di giorno, né la colonna di fuoco di notte.

<span id="an_14:1">14:1</span> E l’Eterno parlò a Mosè, dicendo:

<span id="an_14:2">14:2</span> "Di’ ai figliuoli d’Israele che tornino
indietro e s’accampino di rimpetto a Pi-Hahiroth, fra Migdol e il mare,
di fronte a Baal-Tsefon; accampatevi di faccia a quel luogo presso il
mare.

<span id="an_14:3">14:3</span> E Faraone dirà de’ figliuoli d’Israele:
Si sono smarriti nel paese; il deserto li tiene rinchiusi.

<span id="an_14:4">14:4</span> E io indurerò il cuor di Faraone, ed egli
li inseguirà; ma io trarrò gloria da Faraone e da tutto il suo esercito,
e gli Egiziani sapranno che io sono l’Eterno". Ed essi fecero così.

<span id="an_14:5">14:5</span> Or fu riferito al re d’Egitto che il
popolo era fuggito; e il cuore di Faraone e de’ suoi servitori mutò
sentimento verso il popolo, e quelli dissero: "Che abbiam fatto a
lasciar andare Israele, sì che non ci serviranno più?"

<span id="an_14:6">14:6</span> E Faraone fece attaccare il suo carro, e
prese il suo popolo seco.

<span id="an_14:7">14:7</span> Prese seicento carri scelti e tutti i
carri d’Egitto; e su tutti c’eran de’ guerrieri.

<span id="an_14:8">14:8</span> E l’Eterno indurò il cuor di Faraone, re
d’Egitto, ed egli inseguì i figliuoli d’Israele, che uscivano pieni di
baldanza.

<span id="an_14:9">14:9</span> Gli Egiziani dunque li inseguirono; e
tutti i cavalli, i carri di Faraone, i suoi cavalieri e il suo esercito
li raggiunsero mentr’essi erano accampati presso il mare, vicino a
Pi-Hahiroth, di fronte a Baal-Tsefon.

<span id="an_14:10">14:10</span> E quando Faraone si fu avvicinato, i
figliuoli d’Israele alzarono gli occhi: ed ecco, gli Egiziani marciavano
alle loro spalle; ond’ebbero una gran paura, e gridarono all’Eterno.

<span id="an_14:11">14:11</span> E dissero a Mosè: "Mancavan forse
sepolture in Egitto, che ci hai menati a morire nel deserto? Perché ci
hai fatto quest’azione, di farci uscire dall’Egitto?

<span id="an_14:12">14:12</span> Non è egli questo che ti dicevamo in
Egitto: Lasciaci stare, che serviamo gli Egiziani? Poiché meglio era per
noi servire gli Egiziani che morire nel deserto".

<span id="an_14:13">14:13</span> E Mosè disse al popolo: "Non temete,
state fermi, e mirate la liberazione che l’Eterno compirà oggi per voi;
poiché gli Egiziani che avete veduti quest’oggi, non li vedrete mai più
in perpetuo.

<span id="an_14:14">14:14</span> L’Eterno combatterà per voi, e voi ve
ne starete queti".

<span id="an_14:15">14:15</span> E l’Eterno disse a Mosè: "Perché gridi
a me? Di’ ai figliuoli d’Israele che si mettano in marcia.

<span id="an_14:16">14:16</span> E tu alza il tuo bastone, stendi la tua
mano sul mare, e dividilo; e i figliuoli d’Israele entreranno in mezzo
al mare a piedi asciutti.

<span id="an_14:17">14:17</span> E quanto a me, ecco, io indurerò il
cuore degli Egiziani, ed essi v’entreranno, dietro a loro; ed io trarrò
gloria da Faraone, da tutto il suo esercito, dai suoi carri e dai suoi
cavalieri.

<span id="an_14:18">14:18</span> E gli Egiziani sapranno che io sono
l’Eterno, quando avrò tratto gloria da Faraone, dai suoi carri e dai
suoi cavalieri".

<span id="an_14:19">14:19</span> Allora l’angelo di Dio, che precedeva
il campo d’Israele, si mosse e andò a porsi alle loro spalle; parimente
la colonna di nuvola si mosse dal loro fronte e si fermò alle loro
spalle;

<span id="an_14:20">14:20</span> e venne a mettersi fra il campo
dell’Egitto e il campo d’Israele; e la nube era tenebrosa per gli uni,
mentre rischiarava gli altri nella notte. E l’un campo non si accostò
all’altro per tutta la notte.

<span id="an_14:21">14:21</span> Or Mosè stese la sua mano sul mare; e
l’Eterno fece ritirare il mare mediante un gagliardo vento orientale
durato tutta la notte, e ridusse il mare in terra asciutta; e le acque
si divisero.

<span id="an_14:22">14:22</span> E i figliuoli d’Israele entrarono in
mezzo al mare sull’asciutto; e le acque formavano come un muro alla loro
destra e alla loro sinistra.

<span id="an_14:23">14:23</span> E gli Egiziani li inseguirono; e tutti
i cavalli di Faraone, i suoi carri e i suoi cavalieri entrarono dietro a
loro in mezzo al mare.

<span id="an_14:24">14:24</span> E avvenne verso la vigilia del mattino,
che l’Eterno, dalla colonna di fuoco e dalla nuvola, guardò verso il
campo degli Egiziani, e lo mise in rotta.

<span id="an_14:25">14:25</span> E tolse le ruote dei loro carri, e ne
rese l’avanzata pesante; in guisa che gli Egiziani dissero: "Fuggiamo
d’innanzi ad Israele, perché l’Eterno combatte per loro contro gli
Egiziani".

<span id="an_14:26">14:26</span> E l’Eterno disse a Mosè: "Stendi la tua
mano sul mare, e le acque ritorneranno sugli Egiziani, sui loro carri e
sui loro cavalieri".

<span id="an_14:27">14:27</span> E Mosè stese la sua mano sul mare; e,
sul far della mattina, il mare riprese la sua forza; e gli Egiziani,
fuggendo, gli andavano incontro; e l’Eterno precipitò gli Egiziani in
mezzo al mare.

<span id="an_14:28">14:28</span> Le acque tornarono e coprirono i carri,
i cavalieri, tutto l’esercito di Faraone ch’erano entrati nel mare
dietro agl’Israeliti; e non ne scampò neppur uno.

<span id="an_14:29">14:29</span> Ma i figliuoli d’Israele camminarono
sull’asciutto in mezzo al mare, e le acque formavano come un muro alla
loro destra e alla loro sinistra.

<span id="an_14:30">14:30</span> Così, in quel giorno l’Eterno salvò
Israele dalle mani degli Egiziani, e Israele vide sul lido del mare gli
Egiziani morti.

<span id="an_14:31">14:31</span> E Israele vide la gran potenza che
l’Eterno avea spiegata contro gli Egiziani; onde il popolo temé
l’Eterno, e credette nell’Eterno e in Mosè suo servo.

<span id="an_15:1">15:1</span> Allora Mosè e i figliuoli d’Israele
cantarono questo cantico all’Eterno, e dissero così: "Io cantero
all’Eterno perché si è sommamente esaltato; ha precipitato in mare
cavallo e cavaliere.

<span id="an_15:2">15:2</span> L’Eterno è la mia forza e l’oggetto del
mio cantico; egli è stato la mia salvezza. Questo è il mio Dio, io lo
glorificherò; è l’Iddio di mio padre, io lo esalterò.

<span id="an_15:3">15:3</span> L’Eterno è un guerriero, il suo nome è
l’Eterno.

<span id="an_15:4">15:4</span> Egli ha gettato in mare i carri di
Faraone e il suo esercito, e i migliori suoi condottieri sono stati
sommersi nel mar Rosso.

<span id="an_15:5">15:5</span> Gli abissi li coprono; sono andati a
fondo come una pietra.

<span id="an_15:6">15:6</span> La tua destra, o Eterno, è mirabile per
la sua forza, la tua destra, o Eterno, schiaccia i nemici.

<span id="an_15:7">15:7</span> Con la grandezza della tua maestà, tu
rovesci i tuoi avversari; tu scateni la tua ira, essa li consuma come
stoppia.

<span id="an_15:8">15:8</span> Al soffio delle tue nari le acque si sono
ammontate, le onde si son drizzate come un muro, i flutti si sono
assodati nel cuore del mare.

<span id="an_15:9">15:9</span> Il nemico diceva: "Inseguirò,
raggiungerò, dividerò le spoglie, la mia brama si sazierà su loro;
sguainerò la mia spada, la mia mano li sterminerà";

<span id="an_15:10">15:10</span> ma tu hai mandato fuori il tuo soffio e
il mare li ha ricoperti; sono affondati come piombo nelle acque potenti.

<span id="an_15:11">15:11</span> Chi è pari a te fra gli dèi, o Eterno?
Chi è pari a te, mirabile nella tua santità, tremendo anche a chi ti
loda, operator di prodigi?

<span id="an_15:12">15:12</span> Tu hai steso la destra, la terra li ha
ingoiati.

<span id="an_15:13">15:13</span> Tu hai condotto con la tua benignità il
popolo che hai riscattato; l’hai guidato con la tua forza verso la tua
santa dimora.

<span id="an_15:14">15:14</span> I popoli l’hanno udito, e tremano.
L’angoscia ha còlto gli abitanti della Filistia.

<span id="an_15:15">15:15</span> Già sono smarriti i capi di Edom, il
tremito prende i potenti di Moab, tutti gli abitanti di Canaan vengono
meno.

<span id="an_15:16">15:16</span> Spavento e terrore piomberà su loro.
Per la forza del tuo braccio diventeran muti come una pietra, finché il
tuo popolo, o Eterno, sia passato, finché sia passato il popolo che ti
sei acquistato.

<span id="an_15:17">15:17</span> Tu li introdurrai e li pianterai sul
monte del tuo retaggio, nel luogo che hai preparato, o Eterno, per tua
dimora, nel santuario che le tue mani, o Signore, hanno stabilito.

<span id="an_15:18">15:18</span> L’Eterno regnerà per sempre, in
perpetuo".

<span id="an_15:19">15:19</span> Questo cantarono gl’Israeliti perché i
cavalli di Faraone coi suoi carri e i suoi cavalieri erano entrati nel
mare, e l’Eterno avea fatto ritornar su loro le acque del mare, ma i
figliuoli d’Israele aveano camminato in mezzo al mare, sull’asciutto.

<span id="an_15:20">15:20</span> E Maria, la profetessa, sorella
d’Aaronne, prese in mano il timpano, e tutte le donne usciron dietro a
lei con de’ timpani, e danzando.

<span id="an_15:21">15:21</span> E Maria rispondeva ai figliuoli
d’Israele: "Cantate all’Eterno, perché si è sommamente esaltato; ha
precipitato in mare cavallo e cavaliere".

<span id="an_15:22">15:22</span> Poi Mosè fece partire gl’Israeliti dal
Mar Rosso, ed essi si diressero verso il deserto di Shur; camminarono
tre giorni nel deserto, e non trovarono acqua.

<span id="an_15:23">15:23</span> E quando giunsero a Mara, non poteron
bevere le acque di Mara, perché erano amare; perciò quel luogo fu
chiamato Mara.

<span id="an_15:24">15:24</span> E il popolo mormorò contro Mosè,
dicendo: "Che berremo?"

<span id="an_15:25">15:25</span> Ed egli gridò all’Eterno; e l’Eterno
gli mostrò un legno ch’egli gettò nelle acque, e le acque divennero
dolci. Quivi l’Eterno dette al popolo una legge e una prescrizione, e lo
mise alla prova, e disse:

<span id="an_15:26">15:26</span> "Se ascolti attentamente la voce
dell’Eterno, ch’è il tuo Dio, e fai ciò ch’è giusto agli occhi suoi e
porgi orecchio ai suoi comandamenti e osservi tutte le sue leggi, io non
ti manderò addosso alcuna delle malattie che ho mandate addosso agli
Egiziani, perché io sono l’Eterno che ti guarisco".

<span id="an_15:27">15:27</span> Poi giunsero ad Elim, dov’erano dodici
sorgenti d’acqua e settanta palme; e si accamparono quivi presso le
acque.

<span id="an_16:1">16:1</span> E tutta la raunanza de’ figliuoli
d’Israele partì da Elim e giunse al deserto di Sin, ch’è fra Elim e
Sinai, il quindicesimo giorno del secondo mese dopo la loro partenza dal
paese d’Egitto.

<span id="an_16:2">16:2</span> E tutta la raunanza de’ figliuoli
d’Israele mormorò contro Mosè e contro Aaronne nel deserto.

<span id="an_16:3">16:3</span> I figliuoli d’Israele dissero loro: "Oh,
fossimo pur morti per mano dell’Eterno nel paese d’Egitto, quando
sedevamo presso le pignatte della carne e mangiavamo del pane a sazietà!
Poiché voi ci avete menati in questo deserto per far morir di fame tutta
questa raunanza".

<span id="an_16:4">16:4</span> E l’Eterno disse a Mosè: "Ecco, io vi
farò piovere del pane dal cielo; e il popolo uscirà e ne raccoglierà
giorno per giorno quanto gliene abbisognerà per la giornata, ond’io lo
metta alla prova per vedere se camminerà o no secondo la mia legge.

<span id="an_16:5">16:5</span> Ma il sesto giorno, quando prepareranno
quello che avran portato a casa, essa sarà il doppio di quello che
avranno raccolto ogni altro giorno".

<span id="an_16:6">16:6</span> E Mosè ed Aaronne dissero a tutti i
figliuoli d’Israele: "Questa sera voi conoscerete che l’Eterno è quegli
che vi ha tratto fuori dal paese d’Egitto;

<span id="an_16:7">16:7</span> e domattina vedrete la gloria
dell’Eterno; poich’egli ha udito le vostre mormorazioni contro l’Eterno;
quanto a noi, che cosa siamo perché mormoriate contro di noi?"

<span id="an_16:8">16:8</span> E Mosè disse: "Vedrete la gloria
dell’Eterno quando stasera egli vi darà della carne da mangiare e
domattina del pane a sazietà; giacché l’Eterno ha udito le vostre
mormorazioni che proferite contro di lui; quanto a noi, che cosa siamo?
le vostre mormorazioni non sono contro di noi ma contro l’Eterno".

<span id="an_16:9">16:9</span> Poi Mosè disse ad Aaronne: "Di’ a tutta
la raunanza de’ figliuoli d’Israele: Avvicinatevi alla presenza
dell’Eterno, perch’egli ha udito le vostre mormorazioni".

<span id="an_16:10">16:10</span> E come Aaronne parlava a tutta la
raunanza de’ figliuoli d’Israele, questi volsero gli occhi verso il
deserto; ed ecco che la gloria dell’Eterno apparve nella nuvola.

<span id="an_16:11">16:11</span> E l’Eterno parlò a Mosè, dicendo:

<span id="an_16:12">16:12</span> "Io ho udito le mormorazioni dei
figliuoli d’Israele; parla loro, dicendo: Sull’imbrunire mangerete della
carne, e domattina sarete saziati di pane; e conoscerete che io sono
l’Eterno, l’Iddio vostro".

<span id="an_16:13">16:13</span> E avvenne, verso sera, che saliron
delle quaglie, che ricopersero il campo; e, la mattina, c’era uno strato
di rugiada intorno al campo.

<span id="an_16:14">16:14</span> E quando lo strato di rugiada fu
sparito, ecco sulla faccia del deserto una cosa minuta, tonda, minuta
come brina sulla terra.

<span id="an_16:15">16:15</span> E i figliuoli d’Israele, veduta che
l’ebbero, dissero l’uno all’altro: "Che cos’è?" perché non sapevan che
cosa fosse. E Mosè disse loro: "Questo è il pane che l’Eterno vi dà a
mangiare.

<span id="an_16:16">16:16</span> Ecco quel che l’Eterno ha comandato: Ne
raccolga ognuno quanto gli basta per il suo nutrimento: un omer a testa,
secondo il numero delle vostre persone; ognuno ne pigli per quelli che
sono nella sua tenda".

<span id="an_16:17">16:17</span> I figliuoli d’Israele fecero così, e ne
raccolsero gli uni più e gli altri meno.

<span id="an_16:18">16:18</span> Lo misurarono con l’omer, e chi ne
aveva raccolto molto non n’ebbe di soverchio; e chi ne aveva raccolto
poco non n’ebbe penuria. Ognuno ne raccolse quanto gliene abbisognava
per il suo nutrimento.

<span id="an_16:19">16:19</span> E Mosè disse loro: "Nessuno ne serbi
fino a domattina".

<span id="an_16:20">16:20</span> Ma alcuni non ubbidirono a Mosè, e ne
serbarono fino all’indomani; e quello inverminì e mandò fetore; e Mosè
s’adirò contro costoro.

<span id="an_16:21">16:21</span> Così lo raccoglievano tutte le mattine:
ciascuno nella misura che bastava al suo nutrimento; e quando il sole si
faceva caldo, quello si struggeva.

<span id="an_16:22">16:22</span> E il sesto giorno raccolsero di quel
pane il doppio: due omer per ciascuno. E tutti i capi della raunanza lo
vennero a dire a Mosè.

<span id="an_16:23">16:23</span> Ed egli disse loro: "Questo è quello
che ha detto l’Eterno: Domani è un giorno solenne di riposo: un sabato
sacro all’Eterno; fate cuocere oggi quel che avete da cuocere e fate
bollire quel che avete da bollire; e tutto quel che vi avanza,
riponetelo e serbatelo fino a domani".

<span id="an_16:24">16:24</span> Essi dunque lo riposero fino
all’indomani, come Mosè aveva ordinato: e quello non diè fetore e non
inverminì.

<span id="an_16:25">16:25</span> E Mosè disse: "Mangiatelo oggi, perché
oggi è il sabato sacro all’Eterno; oggi non ne troverete per i campi.

<span id="an_16:26">16:26</span> Raccoglietene durante sei giorni; ma il
settimo giorno è il sabato; in quel giorno non ve ne sarà".

<span id="an_16:27">16:27</span> Or nel settimo giorno avvenne che
alcuni del popolo uscirono per raccoglierne, e non ne trovarono.

<span id="an_16:28">16:28</span> E l’Eterno disse a Mosè: "Fino a quando
rifiuterete d’osservare i miei comandamenti e le mie leggi?

<span id="an_16:29">16:29</span> Riflettete che l’Eterno vi ha dato il
sabato; per questo, nel sesto giorno egli vi dà del pane per due giorni;
ognuno stia dov’è; nessuno esca dalla sua tenda il settimo giorno".

<span id="an_16:30">16:30</span> Così il popolo si riposò il settimo
giorno.

<span id="an_16:31">16:31</span> E la casa d’Israele chiamò quel pane
Manna; esso era simile al seme di coriandolo; era bianco, e aveva il
gusto di schiacciata fatta col miele.

<span id="an_16:32">16:32</span> E Mosè disse: "Questo è quello che
l’Eterno ha ordinato: Empi un omer di manna, perché sia conservato per i
vostri discendenti, onde veggano il pane col quale vi ho nutriti nel
deserto, quando vi ho tratti fuori dal paese d’Egitto".

<span id="an_16:33">16:33</span> E Mosè disse ad Aaronne: "Prendi un
vaso, mettivi dentro un intero omer di manna, e deponilo davanti
all’Eterno, perché sia conservato per i vostri discendenti".

<span id="an_16:34">16:34</span> Secondo l’ordine che l’Eterno avea dato
a Mosè, Aaronne lo depose dinanzi alla Testimonianza, perché fosse
conservato.

<span id="an_16:35">16:35</span> E i figliuoli d’Israele mangiarono la
manna per quarant’anni, finché arrivarono in paese abitato; mangiarono
la manna finché giunsero ai confini del paese di Canaan.

<span id="an_16:36">16:36</span> Or l’omer è la decima parte dell’efa.

<span id="an_17:1">17:1</span> Poi tutta la raunanza de’ figliuoli
d’Israele partì dal deserto di Sin, marciando a tappe secondo gli ordini
dell’Eterno, e si accampò a Refidim; e non c’era acqua da bere per il
popolo.

<span id="an_17:2">17:2</span> Allora il popolo contese con Mosè, e
disse: "Dateci dell’acqua da bere". E Mosè rispose loro: "Perché
contendete con me? perché tentate l’Eterno?"

<span id="an_17:3">17:3</span> Il popolo dunque patì quivi la sete, e
mormorò contro Mosè, dicendo: "Perché ci hai fatti salire dall’Egitto
per farci morire di sete noi, i nostri figliuoli e il nostro bestiame?"

<span id="an_17:4">17:4</span> E Mosè gridò all’Eterno, dicendo: "Che
farò io per questo popolo? Non andrà molto che mi lapiderà".

<span id="an_17:5">17:5</span> E l’Eterno disse a Mosè: "Passa oltre in
fronte al popolo, e prendi teco degli anziani d’Israele; piglia anche in
mano il bastone col quale percotesti il fiume, e va’.

<span id="an_17:6">17:6</span> Ecco, io starò la dinanzi a te, sulla
roccia ch’è in Horeb; tu percoterai la roccia, e ne scaturirà
dell’acqua, ed il popolo berrà". Mosè fece così in presenza degli
anziani d’Israele.

<span id="an_17:7">17:7</span> E pose nome a quel luogo Massah e Meribah
a motivo della contesa de’ figliuoli d’Israele, e perché aveano tentato
l’Eterno, dicendo: "L’Eterno è egli in mezzo a noi, si o no?"

<span id="an_17:8">17:8</span> Allora venne Amalek a dar battaglia a
Israele a Refidim.

<span id="an_17:9">17:9</span> E Mosè disse a Giosuè: "Facci una scelta
d’uomini ed esci a combattere contro Amalek; domani io starò sulla vetta
del colle col bastone di Dio in mano".

<span id="an_17:10">17:10</span> Giosuè fece come Mosè gli aveva detto,
e combatté contro Amalek; e Mosè, Aaronne e Hur salirono sulla vetta del
colle.

<span id="an_17:11">17:11</span> E avvenne che, quando Mosè teneva la
mano alzata, Israele vinceva; e quando la lasciava cadere, vinceva
Amalek.

<span id="an_17:12">17:12</span> Or siccome le mani di Mosè s’eran fatte
stanche, essi presero una pietra, gliela posero sotto, ed egli vi si
mise a sedere; e Aaronne e Hur gli sostenevano le mani: l’uno da una
parte, l’altro dall’altra; così le sue mani rimasero immobili fino al
tramonto del sole.

<span id="an_17:13">17:13</span> E Giosuè sconfisse Amalek e la sua
gente, mettendoli a fil di spada.

<span id="an_17:14">17:14</span> E l’Eterno disse a Mosè: "Scrivi questo
fatto in un libro, perché se ne conservi il ricordo, e fa’ sapere a
Giosuè che io cancellerò interamente di sotto al cielo la memoria di
Amalek".

<span id="an_17:15">17:15</span> E Mosè edificò un altare, al quale pose
nome: "L’Eterno è la mia bandiera"; e disse:

<span id="an_17:16">17:16</span> "La mano è stata alzata contro il trono
dell’Eterno, e l’Eterno farà guerra ad Amalek d’età in età".

<span id="an_18:1">18:1</span> Or Jethro, sacerdote di Madian, suocero
di Mosè, udì tutto quello che Dio avea fatto a favor di Mosè e d’Israele
suo popolo: come l’Eterno avea tratto Israele fuor dall’Egitto.

<span id="an_18:2">18:2</span> E Jethro, suocero di Mosè, prese Sefora,
moglie di Mosè,

<span id="an_18:3">18:3</span> che questi avea rimandata, e i due
figliuoli di lei che si chiamavano: l’uno, Ghershom, perché Mosè avea
detto: "Ho soggiornato in terra straniera";

<span id="an_18:4">18:4</span> e l’altro Eliezer, perché avea detto:
"L’Iddio del padre mio è stato il mio aiuto, e mi ha liberato dalla
spada di Faraone".

<span id="an_18:5">18:5</span> Jethro dunque, suocero di Mosè, venne a
Mosè, coi figliuoli e la moglie di lui, nel deserto dov’egli era
accampato, al monte di Dio;

<span id="an_18:6">18:6</span> e mandò a dire a Mosè: "Io, Jethro, tuo
suocero, vengo da te con la tua moglie e i due suoi figliuoli con lei".

<span id="an_18:7">18:7</span> E Mosè uscì a incontrare il suo suocero,
gli s’inchinò, e lo baciò; s’informarono scambievolmente della loro
salute, poi entrarono nella tenda.

<span id="an_18:8">18:8</span> Allora Mosè raccontò al suo suocero tutto
quello che l’Eterno avea fatto a Faraone e agli Egiziani per amor
d’Israele, tutte le sofferenze patite durante il viaggio, e come
l’Eterno li avea liberati.

<span id="an_18:9">18:9</span> E Jethro si rallegrò di tutto il bene che
l’Eterno avea fatto a Israele, liberandolo dalla mano degli Egiziani.

<span id="an_18:10">18:10</span> E Jethro disse: "Benedetto sia
l’Eterno, che vi ha liberati dalla mani degli Egiziani e dalla mano di
Faraone, e ha liberato il popolo dal giogo degli Egiziani!

<span id="an_18:11">18:11</span> Ora riconosco che l’Eterno è più grande
di tutti gli dèi; tale s’è mostrato, quando gli Egiziani hanno agito
orgogliosamente contro Israele".

<span id="an_18:12">18:12</span> E Jethro, suocero di Mosè, prese un
olocausto e dei sacrifizi per offrirli a Dio; e Aaronne e tutti gli
anziani d’Israele vennero a mangiare col suocero di Mosè in presenza di
Dio.

<span id="an_18:13">18:13</span> Il giorno seguente, Mosè si assise per
render ragione al popolo; e il popolo stette intorno a Mosè dal mattino
fino alla sera.

<span id="an_18:14">18:14</span> E quando il suocero di Mosè vide tutto
quello ch’egli faceva per il popolo, disse: "Che è questo che tu fai col
popolo? Perché siedi solo, e tutto il popolo ti sta attorno dal mattino
fino alla sera?"

<span id="an_18:15">18:15</span> E Mosè rispose al suo suocero: "Perché
il popolo viene da me per consultare Dio.

<span id="an_18:16">18:16</span> Quand’essi hanno qualche affare,
vengono da me, e io giudico fra l’uno e l’altro, e fo loro conoscere gli
ordini di Dio e le sue leggi".

<span id="an_18:17">18:17</span> Ma il suocero di Mosè gli disse:
"Questo che tu fai non va bene.

<span id="an_18:18">18:18</span> Tu ti esaurirai certamente: tu e questo
popolo ch’è teco; poiché quest’affare è troppo grave per te; tu non puoi
bastarvi da te solo.

<span id="an_18:19">18:19</span> Or ascolta la mia voce; io ti darò un
consiglio, e Dio sia teco: Sii tu il rappresentante del popolo dinanzi a
Dio, e porta a Dio le loro cause.

<span id="an_18:20">18:20</span> Insegna loro gli ordini e le leggi, e
mostra loro la via per la quale han da camminare e quello che devon
fare;

<span id="an_18:21">18:21</span> ma scegli fra tutto il popolo degli
uomini capaci che temano Dio: degli uomini fidati, che detestino il
lucro iniquo; e stabiliscili sul popolo come capi di migliaia, capi di
centinaia, capi di cinquantine e capi di diecine;

<span id="an_18:22">18:22</span> e rendano essi ragione al popolo in
ogni tempo; e riferiscano a te ogni affare di grande importanza, ma ogni
piccolo affare lo decidano loro. Allevia così il peso che grava su te, e
lo portino essi teco.

<span id="an_18:23">18:23</span> Se tu fai questo, e se Dio te l’ordina,
potrai durare; e anche tutto questo popolo arriverà felicemente al luogo
che gli è destinato".

<span id="an_18:24">18:24</span> Mosè acconsentì al dire del suo
suocero, e fece tutto quello ch’egli avea detto.

<span id="an_18:25">18:25</span> E Mosè scelse fra tutto Israele degli
uomini capaci, e li stabilì capi del popolo: capi di migliaia, capi di
centinaia, capi di cinquantine e capi di diecine.

<span id="an_18:26">18:26</span> E quelli rendevano ragione al popolo in
ogni tempo; le cause difficili le portavano a Mosè, ma ogni piccolo
affare lo decidevano loro.

<span id="an_18:27">18:27</span> Poi Mosè accomiatò il suo suocero, il
quale se ne tornò al suo paese.

<span id="an_19:1">19:1</span> Nel primo giorno del terzo mese da che
furono usciti dal paese d’Egitto, i figliuoli d’Israele giunsero al
deserto di Sinai.

<span id="an_19:2">19:2</span> Essendo partiti da Refidim, giunsero al
deserto di Sinai e si accamparono nel deserto; quivi si accampò Israele,
dirimpetto al monte.

<span id="an_19:3">19:3</span> E Mosè salì verso Dio; e l’Eterno lo
chiamò dal monte, dicendo: "Di’ così alla casa di Giacobbe, e annunzia
questo ai figliuoli d’Israele:

<span id="an_19:4">19:4</span> Voi avete veduto quello che ho fatto agli
Egiziani, e come io v’ho portato sopra ali d’aquila e v’ho menato a me.

<span id="an_19:5">19:5</span> Or dunque, se ubbidite davvero alla mia
voce e osservate il mio patto, sarete fra tutti i popoli il mio tesoro
particolare;

<span id="an_19:6">19:6</span> poiché tutta la terra è mia; e mi sarete
un regno di sacerdoti e una nazione santa. Queste sono le parole che
dirai ai figliuoli d’Israele".

<span id="an_19:7">19:7</span> E Mosè venne, chiamò gli anziani del
popolo, ed espose loro tutte queste parole che l’Eterno gli aveva
ordinato di dire.

<span id="an_19:8">19:8</span> E tutto il popolo rispose concordemente e
disse: "Noi faremo tutto quello che l’Eterno ha detto". E Mosè riferì
all’Eterno le parole del popolo.

<span id="an_19:9">19:9</span> E l’Eterno disse a Mosè: "Ecco, io verro
a te in una folta nuvola, affinché il popolo oda quand’io parlerò con
te, e ti presti fede per sempre". E Mosè riferì all’Eterno le parole del
popolo.

<span id="an_19:10">19:10</span> Allora l’Eterno disse a Mosè: "Va’ dal
popolo, santificalo oggi e domani, e fa’ che si lavi le vesti.

<span id="an_19:11">19:11</span> E siano pronti per il terzo giorno;
perché il terzo giorno l’Eterno scenderà in presenza di tutto il popolo
sul monte Sinai.

<span id="an_19:12">19:12</span> E tu fisserai attorno attorno de’
limiti al popolo, e dirai: Guardatevi dal salire sul monte o dal
toccarne il lembo. Chiunque toccherà il monte sarà messo a morte.

<span id="an_19:13">19:13</span> Nessuna mano tocchi quel tale; ma sia
lapidato o trafitto di frecce; animale o uomo che sia, non sia lasciato
vivere! Quando il corno sonerà a distesa, allora salgano pure sul
monte".

<span id="an_19:14">19:14</span> E Mosè scese dal monte verso il popolo;
santificò il popolo, e quelli si lavarono le vesti.

<span id="an_19:15">19:15</span> Ed egli disse al popolo: "Siate pronti
fra tre giorni; non v’accostate a donna".

<span id="an_19:16">19:16</span> Il terzo giorno, come fu mattino,
cominciaron de’ tuoni, de’ lampi, apparve una folta nuvola sul monte, e
s’udì un fortissimo suon di tromba; e tutto il popolo ch’era nel campo,
tremò.

<span id="an_19:17">19:17</span> E Mosè fece uscire il popolo dal campo
per menarlo incontro a Dio; e si fermarono appiè del monte.

<span id="an_19:18">19:18</span> Or il monte Sinai era tutto fumante,
perché l’Eterno v’era disceso in mezzo al fuoco; e il fumo ne saliva
come il fumo d’una fornace, e tutto il monte tremava forte.

<span id="an_19:19">19:19</span> Il suon della tromba s’andava facendo
sempre più forte; Mosè parlava, e Dio gli rispondeva con una voce.

<span id="an_19:20">19:20</span> L’Eterno dunque scese sul monte Sinai,
in vetta al monte; e l’Eterno chiamò Mosè in vetta al monte, e Mosè vi
salì.

<span id="an_19:21">19:21</span> E l’Eterno disse a Mosè: "Scendi,
avverti solennemente il popolo onde non faccia irruzione verso l’Eterno
per guardare, e non n’abbiano a perire molti.

<span id="an_19:22">19:22</span> E anche i sacerdoti che si appressano
all’Eterno, si santifichino, affinché l’Eterno non si avventi contro a
loro".

<span id="an_19:23">19:23</span> Mosè disse all’Eterno: "Il popolo non
può salire sul monte Sinai, poiché tu ce l’hai divietato dicendo: Poni
de’ limiti attorno al monte, e santificalo".

<span id="an_19:24">19:24</span> Ma l’Eterno gli disse: "Va’, scendi
abbasso; poi salirai tu, e Aaronne teco; ma i sacerdoti e il popolo non
facciano irruzione per salire verso l’Eterno, onde non s’avventi contro
a loro".

<span id="an_19:25">19:25</span> Mosè discese al popolo e glielo disse.

<span id="an_20:1">20:1</span> Allora Iddio pronunziò tutte queste
parole, dicendo:

<span id="an_20:2">20:2</span> "Io sono l’Eterno, l’Iddio tuo, che ti ho
tratto dal paese d’Egitto, dalla casa di servitù.

<span id="an_20:3">20:3</span> Non avere altri dii nel mio cospetto.

<span id="an_20:4">20:4</span> Non ti fare scultura alcuna né immagine
alcuna delle cose che sono lassù ne’ cieli o quaggiù sulla terra o nelle
acque sotto la terra;

<span id="an_20:5">20:5</span> non ti prostrare dinanzi a tali cose e
non servir loro, perché io, l’Eterno, l’Iddio tuo, sono un Dio geloso
che punisco l’iniquità dei padri sui figliuoli fino alla terza e alla
quarta generazione di quelli che mi odiano,

<span id="an_20:6">20:6</span> e uso benignità, fino alla millesima
generazione, verso quelli che m’amano e osservano i miei comandamenti.

<span id="an_20:7">20:7</span> Non usare il nome dell’Eterno, ch’è
l’Iddio tuo, in vano; perché l’Eterno non terra per innocente chi avrà
usato il suo nome in vano.

<span id="an_20:8">20:8</span> Ricordati del giorno del riposo per
santificarlo.

<span id="an_20:9">20:9</span> Lavora sei giorni e fa’ in essi ogni
opera tua;

<span id="an_20:10">20:10</span> ma il settimo è giorno di riposo, sacro
all’Eterno, ch’è l’Iddio tuo; non fare in esso lavoro alcuno, né tu, né
il tuo figliuolo, né la tua figliuola, né il tuo servo, né la tua serva,
né il tuo bestiame, né il forestiero ch’è dentro alle tue porte;

<span id="an_20:11">20:11</span> poiché in sei giorni l’Eterno fece i
cieli, la terra, il mare e tutto ciò ch’è in essi, e si riposò il
settimo giorno; perciò l’Eterno ha benedetto il giorno del riposo e l’ha
santificato.

<span id="an_20:12">20:12</span> Onora tuo padre e tua madre, affinché i
tuoi giorni siano prolungati sulla terra che l’Eterno, l’Iddio tuo, ti
dà.

<span id="an_20:13">20:13</span> Non uccidere.

<span id="an_20:14">20:14</span> Non commettere adulterio.

<span id="an_20:15">20:15</span> Non rubare.

<span id="an_20:16">20:16</span> Non attestare il falso contro il tuo
prossimo.

<span id="an_20:17">20:17</span> Non concupire la casa del tuo prossimo;
non concupire la moglie del tuo prossimo, né il suo servo, né la sua
serva, né il suo bue, né il suo asino, né cosa alcuna che sia dei tuo
prossimo".

<span id="an_20:18">20:18</span> Or tutto il popolo udiva i tuoni, il
suon della tromba e vedeva i lampi e il monte fumante. A tal vista,
tremava e se ne stava da lungi.

<span id="an_20:19">20:19</span> E disse a Mosè: "Parla tu con noi, e
noi t’ascolteremo; ma non ci parli Iddio, che non abbiamo a morire".

<span id="an_20:20">20:20</span> E Mosè disse al popolo: "Non temete,
poiché Dio è venuto per mettervi alla prova, e affinché il suo timore vi
stia dinanzi, e così non pecchiate".

<span id="an_20:21">20:21</span> Il popolo dunque se ne stava da lungi;
ma Mosè s’avvicinò alla caligine dov’era Dio.

<span id="an_20:22">20:22</span> E l’Eterno disse a Mosè: "Di’ così ai
figliuoli d’Israele: Voi stessi avete visto ch’io v’ho parlato dai
cieli.

<span id="an_20:23">20:23</span> Non fate altri dii accanto a me; non vi
fate dii d’argento, né dii d’oro.

<span id="an_20:24">20:24</span> Fammi un altare di terra; e su questo
offri i tuoi olocausti, i tuoi sacrifizi di azioni di grazie, le tue
pecore e i tuoi buoi; in qualunque luogo dove farò che il mio nome sia
ricordato, io verrò a te e ti benedirò.

<span id="an_20:25">20:25</span> E se mi fai un altare di pietra, non lo
costruire di pietre tagliate; perché, se tu alzassi su di esse lo
scalpello, tu le contamineresti.

<span id="an_20:26">20:26</span> E non salire al mio altare per gradini,
affinché la tua nudità non si scopra sovr’esso.

<span id="an_21:1">21:1</span> Or queste sono le leggi che tu porrai
dinanzi a loro:

<span id="an_21:2">21:2</span> Se compri un servo ebreo, egli ti servirà
per sei anni; ma il settimo se ne andrà libero, senza pagar nulla.

<span id="an_21:3">21:3</span> Se è venuto solo, se ne andrà solo; se
aveva moglie, la moglie se ne andrà con lui.

<span id="an_21:4">21:4</span> Se il suo padrone gli dà moglie e questa
gli partorisce figliuoli e figliuole, la moglie e i figliuoli di lei
saranno del padrone, ed egli se ne andrà solo.

<span id="an_21:5">21:5</span> Ma se il servo fa questa dichiarazione:
"Io amo il mio padrone, mia moglie e i miei figliuoli; io non voglio
andarmene libero"

<span id="an_21:6">21:6</span> allora il suo padrone lo farà comparire
davanti a Dio, e lo farà accostare alla porta o allo stipite, e il suo
padrone gli forerà l’orecchio con una lesina; ed egli lo servirà per
sempre.

<span id="an_21:7">21:7</span> Se uno vende la propria figliuola per
esser serva, ella non se ne andrà come se ne vanno i servi.

<span id="an_21:8">21:8</span> S’ella dispiace al suo padrone, che se
l’era presa per moglie, egli la farà riscattare; ma non avrà il diritto
di venderla a gente straniera, dopo esserle stato infedele.

<span id="an_21:9">21:9</span> E se la dà in isposa al suo figliuolo, la
tratterà secondo il diritto delle fanciulle.

<span id="an_21:10">21:10</span> Se prende un altra moglie, non toglierà
alla prima né il vitto, né il vestire, né la coabitazione.

<span id="an_21:11">21:11</span> Se non le fa queste tre cose, ella se
ne andrà senza pagamento di prezzo.

<span id="an_21:12">21:12</span> Chi percuote un uomo sì ch’egli muoia,
dev’esser messo a morte.

<span id="an_21:13">21:13</span> Se non gli ha teso agguato, ma Dio
gliel’ha fatto cader sotto mano, io ti stabilirò un luogo dov’ei si
possa rifugiare.

<span id="an_21:14">21:14</span> Se alcuno con premeditazione uccide il
suo prossimo mediante insidia, tu lo strapperai anche dal mio altare,
per farlo morire.

<span id="an_21:15">21:15</span> Chi percuote suo padre o sua madre
dev’esser messo a morte.

<span id="an_21:16">21:16</span> Chi ruba un uomo sia che l’abbia
venduto o che gli sia trovato nelle mani dev’esser messo a morte.

<span id="an_21:17">21:17</span> Chi maledice suo padre o sua madre
dev’esser messo a morte.

<span id="an_21:18">21:18</span> Se degli uomini vengono a rissa, e uno
percuote l’altro con una pietra o col pugno, e quello non muoia, ma
debba mettersi a letto,

<span id="an_21:19">21:19</span> se si rileva e può camminar fuori
appoggiato al suo bastone, colui che lo percosse sarà assolto; soltanto,
lo indennizzerà del tempo che ha perduto e lo farà curare fino a
guarigione compiuta.

<span id="an_21:20">21:20</span> Se uno percuote il suo servo o la sua
serva col bastone sì che gli muoiano fra le mani, il padrone dev’esser
punito;

<span id="an_21:21">21:21</span> ma se sopravvivono un giorno o due, non
sarà punito, perché son danaro suo.

<span id="an_21:22">21:22</span> Se alcuni vengono a rissa e percuotono
una donna incinta sì ch’ella si sgravi, ma senza che ne segua altro
danno, il percotitore sarà condannato all’ammenda che il marito della
donna gl’imporrà; e la pagherà come determineranno i giudici;

<span id="an_21:23">21:23</span> ma se ne segue danno,

<span id="an_21:24">21:24</span> darai vita per vita, occhio per occhio,
dente per dente, mano per mano,

<span id="an_21:25">21:25</span> piede per piede, scottatura per
scottatura, ferita per ferita, contusione per contusione.

<span id="an_21:26">21:26</span> Se uno colpisce l’occhio del suo servo
o l’occhio della sua serva e glielo fa perdere, li lascerà andar liberi
in compenso dell’occhio perduto.

<span id="an_21:27">21:27</span> E se fa cadere un dente al suo servo o
un dente alla sua serva, li lascerà andar liberi in compenso del dente
perduto.

<span id="an_21:28">21:28</span> Se un bue cozza un uomo o una donna sì
che muoia, il bue dovrà esser lapidato e non se ne mangerà la carne; ma
il padrone del bue sarà assolto.

<span id="an_21:29">21:29</span> Però, se il bue era già da tempo uso
cozzare, e il padrone n’è stato avvertito, ma non l’ha tenuto rinchiuso,
e il bue ha ucciso un uomo o una donna, il bue sarà lapidato, e il suo
padrone pure sarà messo a morte.

<span id="an_21:30">21:30</span> Ove sia imposto al padrone un prezzo di
riscatto, egli pagherà per il riscatto della propria vita tutto quello
che gli sarà imposto.

<span id="an_21:31">21:31</span> Se il bue cozza un figliuolo o una
figliuola, gli si applicherà questa medesima legge.

<span id="an_21:32">21:32</span> Se il bue cozza un servo o una serva,
il padrone del bue pagherà al padrone del servo trenta sicli d’argento,
e il bue sarà lapidato.

<span id="an_21:33">21:33</span> Se uno apre una fossa, o se uno scava
una fossa e non la copre, e un bue o un asino vi cade dentro,

<span id="an_21:34">21:34</span> il padron della fossa rifarà il danno:
pagherà in danaro il valore della bestia al padrone, e la bestia morta
sarà sua.

<span id="an_21:35">21:35</span> Se il bue d’un uomo perisce il bue d’un
altro sì ch’esso muoia, si venderà il bue vivo e se ne dividerà il
prezzo; e anche il bue morto sarà diviso fra loro.

<span id="an_21:36">21:36</span> Se poi è noto che quel bue era già da
tempo uso cozzare, e il suo padrone non l’ha tenuto rinchiuso, questi
dovrà pagare bue per bue, e la bestia morta sarà sua.

<span id="an_22:1">22:1</span> Se uno ruba un bue o una pecora e li
ammazza o li vende, restituirà cinque buoi per il bue e quattro pecore
per la pecora.

<span id="an_22:2">22:2</span> Se il ladro, còlto nell’atto di fare uno
scasso, è percosso e muore, non v’è delitto d’omicidio.

<span id="an_22:3">22:3</span> Se il sole era levato quand’avvenne il
fatto, vi sarà delitto d’omicidio. Il ladro dovrà risarcire il danno; se
non ha di che risarcirlo, sarà venduto per ciò che ha rubato.

<span id="an_22:4">22:4</span> Se il furto, bue o asino o pecora che sia
gli è trovato vivo nelle mani, restituirà il doppio.

<span id="an_22:5">22:5</span> Se uno arrecherà de’ danni a un campo
altrui o ad una vigna, lasciando andare le sue bestie a pascere nel
campo altrui risarcirà il danno col meglio del suo campo e col meglio
della sua vigna.

<span id="an_22:6">22:6</span> Se divampa un fuoco e s’attacca alle
spine sì che ne sia distrutto il grano in covoni o il grano in piedi o
il campo, chi avrà acceso il fuoco dovrà risarcire il danno.

<span id="an_22:7">22:7</span> Se uno affida al suo vicino del danaro o
degli oggetti da custodire, e questi siano rubati dalla casa di
quest’ultimo, se il ladro si trova, restituirà il doppio.

<span id="an_22:8">22:8</span> Se il ladro non si trova, il padrone
della casa comparirà davanti a Dio per giurare che non ha messo la mano
sulla roba del suo vicino.

<span id="an_22:9">22:9</span> In ogni caso di delitto, sia che si
tratti d’un bue o d’un asino o d’una pecora o d’un vestito o di
qualunque oggetto perduto del quale uno dica: "E’ questo qui!" la causa
d’ambedue le parti verrà davanti a Dio; colui che Dio condannerà,
restituirà il doppio al suo prossimo.

<span id="an_22:10">22:10</span> Se uno dà in custodia al suo vicino un
asino o un bue o una pecora o qualunque altra bestia, ed essa muore o
resta stroppiata o è portata via senza che ci sian testimoni,

<span id="an_22:11">22:11</span> interverrà fra le due parti il
giuramento dell’Eterno per sapere se colui che avea la bestia in
custodia non ha messo la mano sulla roba del suo vicino. Il padrone
della bestia si contenterà del giuramento, e l’altro non sarà tenuto a
rifacimento di danni.

<span id="an_22:12">22:12</span> Ma se la bestia gli è stata rubata,
egli dovrà risarcire del danno il padrone d’essa.

<span id="an_22:13">22:13</span> Se la bestia è stata sbranata, la
produrrà come prova, e non sarà tenuto a risarcimento per la bestia
sbranata.

<span id="an_22:14">22:14</span> Se uno prende in prestito dal suo
vicino una bestia, e questa resti stroppiata o muoia essendo assente il
padrone d’essa, egli dovrà rifare il danno.

<span id="an_22:15">22:15</span> Se il padrone è presente, non v’è luogo
a rifacimento di danni; se la bestia è stata presa a nolo, essa è
compresa nel prezzo del nolo.

<span id="an_22:16">22:16</span> Se uno seduce una fanciulla non ancora
fidanzata e si giace con lei, dovrà pagare la sua dote e prenderla per
moglie.

<span id="an_22:17">22:17</span> Se il padre di lei rifiuta del tutto di
dargliela, paghi la somma che si suol dare per le fanciulle.

<span id="an_22:18">22:18</span> Non lascerai vivere la strega.

<span id="an_22:19">22:19</span> Chi s’accoppia con una bestia dovrà
esser messo a morte.

<span id="an_22:20">22:20</span> Chi offre sacrifizi ad altri dèi, fuori
che all’Eterno solo, sarà sterminato come anatema.

<span id="an_22:21">22:21</span> Non maltratterai lo straniero e non
l’opprimerai; perché anche voi foste stranieri nel paese d’Egitto.

<span id="an_22:22">22:22</span> Non affliggerete alcuna vedova, ne
alcun orfano.

<span id="an_22:23">22:23</span> Se in qualche modo li affliggi, ed essi
gridano a me, io udrò senza dubbio il loro grido;

<span id="an_22:24">22:24</span> la mia ira s’accenderà, e io vi
ucciderò con la spada; e le vostre mogli saranno vedove, e i vostri
figliuoli orfani.

<span id="an_22:25">22:25</span> Se tu presti del danaro a qualcuno del
mio popolo, al povero ch’è teco, non lo tratterai da usuraio; non
gl’imporrai interesse.

<span id="an_22:26">22:26</span> Se prendi in pegno il vestito del tuo
prossimo, glielo renderai prima che tramonti il sole;

<span id="an_22:27">22:27</span> perché esso è l’unica sua coperta, è la
veste con cui si avvolge il corpo. Su che dormirebb’egli? E se avverrà
ch’egli gridi a me, io l’udrò; perché sono misericordioso.

<span id="an_22:28">22:28</span> Non bestemmierai contro Dio, e non
maledirai il principe del tuo popolo.

<span id="an_22:29">22:29</span> Non indugerai a offrirmi il tributo
dell’abbondanza delle tue raccolte e di ciò che cola dai tuoi strettoi.
Mi darai il primogenito de’ tuoi figliuoli.

<span id="an_22:30">22:30</span> Lo stesso farai del tuo grosso e del
tuo minuto bestiame: il loro primo parto rimarrà sette giorni presso la
madre; l’ottavo giorno, me lo darai.

<span id="an_22:31">22:31</span> Voi mi sarete degli uomini santi; non
mangerete carne di bestia trovata sbranata nei campi; gettatela ai cani.

<span id="an_23:1">23:1</span> Non spargere alcuna voce calunniosa e non
tener di mano all’empio nell’attestare il falso.

<span id="an_23:2">23:2</span> Non andar dietro alla folla per fare il
male; e non deporre in giudizio schierandoti dalla parte dei più per
pervertire la giustizia.

<span id="an_23:3">23:3</span> Parimente non favorire il povero nel suo
processo.

<span id="an_23:4">23:4</span> Se incontri il bue del tuo nemico o il
suo asino smarrito, non mancare di ricondurglielo.

<span id="an_23:5">23:5</span> Se vedi l’asino di colui che t’odia steso
a terra sotto il carico, guardati bene dall’abbandonarlo, ma aiuta il
suo padrone a scaricarlo.

<span id="an_23:6">23:6</span> Non violare il diritto del povero del tuo
popolo nel suo processo.

<span id="an_23:7">23:7</span> Rifuggi da ogni parola bugiarda; e non
far morire l’innocente e il giusto; perché io non assolverò il malvagio

<span id="an_23:8">23:8</span> Non accettar presenti; perché il presente
acceca quelli che ci veggon chiaro, e perverte le parole dei giusti.

<span id="an_23:9">23:9</span> Non opprimere lo straniero; voi lo
conoscete l’animo dello straniero, giacché siete stati stranieri nel
paese d’Egitto.

<span id="an_23:10">23:10</span> Per sei anni seminerai la tua terra e
ne raccoglierai i frutti;

<span id="an_23:11">23:11</span> ma il settimo anno la lascerai riposare
e rimanere incolta; i poveri del tuo popolo ne godranno, e le bestie
della campagna mangeranno quel che rimarrà. Lo stesso farai della tua
vigna e de’ tuoi ulivi.

<span id="an_23:12">23:12</span> Per sei giorni farai il tuo lavoro; ma
il settimo giorno ti riposerai, affinché il tuo bue e il tuo asino
possano riposarsi, e il figliuolo della tua serva e il forestiero
possano riprender fiato.

<span id="an_23:13">23:13</span> Porrete ben mente a tutte le cose che
io vi ho dette, e non pronunzierete il nome di dèi stranieri: non lo si
oda uscire dalla vostra bocca.

<span id="an_23:14">23:14</span> Tre volte all’anno mi celebrerai una
festa.

<span id="an_23:15">23:15</span> Osserverai la festa degli azzimi. Per
sette giorni mangerai pane senza lievito, come te l’ho ordinato, al
tempo stabilito del mese di Abib, perché in quel mese tu uscisti dal
paese d’Egitto; e nessuno comparirà dinanzi a me a mani vuote.

<span id="an_23:16">23:16</span> Osserverai la festa della mietitura,
delle primizie del tuo lavoro, di quello che avrai seminato nei campi; e
la festa della raccolta, alla fine dell’anno, quando avrai raccolto dai
campi i frutti del tuo lavoro.

<span id="an_23:17">23:17</span> Tre volte all’anno tutti i maschi
compariranno davanti al Signore, l’Eterno.

<span id="an_23:18">23:18</span> Non offrirai il sangue della mia
vittima insieme con pane lievitato; e il grasso dei sacrifizi della mia
festa non sarà serbato durante la notte fino al mattino.

<span id="an_23:19">23:19</span> Porterai alla casa dell’Eterno, ch’è il
tuo Dio, le primizie de’ primi frutti della terra. Non farai cuocere il
capretto nel latte di sua madre.

<span id="an_23:20">23:20</span> Ecco, io mando un angelo davanti a te
per proteggerti per via, e per introdurti nel luogo che ho preparato.

<span id="an_23:21">23:21</span> Sii guardingo in sua presenza, e
ubbidisci alla sua voce; non ti ribellare a lui, perch’egli non
perdonerà le vostre trasgressioni; poiché il mio nome è in lui.

<span id="an_23:22">23:22</span> Ma se ubbidisci fedelmente alla sua
voce e fai tutto quello che ti dirò, io sarò il nemico de’ tuoi nemici,
l’avversario de’ tuoi avversari;

<span id="an_23:23">23:23</span> poiché il mio angelo andrà innanzi a te
e t’introdurrà nel paese degli Amorei, degli Hittei, dei Ferezei, dei
Cananei, degli Hivvei e dei Gebusei, e li sterminerò.

<span id="an_23:24">23:24</span> Tu non ti prostrerai davanti ai loro
dèi, e non servirai loro. Non farai quello ch’essi fanno; ma
distruggerai interamente quegli dèi e spezzerai le loro colonne.

<span id="an_23:25">23:25</span> Servirete all’Eterno, ch’è il vostro
Dio, ed egli benedirà il tuo pane e la tua acqua; ed io allontanerò la
malattia di mezzo a te.

<span id="an_23:26">23:26</span> Nel tuo paese non ci sarà donna che
abortisca, né donna sterile. Io farò completo il numero de’ tuoi giorni.

<span id="an_23:27">23:27</span> Io manderò davanti a te il mio terrore,
e metterò in rotta ogni popolo presso il quale arriverai, e farò voltar
le spalle dinanzi a te a tutti i tuoi nemici.

<span id="an_23:28">23:28</span> E manderò davanti a te i calabroni, che
scacceranno gli Hivvei, i Cananei e gli Hittei dal tuo cospetto.

<span id="an_23:29">23:29</span> Non li scaccerò dal tuo cospetto in un
anno, affinché il paese non diventi un deserto, e le bestie de’ campi
non si moltiplichino contro di te.

<span id="an_23:30">23:30</span> Li scaccerò dal tuo cospetto a poco a
poco, finché tu cresca di numero e possa prender possesso del paese.

<span id="an_23:31">23:31</span> E fisserò i tuoi confini dal mar Rosso
al mar de’ Filistei, e dal deserto sino al fiume; poiché io vi darò
nelle mani gli abitanti del paese; e tu li scaccerai d’innanzi a te.

<span id="an_23:32">23:32</span> Non farai alleanza di sorta con loro,
né coi loro dèi.

<span id="an_23:33">23:33</span> Non dovranno abitare nel tuo paese,
perché non t’inducano a peccare contro di me: tu serviresti ai loro dèi,
e questo ti sarebbe un laccio.

<span id="an_24:1">24:1</span> Poi Dio disse a Mosè: "Sali all’Eterno tu
ed Aaronne, Nadab e Abihu e settanta degli anziani d’Israele, e adorate
da lungi;

<span id="an_24:2">24:2</span> poi Mosè solo s’accosterà all’Eterno; ma
gli altri non s’accosteranno, né salirà il popolo con lui".

<span id="an_24:3">24:3</span> E Mosè venne e riferì al popolo tutte le
parole dell’Eterno e tutte le leggi. E tutto il popolo rispose ad una
voce e disse: "Noi faremo tutte le cose che l’Eterno ha dette".

<span id="an_24:4">24:4</span> Poi Mosè scrisse tutte le parole
dell’Eterno; e, levatosi di buon’ora la mattina, eresse appiè del monte
un altare e dodici pietre per le dodici tribù d’Israele.

<span id="an_24:5">24:5</span> E mandò dei giovani tra i figliuoli
d’Israele a offrire olocausti e a immolare giovenchi come sacrifizi di
azioni di grazie all’Eterno.

<span id="an_24:6">24:6</span> E Mosè prese la metà del sangue e lo mise
in bacini; e l’altra metà la sparse sull’altare.

<span id="an_24:7">24:7</span> Poi prese il libro del patto e lo lesse
in presenza del popolo, il quale disse: "Noi faremo tutto quello che
l’Eterno ha detto, e ubbidiremo".

<span id="an_24:8">24:8</span> Allora Mosè prese il sangue, ne asperse
il popolo e disse: "Ecco il sangue del patto che l’Eterno ha fatto con
voi sul fondamento di tutte queste parole".

<span id="an_24:9">24:9</span> Poi Mosè ed Aaronne, Nadab e Abihu e
settanta degli anziani d’Israele salirono,

<span id="an_24:10">24:10</span> e videro l’Iddio d’Israele. Sotto i
suoi piedi c’era come un pavimento lavorato in trasparente zaffiro, e
simile, per limpidezza, al cielo stesso.

<span id="an_24:11">24:11</span> Ed egli non mise la mano addosso a
quegli eletti tra i figliuoli d’Israele; ma essi videro Iddio, e
mangiarono e bevvero.

<span id="an_24:12">24:12</span> E l’Eterno disse a Mosè: "Sali da me
sul monte, e fermati quivi; e io ti darò delle tavole di pietra, la
legge e i comandamenti che ho scritti, perché siano insegnati ai
figliuoli d’Israele".

<span id="an_24:13">24:13</span> Mosè dunque si levò con Giosuè suo
ministro; e Mosè salì sul monte di Dio.

<span id="an_24:14">24:14</span> E disse agli anziani: "Aspettateci qui,
finché torniamo a voi. Ecco, Aaronne e Hur sono con voi; chiunque abbia
qualche affare si rivolga a loro".

<span id="an_24:15">24:15</span> Mosè dunque salì sul monte, e la nuvola
ricoperse il monte.

<span id="an_24:16">24:16</span> E la gloria dell’Eterno rimase sui
monte Sinai e la nuvola lo coperse per sei giorni; e il settimo giorno
l’Eterno chiamò Mosè di mezzo alla nuvola.

<span id="an_24:17">24:17</span> E l’aspetto della gloria dell’Eterno
era agli occhi de’ figliuoli d’Israele come un fuoco divorante sulla
cima del monte.

<span id="an_24:18">24:18</span> E Mosè entrò in mezzo alla nuvola e
salì sul monte; e Mosè rimase sul monto quaranta giorni e quaranta
notti.

<span id="an_25:1">25:1</span> L’Eterno parlò a Mosè dicendo: "Di’ ai
figliuoli d’Israele che mi facciano un’offerta;

<span id="an_25:2">25:2</span> accetterete l’offerta da ogni uomo che
sarà disposto a farmela di cuore.

<span id="an_25:3">25:3</span> E questa è l’offerta che accetterete da
loro: oro, argento e rame;

<span id="an_25:4">25:4</span> stoffe di color violaceo, porporino,
scarlatto;

<span id="an_25:5">25:5</span> lino fino e pel di capra; pelli di
montone tinte in rosso, pelli di delfino e legno d’acacia;

<span id="an_25:6">25:6</span> olio per il candelabro, aromi per l’olio
della unzione e per il profumo odoroso;

<span id="an_25:7">25:7</span> pietre di onice e pietre da incastonare
per l’efod e il pettorale.

<span id="an_25:8">25:8</span> E mi facciano un santuario perch’io abiti
in mezzo a loro.

<span id="an_25:9">25:9</span> Me lo farete in tutto e per tutto secondo
il modello del tabernacolo e secondo il modello di tutti i suoi arredi,
che io sto per mostrarti.

<span id="an_25:10">25:10</span> Faranno dunque un’arca di legno
d’acacia; la sua lunghezza sarà di due cubiti e mezzo, la sua larghezza
di un cubito e mezzo, e la sua altezza di un cubito e mezzo.

<span id="an_25:11">25:11</span> La rivestirai d’oro puro; la rivestirai
così di dentro e di fuori; e le farai al di sopra una ghirlanda d’oro,
che giri intorno.

<span id="an_25:12">25:12</span> Fonderai per essa quattro anelli d’oro,
che metterai ai suoi quattro piedi: due anelli da un lato e due anelli
dall’altro lato,

<span id="an_25:13">25:13</span> Farai anche delle stanghe di legno
d’acacia, e le rivestirai d’oro.

<span id="an_25:14">25:14</span> E farai passare le stanghe per gli
anelli ai lati dell’arca, perché servano a portarla.

<span id="an_25:15">25:15</span> Le stanghe rimarranno negli anelli
dell’arca; non ne saranno tratte fuori.

<span id="an_25:16">25:16</span> E metterai nell’arca la testimonianza
che ti darò.

<span id="an_25:17">25:17</span> Farai anche un propiziatorio d’oro
puro; la sua lunghezza sarà di due cubiti e mezzo, e la sua larghezza di
un cubito e mezzo.

<span id="an_25:18">25:18</span> E farai due cherubini d’oro; li farai
lavorati al martello, alle due estremità del propiziatorio;

<span id="an_25:19">25:19</span> fa’ un cherubino a una delle estremità,
e un cherubino all’altra; farete che questi cherubini escano dal
propiziatorio alle due estremità.

<span id="an_25:20">25:20</span> E i cherubini avranno le ali spiegate
in alto, in modo da coprire il propiziatorio con le loro ali; avranno la
faccia vòlta l’uno verso l’altro; le facce dei cherubini saranno volte
verso il propiziatorio.

<span id="an_25:21">25:21</span> E metterai il propiziatorio in alto,
sopra l’arca; e nell’arca metterai la testimonianza che ti darò.

<span id="an_25:22">25:22</span> Quivi io m’incontrerò teco; e di sul
propiziatorio, di fra i due cherubini che sono sull’arca della
testimonianza, ti comunicherò tutti gli ordini che avrò da darti per i
figliuoli d’Israele.

<span id="an_25:23">25:23</span> Farai anche una tavola di legno
d’acacia; la sua lunghezza sarà di due cubiti; la sua larghezza di un
cubito, e la sua altezza di un cubito e mezzo.

<span id="an_25:24">25:24</span> La rivestirai d’oro puro, e le farai
una ghirlanda d’oro che le giri attorno.

<span id="an_25:25">25:25</span> Le farai all’intorno una cornice alta
quattro dita; e a questa cornice farai tutt’intorno una ghirlanda d’oro.

<span id="an_25:26">25:26</span> Le farai pure quattro anelli d’oro, e
metterai gli anelli ai quattro canti, ai quattro piedi della tavola.

<span id="an_25:27">25:27</span> Gli anelli saranno vicinissimi alla
cornice per farvi passare le stanghe destinate a portar la tavola.

<span id="an_25:28">25:28</span> E le stanghe le farai di legno
d’acacia, le rivestirai d’oro, e serviranno a portare la tavola.

<span id="an_25:29">25:29</span> Farai pure i suoi piatti, le sue coppe,
i suoi calici e le sue tazze da servire per le libazioni; li farai d’oro
puro.

<span id="an_25:30">25:30</span> E metterai sulla tavola il pane della
presentazione, che starà del continuo nel mio cospetto.

<span id="an_25:31">25:31</span> Farai anche un candelabro d’oro puro;
il candelabro, il suo piede e il suo tronco saranno lavorati al
martello; i suoi calici, i suoi pomi e i suoi fiori saranno tutti d’un
pezzo col candelabro.

<span id="an_25:32">25:32</span> Gli usciranno sei bracci dai lati: tre
bracci del candelabro da un lato e tre bracci del candelabro dall’altro;

<span id="an_25:33">25:33</span> su l’uno de’ bracci saranno tre calici
in forma di mandorla, con un pomo e un fiore; e sull’altro braccio, tre
calici in forma di mandorla, con un pomo e un fiore. Lo stesso per i sei
bracci uscenti dal candelabro.

<span id="an_25:34">25:34</span> Nel tronco del candelabro ci saranno
poi quattro calici in forma di mandorla, coi loro pomi e i loro fiori.

<span id="an_25:35">25:35</span> Ci sarà un pomo sotto i due primi
bracci che partono dal candelabro; un pomo sotto i due seguenti bracci,
e un pomo sotto i due ultimi bracci che partono dal candelabro: così per
i sei bracci uscenti dal candelabro.

<span id="an_25:36">25:36</span> Questi pomi e questi bracci saranno
tutti d’un pezzo col candelabro; il tutto sarà d’oro fino lavorato al
martello.

<span id="an_25:37">25:37</span> Farai pure le sue lampade, in numero di
sette; e le sue lampade si accenderanno in modo che la luce rischiari il
davanti del candelabro.

<span id="an_25:38">25:38</span> E i suoi smoccolatoi e i suoi porta
smoccolature saranno d’oro puro.

<span id="an_25:39">25:39</span> Per fare il candelabro con tutti questi
suoi utensili s’impiegherà un talento d’oro puro.

<span id="an_25:40">25:40</span> E vedi di fare ogni cosa secondo il
modello che t’è stato mostrato sul monte.

<span id="an_26:1">26:1</span> Farai poi il tabernacolo di dieci teli di
lino fino ritorto, di filo color violaceo, porporino e scarlatto, con
dei cherubini artisticamente lavorati.

<span id="an_26:2">26:2</span> La lunghezza d’ogni telo sarà di ventotto
cubiti, e la larghezza d’ogni telo di quattro cubiti; tutti i teli
saranno d’una stessa misura.

<span id="an_26:3">26:3</span> Cinque teli saranno uniti assieme, e gli
altri cinque teli saran pure uniti assieme.

<span id="an_26:4">26:4</span> Farai de’ nastri di color violaceo
all’orlo del telo ch’è all’estremità della prima serie; e lo stesso
farai all’orlo del telo ch’è all’estremità della seconda serie.

<span id="an_26:5">26:5</span> Metterai cinquanta nastri al primo telo,
e metterai cinquanta nastri all’orlo del telo ch’è all’estremità della
seconda serie di teli: i nastri si corrisponderanno l’uno all’altro.

<span id="an_26:6">26:6</span> E farai cinquanta fermagli d’oro, e
unirai i teli l’uno all’altro mediante i fermagli, perché il tabernacolo
formi un tutto.

<span id="an_26:7">26:7</span> Farai pure dei teli di pel di capra, per
servir da tenda per coprire il tabernacolo: di questi teli ne farai
undici.

<span id="an_26:8">26:8</span> La lunghezza d’ogni telo sarà di trenta
cubiti, e la larghezza d’ogni telo, di quattro cubiti; gli undici teli
avranno la stessa misura.

<span id="an_26:9">26:9</span> Unirai assieme, da sé, cinque di questi
teli, e unirai da sé gli altri sei, e addoppierai il sesto sulla parte
anteriore della tenda.

<span id="an_26:10">26:10</span> E metterai cinquanta nastri all’orlo
del telo ch’è all’estremità della prima serie, e cinquanta nastri
all’orlo del telo ch’è all’estremità della seconda serie di teli.

<span id="an_26:11">26:11</span> E farai cinquanta fermagli di rame, e
farai entrare i fermagli nei nastri e unirai così la tenda, in modo che
formi un tutto.

<span id="an_26:12">26:12</span> Quanto alla parte che rimane di
soprappiù dei teli della tenda, la metà del telo di soprappiù ricadrà
sulla parte posteriore del tabernacolo;

<span id="an_26:13">26:13</span> e il cubito da una parte e il cubito
dall’altra parte che saranno di soprappiù nella lunghezza dei teli della
tenda, ricadranno sui due iati del tabernacolo, di qua e di là, per
coprirlo.

<span id="an_26:14">26:14</span> Farai pure per la tenda una coperta di
pelli di montone tinte di rosso, e sopra questa un’altra coperta di
pelli di delfino.

<span id="an_26:15">26:15</span> Farai per il tabernacolo delle assi di
legno d’acacia, messe per ritto.

<span id="an_26:16">26:16</span> La lunghezza d’un’asse sarà di dieci
cubiti, e la larghezza d’un’asse, di un cubito e mezzo.

<span id="an_26:17">26:17</span> Ogni asse avrà due incastri paralleli;
farai così per tutte le assi del tabernacolo.

<span id="an_26:18">26:18</span> Farai dunque le assi per il
tabernacolo: venti assi dal lato meridionale, verso il sud.

<span id="an_26:19">26:19</span> Metterai quaranta basi d’argento sotto
le venti assi: due basi sotto ciascun’asse per i suoi due incastri.

<span id="an_26:20">26:20</span> E farai venti assi per il secondo lato
dei tabernacolo, il lato di nord,

<span id="an_26:21">26:21</span> e le oro quaranta basi d’argento: due
basi sotto ciascun’asse.

<span id="an_26:22">26:22</span> E per la parte posteriore del
tabernacolo, verso occidente, farai sei assi.

<span id="an_26:23">26:23</span> Farai pure due assi per gli angoli del
tabernacolo, dalla parte posteriore.

<span id="an_26:24">26:24</span> Queste saranno doppie dal basso in su,
e al tempo stesso formeranno un tutto fino in cima, fino al primo
anello. Così sarà per ambedue le assi, che saranno ai due angoli.

<span id="an_26:25">26:25</span> Vi saranno dunque otto assi, con le
loro basi d’argento: sedici basi: due basi sotto ciascun’asse.

<span id="an_26:26">26:26</span> Farai anche delle traverse di legno
d’acacia: cinque, per le assi di un lato del tabernacolo;

<span id="an_26:27">26:27</span> cinque traverse per le assi dell’altro
lato del tabernacolo, e cinque traverse per le assi della parte
posteriore del tabernacolo, a occidente.

<span id="an_26:28">26:28</span> La traversa di mezzo, in mezzo alle
assi, passera da una parte all’altra.

<span id="an_26:29">26:29</span> E rivestirai d’oro le assi, e farai
d’oro i loro anelli per i quali passeranno le traverse, e rivestirai
d’oro le traverse.

<span id="an_26:30">26:30</span> Erigerai il tabernacolo secondo la
forma esatta che te n’è stata mostrata sul monte.

<span id="an_26:31">26:31</span> Farai un velo di filo violaceo,
porporino, scarlatto, e di lino fino ritorto con de’ cherubini
artisticamente lavorati,

<span id="an_26:32">26:32</span> e lo sospenderai a quattro colonne di
acacia, rivestite d’oro, che avranno i chiodi d’oro e poseranno su basi
d’argento.

<span id="an_26:33">26:33</span> Metterai il velo sotto i fermagli; e
quivi, al di là del velo, introdurrai l’arca della testimonianza; quel
velo sarà per voi la separazione del luogo santo dal santissimo.

<span id="an_26:34">26:34</span> E metterai il propiziatorio sull’arca
della testimonianza nel luogo santissimo.

<span id="an_26:35">26:35</span> E metterai la tavola fuori del velo, e
il candelabro dirimpetto alla tavola dal lato meridionale del
tabernacolo; e metterai la tavola dal lato di settentrione.

<span id="an_26:36">26:36</span> Farai pure per l’ingresso della tenda
una portiera di filo violaceo, porporino, scarlatto, e di lino fino
ritorto, in lavoro di ricamo.

<span id="an_26:37">26:37</span> E farai cinque colonne di acacia per
sospendervi la portiera; le rivestirai d’oro, e avranno i chiodi d’oro e
tu fonderai per esse cinque basi di rame.

<span id="an_27:1">27:1</span> Farai anche un altare di legno d’acacia,
lungo cinque cubiti e largo cinque cubiti; l’altare sarà quadrato, e
avrà tre cubiti d’altezza.

<span id="an_27:2">27:2</span> Farai ai quattro angoli dei corni che
spuntino dall’altare, il quale rivestirai di rame.

<span id="an_27:3">27:3</span> Farai pure i suoi vasi per raccoglier le
ceneri, le sue palette, i suoi bacini, i suoi forchettoni e i suoi
bracieri; tutti i suoi utensili li farai di rame.

<span id="an_27:4">27:4</span> E farai una gratella di rame in forma di
rete; e sopra la rete, ai suoi quattro canti, farai quattro anelli di
rame;

<span id="an_27:5">27:5</span> e la porrai sotto la cornice dell’altare,
nella parte inferiore, in modo che la rete raggiunga la metà
dell’altezza dell’altare.

<span id="an_27:6">27:6</span> Farai anche delle stanghe per l’altare:
delle stanghe di legno d’acacia, e le rivestirai di rame.

<span id="an_27:7">27:7</span> E si faran passare le stanghe per gli
anelli; e le stanghe saranno ai due lati dell’altare, quando lo si dovrà
portare.

<span id="an_27:8">27:8</span> Lo farai di tavole, vuoto; dovrà esser
fatto, conforme ti è stato mostrato sul monte.

<span id="an_27:9">27:9</span> Farai anche il cortile del tabernacolo;
dal lato meridionale, ci saranno, per formare il cortile, delle cortine
di lino fino ritorto, per una lunghezza di cento cubiti, per un lato.

<span id="an_27:10">27:10</span> Questo lato avrà venti colonne con le
loro venti basi di rame; i chiodi e le aste delle colonne saranno
d’argento.

<span id="an_27:11">27:11</span> Così pure per il lato di settentrione,
per lungo, ci saranno delle cortine lunghe cento cubiti, con venti
colonne e le loro venti basi di rame; i chiodi e le aste delle colonne
saranno d’argento.

<span id="an_27:12">27:12</span> E per largo, dal lato d’occidente, il
cortile avrà cinquanta cubiti di cortine, con dieci colonne e le loro
dieci basi.

<span id="an_27:13">27:13</span> E per largo, sul davanti, dal lato
orientale il cortile avrà cinquanta cubiti.

<span id="an_27:14">27:14</span> Da uno dei lati dell’ingresso ci
saranno quindici cubiti di cortine, con tre colonne e le loro tre basi;

<span id="an_27:15">27:15</span> e dall’altro lato pure ci saranno
quindici cubiti di cortine, con tre colonne e le loro tre basi.

<span id="an_27:16">27:16</span> Per l’ingresso del cortile ci sarà una
portiera di venti cubiti, di filo violaceo, porporino, scarlatto, e di
lino fino ritorto, in lavoro di ricamo, con quattro colonne e le loro
quattro basi.

<span id="an_27:17">27:17</span> Tutte le colonne attorno al cortile
saran congiunte con delle aste d’argento; i loro chiodi saranno
d’argento, e le loro basi di rame.

<span id="an_27:18">27:18</span> La lunghezza del cortile sarà di cento
cubiti; la larghezza, di cinquanta da ciascun lato; e l’altezza, di
cinque cubiti; le cortine saranno di lino fino ritorto, e le basi delle
colonne, di rame.

<span id="an_27:19">27:19</span> Tutti gli utensili destinati al
servizio del tabernacolo, tutti i suoi piuoli e tutti i piuoli del
cortile saranno di rame.

<span id="an_27:20">27:20</span> Ordinerai ai figliuoli d’Israele che ti
portino dell’olio d’uliva puro, vergine, per il candelabro, per tener le
lampade continuamente accese.

<span id="an_27:21">27:21</span> Nella tenda di convegno, fuori del velo
che sta davanti alla testimonianza, Aaronne e i suoi figliuoli lo
prepareranno perché le lampade ardano dalla sera al mattino davanti
all’Eterno. Questa sarà una regola perpetua per i loro discendenti, da
essere osservata dai figliuoli d’Israele.

<span id="an_28:1">28:1</span> E tu fa’ accostare a te, di tra i
figliuoli d’Israele, Aaronne tuo fratello e i suoi figliuoli con lui
perché mi esercitino l’ufficio di sacerdoti: Aaronne, Nadab, Abihu,
Eleazar e Ithamar, figliuoli d’Aaronne.

<span id="an_28:2">28:2</span> E farai ad Aaronne, tuo fratello, dei
paramenti sacri, come insegne della loro dignità e come ornamento.

<span id="an_28:3">28:3</span> Parlerai a tutti gli uomini intelligenti,
i quali io ho ripieni di spirito di sapienza, ed essi faranno i
paramenti d’Aaronne per consacrarlo, onde mi eserciti l’ufficio di
sacerdote.

<span id="an_28:4">28:4</span> E questi sono i paramenti che faranno: un
pettorale, un efod, un manto, una tunica lavorata a maglia, una mitra e
una cintura. Faranno dunque de’ paramenti sacri per Aaronne tuo fratello
e per i suoi figliuoli, affinché mi esercitino l’ufficio di sacerdoti;

<span id="an_28:5">28:5</span> e si serviranno d’oro, di filo violaceo,
porporino, scarlatto, e di lino fino.

<span id="an_28:6">28:6</span> Faranno l’efod d’oro, di filo violaceo,
porporino, scarlatto, e di lino fino ritorto, lavorato artisticamente.

<span id="an_28:7">28:7</span> Esso avrà alle due estremità due
spallette, che si uniranno, in guisa ch’esso si terra bene insieme.

<span id="an_28:8">28:8</span> E la cintura artistica che è sull’efod
per fissarlo, sarà del medesimo lavoro dell’efod, e tutto d’un pezzo con
esso; sarà d’oro, di filo color violaceo, porporino, scarlatto, e di
lino fino ritorto.

<span id="an_28:9">28:9</span> E prenderai due pietre d’onice e
v’inciderai su i nomi dei figliuoli d’Israele:

<span id="an_28:10">28:10</span> sei de’ loro nomi sopra una pietra, e
gli altri sei nomi sopra la seconda pietra, secondo il loro ordine di
nascita.

<span id="an_28:11">28:11</span> Inciderai su queste due pietre i nomi
de’ figliuoli d’Israele come fa il lapidario, come s’incide un sigillo;
le farai incastrare in castoni d’oro.

<span id="an_28:12">28:12</span> Metterai le due pietre sulle spallette
dell’efod, come pietre di ricordanza per i figliuoli d’Israele; e
Aaronne porterà i loro nomi davanti all’Eterno sulle sue due spalle, per
ricordanza.

<span id="an_28:13">28:13</span> E farai de’ castoni d’oro,

<span id="an_28:14">28:14</span> e due catenelle d’oro puro che
intreccerai a mo’ di cordone, e metterai ne’ castoni le catenelle così
intrecciate.

<span id="an_28:15">28:15</span> Farai pure il pettorale del giudizio,
artisticamente lavorato; lo farai come il lavoro dell’efod: d’oro, di
filo violaceo, porporino, scarlatto, e di lino fino ritorto.

<span id="an_28:16">28:16</span> Sarà quadrato e doppio; avrà la
lunghezza d’una spanna, e una spanna di larghezza.

<span id="an_28:17">28:17</span> E v’incastonerai un fornimento di
pietre: quattro ordini di pietre; nel primo ordine sarà un sardonio, un
topazio e uno smeraldo;

<span id="an_28:18">28:18</span> nel secondo ordine, un rubino, uno
zaffiro, un calcedonio;

<span id="an_28:19">28:19</span> nel terzo ordine, un’opale, un’agata,
un’ametista;

<span id="an_28:20">28:20</span> nel quarto ordine, un grisolito, un
onice e un diaspro. Queste pietre saranno incastrate nei loro castoni
d’oro.

<span id="an_28:21">28:21</span> E le pietre corrisponderanno ai nomi
dei figliuoli d’Israele, e saranno dodici, secondo i loro nomi; saranno
incise come de’ sigilli, ciascuna col nome d’una delle tribù d’Israele.

<span id="an_28:22">28:22</span> Farai pure sul pettorale delle
catenelle d’oro puro, intrecciate a mo’ di cordoni.

<span id="an_28:23">28:23</span> Poi farai sul pettorale due anelli
d’oro, e metterai i due anelli alle due estremità del pettorale.

<span id="an_28:24">28:24</span> Fisserai i due cordoni d’oro ai due
anelli alle estremità del pettorale;

<span id="an_28:25">28:25</span> e attaccherai gli altri due capi dei
due cordoni ai due castoni, e li metterai sulle due spallette dell’efod,
sul davanti.

<span id="an_28:26">28:26</span> E farai due anelli d’oro, e li metterai
alle altre due estremità del pettorale, sull’orlo interiore vòlto verso
l’efod.

<span id="an_28:27">28:27</span> Farai due altri anelli d’oro, e li
metterai alle due spallette dell’efod, in basso, sul davanti, vicino al
punto dove avviene la giuntura, al disopra della cintura artistica
dell’efod.

<span id="an_28:28">28:28</span> E si fisserà il pettorale mediante i
suoi anelli agli anelli dell’efod con un cordone violaceo, affinché il
pettorale sia al di sopra della cintura artistica dell’efod, e non si
possa staccare dall’efod.

<span id="an_28:29">28:29</span> Così Aaronne porterà i nomi de’
figliuoli d’Israele incisi nel pettorale del giudizio, sul suo cuore,
quando entrerà nel santuario, per conservarne del continuo la ricordanza
dinanzi all’Eterno.

<span id="an_28:30">28:30</span> Metterai sul pettorale del giudizio
l’Urim e il Thummim; e staranno sul cuore d’Aaronne quand’egli si
presenterà davanti all’Eterno. Così Aaronne porterà il giudizio de’
figliuoli d’Israele sul suo cuore, davanti all’Eterno, del continuo.

<span id="an_28:31">28:31</span> Farai anche il manto dell’efod, tutto
di color violaceo.

<span id="an_28:32">28:32</span> Esso avrà, in mezzo, un’apertura per
passarvi il capo; e l’apertura avrà all’intorno un’orlatura tessuta,
come l’apertura d’una corazza, perché non si strappi.

<span id="an_28:33">28:33</span> All’orlo inferiore del manto,
tutt’all’intorno, farai delle melagrane di color violaceo, porporino e
scarlatto; e in mezzo ad esse, d’ogn’intorno, porrai de’ sonagli d’oro:

<span id="an_28:34">28:34</span> un sonaglio d’oro e una melagrana, un
sonaglio d’oro e una melagrana, sull’orlatura del manto,
tutt’all’intorno.

<span id="an_28:35">28:35</span> Aaronne se lo metterà per fare il
servizio; quand’egli entrerà nel luogo santo dinanzi all’Eterno e quando
ne uscirà, s’udrà il suono, ed egli non morrà.

<span id="an_28:36">28:36</span> Farai anche una lamina d’oro puro, e
sovr’essa inciderai, come s’incide sopra un sigillo: SANTO ALL’ETERNO.

<span id="an_28:37">28:37</span> La fisserai ad un nastro violaceo sulla
mitra, e starà sul davanti della mitra.

<span id="an_28:38">28:38</span> Starà sulla fronte d’Aaronne, e Aaronne
porterà le iniquità commesse dai figliuoli d’Israele nelle cose sante
che consacreranno, in ogni genere di sante offerte; ed essa starà
continuamente sulla fronte di lui, per renderli graditi nel cospetto
dell’Eterno.

<span id="an_28:39">28:39</span> Farai pure la tunica di lino fino,
lavorata a maglia; farai una mitra di lino fino, e farai una cintura in
lavoro di ricamo.

<span id="an_28:40">28:40</span> E per i figliuoli d’Aaronne farai delle
tuniche, farai delle cinture, e farai delle tiare, come insegne della
loro dignità e come ornamento.

<span id="an_28:41">28:41</span> E ne vestirai Aaronne, tuo fratello, e
i suoi figliuoli con lui; e li ungerai, li consacrerai e li
santificherai perché mi esercitino l’ufficio di sacerdoti.

<span id="an_28:42">28:42</span> Farai anche loro delle brache di lino
per coprire la loro nudità; esse andranno dai fianchi fino alle cosce.

<span id="an_28:43">28:43</span> Aaronne e i suoi figliuoli le
porteranno quando entreranno nella tenda di convegno, o quando
s’accosteranno all’altare per fare il servizio nel luogo santo, affinché
non si rendano colpevoli e non muoiano. Questa è una regola perpetua per
lui e per la sua progenie dopo di lui.

<span id="an_29:1">29:1</span> Questo è quello che farai per consacrarli
perché mi esercitino l’ufficio di sacerdoti.

<span id="an_29:2">29:2</span> Prendi un giovenco e due montoni senza
difetto, de’ pani senza lievito, delle focacce senza lievito impastate
con olio, e delle gallette senza lievito unte d’olio; tutte queste cose
farai di fior di farina di grano.

<span id="an_29:3">29:3</span> Le metterai in un paniere, e le offrirai
nel paniere al tempo stesso del giovenco e de’ due montoni.

<span id="an_29:4">29:4</span> Farai avvicinare Aaronne e i suoi
figliuoli all’ingresso della tenda di convegno, e li laverai con acqua.

<span id="an_29:5">29:5</span> Poi prenderai i paramenti, e vestirai
Aaronne della tunica, del manto dell’efod, dell’efod e del pettorale, e
lo cingerai della cintura artistica dell’efod.

<span id="an_29:6">29:6</span> Gli porrai in capo la mitra, e metterai
sulla mitra il santo diadema.

<span id="an_29:7">29:7</span> Poi prenderai l’olio dell’unzione, glielo
spanderai sul capo, e l’ungerai.

<span id="an_29:8">29:8</span> Farai quindi accostare i suoi figliuoli,
e li vestirai delle tuniche.

<span id="an_29:9">29:9</span> Cingerai Aaronne e i suoi figliuoli con
delle cinture, e assicurerai sul loro capo delle tiare; e il sacerdozio
apparterrà loro per legge perpetua. Così consacrerai Aaronne e i suoi
figliuoli.

<span id="an_29:10">29:10</span> Poi farai accostare il giovenco davanti
alla tenda di convegno; e Aaronne e i suoi figliuoli poseranno le mani
sul capo del giovenco.

<span id="an_29:11">29:11</span> E scannerai il giovenco davanti
all’Eterno, all’ingresso della tenda di convegno.

<span id="an_29:12">29:12</span> E prenderai del sangue del giovenco, e
ne metterai col dito sui corni dell’altare, e spanderai tutto il sangue
appiè dell’altare.

<span id="an_29:13">29:13</span> Prenderai pure tutto il grasso che
copre le interiora, la rete ch’è sopra il fegato, i due arnioni e il
grasso che v’è sopra, e farai fumar tutto sull’altare.

<span id="an_29:14">29:14</span> Ma la carne del giovenco, la sua pelle
e i suoi escrementi li brucerai col fuoco fuori del campo: è un
sacrifizio per il peccato.

<span id="an_29:15">29:15</span> Poi prenderai uno de’ montoni; e
Aaronne e i suoi figliuoli poseranno le loro mani sul capo del montone.

<span id="an_29:16">29:16</span> E scannerai il montone, ne prenderai il
sangue, e lo spanderai sull’altare, tutto all’intorno.

<span id="an_29:17">29:17</span> Poi farai a pezzi il montone, laverai
le sue interiora e le sue gambe, e le metterai sui pezzi e sulla sua
testa.

<span id="an_29:18">29:18</span> E farai fumare tutto il montone
sull’altare: è un olocausto all’Eterno; è un sacrifizio di soave odore
fatto mediante il fuoco all’Eterno.

<span id="an_29:19">29:19</span> Poi prenderai l’altro montone, e
Aaronne e i suoi figliuoli poseranno le loro mani sul capo dei montone.

<span id="an_29:20">29:20</span> Scannerai il montone, prenderai del suo
sangue e lo metterai sull’estremità dell’orecchio destro d’Aaronne e
sull’estremità dell’orecchio destro de’ suoi figliuoli, e sul pollice
della loro man destra e sul dito grosso del loro piè destro, e spanderai
il sangue sull’altare, tutto all’intorno.

<span id="an_29:21">29:21</span> E prenderai del sangue che è
sull’altare, e dell’olio dell’unzione, e ne aspergerai Aaronne e i suoi
paramenti, e i suoi figliuoli e i paramenti de’ suoi figliuoli con lui.
Così saranno consacrati lui, i suoi paramenti, i suoi figliuoli e i loro
paramenti con lui.

<span id="an_29:22">29:22</span> Prenderai pure il grasso dei montone,
la coda, il grasso che copre le interiora, la rete del fegato, i due
arnioni e il grasso che v’è sopra e la coscia destra, perché è un
montone di consacrazione;

<span id="an_29:23">29:23</span> prenderai anche un pane, una focaccia
oliata e una galletta dal paniere degli azzimi che è davanti all’Eterno;

<span id="an_29:24">29:24</span> e porrai tutte queste cose sulle palme
delle mani Aaronne e sulle palme delle mani de’ suoi figliuoli, e le
agiterai come offerta agitata davanti all’Eterno.

<span id="an_29:25">29:25</span> Poi le prenderai dalle loro mani e le
farai fumare sull’altare sopra l’olocausto, come un profumo soave
davanti all’Eterno; è un sacrifizio fatto mediante il fuoco all’Eterno.

<span id="an_29:26">29:26</span> E prenderai il petto del montone che
avrà servito alla consacrazione d’Aaronne, e lo agiterai come offerta
agitata davanti all’Eterno; e questa sarà la tua parte.

<span id="an_29:27">29:27</span> E consacrerai, di ciò che spetta ad
Aaronne e ai suoi figliuoli, il petto dell’offerta agitata e la coscia
dell’offerta elevata: vale a dire, ciò che del montone della
consacrazione sarà stato agitato ed elevato;

<span id="an_29:28">29:28</span> esso apparterrà ad Aaronne e ai suoi
figliuoli, per legge perpetua da osservarsi dai figliuoli d’Israele;
poiché è un’offerta fatta per elevazione. Sarà un’offerta fatta per
elevazione dai figliuoli d’Israele nei loro sacrifizi di azioni di
grazie: la loro offerta per elevazione sarà per l’Eterno.

<span id="an_29:29">29:29</span> E i paramenti sacri di Aaronne saranno,
dopo di lui, per i suoi figliuoli, che se li metteranno all’atto della
loro unzione e della loro consacrazione.

<span id="an_29:30">29:30</span> Quello de’ suoi figliuoli che gli
succederà nel sacerdozio, li indosserà per sette giorni quando entrerà
nella tenda di convegno per fare il servizio nel luogo santo.

<span id="an_29:31">29:31</span> Poi prenderai il montone della
consacrazione, e ne farai cuocere la carne in un luogo santo;

<span id="an_29:32">29:32</span> e Aaronne e i suoi figliuoli
mangeranno, all’ingresso della tenda di convegno, la carne del montone e
il pane che sarà nel paniere.

<span id="an_29:33">29:33</span> Mangeranno le cose che avranno servito
a fare l’espiazione per consacrarli e santificarli; ma nessun estraneo
ne mangerà, perché son cose sante.

<span id="an_29:34">29:34</span> E se rimarrà della carne della
consacrazione o del pane fino alla mattina dopo, brucerai quel resto col
fuoco; non lo si mangerà, perché è cosa santa.

<span id="an_29:35">29:35</span> Eseguirai dunque, riguardo ad Aaronne e
ai suoi figliuoli, tutto quello che ti ho ordinato: li consacrerai
durante sette giorni.

<span id="an_29:36">29:36</span> E ogni giorno offrirai un giovenco,
come sacrifizio per il peccato, per fare l’espiazione; purificherai
l’altare mediante questa tua espiazione, e l’ungerai per consacrarlo.

<span id="an_29:37">29:37</span> Per sette giorni farai l’espiazione
dell’altare, e lo santificherai; l’altare sarà santissimo: tutto ciò che
toccherà l’altare sarà santo.

<span id="an_29:38">29:38</span> Or questo è ciò che offrirai
sull’altare: due agnelli d’un anno, ogni giorno, del continuo.

<span id="an_29:39">29:39</span> Uno degli agnelli l’offrirai la
mattina; e l’altro l’offrirai sull’imbrunire.

<span id="an_29:40">29:40</span> Col primo agnello offrirai la decima
parte di un efa di fior di farina impastata con la quarta parte di un
hin d’olio vergine, e una libazione di un quarto di hin di vino.

<span id="an_29:41">29:41</span> Il secondo agnello l’offrirai
sull’imbrunire; l’accompagnerai con la stessa oblazione e con la stessa
libazione della mattina; è un sacrifizio di profumo soave offerto
mediante il fuoco all’Eterno.

<span id="an_29:42">29:42</span> Sarà un olocausto perpetuo offerto dai
vostri discendenti, all’ingresso della tenda di convegno, davanti
all’Eterno, dove io v’incontrerò per parlar quivi con te.

<span id="an_29:43">29:43</span> E là io mi troverò coi figliuoli
d’Israele; e la tenda sarà santificata dalla mia gloria.

<span id="an_29:44">29:44</span> E santificherò la tenda di convegno e
l’altare; anche Aaronne e i suoi figliuoli santificherò, perché mi
esercitino l’ufficio di sacerdoti.

<span id="an_29:45">29:45</span> E dimorerò in mezzo ai figliuoli
d’Israele e sarò il loro Dio.

<span id="an_29:46">29:46</span> Ed essi conosceranno che io sono
l’Eterno, l’Iddio loro, che li ho tratti dal paese d’Egitto per dimorare
tra loro. Io sono l’Eterno, l’Iddio loro.

<span id="an_30:1">30:1</span> Farai pure un altare per bruciarvi su il
profumo: lo farai di legno d’acacia.

<span id="an_30:2">30:2</span> La sua lunghezza sarà di un cubito; e la
sua larghezza, di un cubito; sarà quadro, e avrà un’altezza di due
cubiti; i suoi corni saranno tutti d’un pezzo con esso.

<span id="an_30:3">30:3</span> Lo rivestirai d’oro puro: il disopra, i
suoi lati tutt’intorno, i suoi corni; e gli farai una ghirlanda d’oro
che gli giri attorno.

<span id="an_30:4">30:4</span> E gli farai due anelli d’oro, sotto la
ghirlanda, ai suoi due lati; li metterai ai suoi due lati, per passarvi
le stanghe che serviranno a portarlo.

<span id="an_30:5">30:5</span> Farai le stanghe di legno d’acacia, e le
rivestirai d’oro.

<span id="an_30:6">30:6</span> E collocherai l’altare davanti al velo
ch’è dinanzi all’arca della testimonianza, di faccia al propiziatorio
che sta sopra la testimonianza, dove io mi ritroverò con te.

<span id="an_30:7">30:7</span> E Aaronne vi brucerà su del profumo
fragrante; lo brucerà ogni mattina, quando acconcerà le lampade;

<span id="an_30:8">30:8</span> e quando Aaronne accenderà le lampade
sull’imbrunire, lo farà bruciare come un profumo perpetuo davanti
all’Eterno, di generazione in generazione.

<span id="an_30:9">30:9</span> Non offrirete sovr’esso né profumo
straniero, né olocausto, né oblazione; e non vi farete libazioni.

<span id="an_30:10">30:10</span> E Aaronne farà una volta all’anno
l’espiazione sui corni d’esso; col sangue del sacrifizio d’espiazione
per il peccato vi farà l’espiazione una volta l’anno, di generazione in
generazione. Sarà cosa santissima, sacra all’Eterno.

<span id="an_30:11">30:11</span> L’Eterno parlò ancora a Mosè, dicendo:

<span id="an_30:12">30:12</span> "Quando farai il conto de’ figliuoli
d’Israele, facendo il censimento, ognun d’essi darà all’Eterno il
riscatto della propria persona, quando saranno contati; onde non siano
colpiti da qualche piaga, allorché farai il loro censimento.

<span id="an_30:13">30:13</span> Daranno questo: chiunque sarà compreso
nel censimento darà un mezzo siclo, secondo il siclo del santuario, che
è di venti ghere: un mezzo siclo sarà l’offerta da fare all’Eterno.

<span id="an_30:14">30:14</span> Ognuno che sarà compreso nel
censimento, dai venti anni in su, darà quest’offerta all’Eterno.

<span id="an_30:15">30:15</span> Il ricco non darà di più, né il povero
darà meno del mezzo siclo, quando si farà quest’offerta all’Eterno per
il riscatto delle vostre persone.

<span id="an_30:16">30:16</span> Prenderai dunque dai figliuoli
d’Israele questo danaro del riscatto e lo adoprerai per il servizio
della tenda di convegno: sarà per i figliuoli d’Israele una ricordanza
dinanzi all’Eterno per fare il riscatto delle vostre persone".

<span id="an_30:17">30:17</span> L’Eterno parlò ancora a Mosè, dicendo:

<span id="an_30:18">30:18</span> "Farai pure una conca di rame, con la
sua base di rame, per le abluzioni; la porrai fra la tenda di convegno e
l’altare, e ci metterai dell’acqua.

<span id="an_30:19">30:19</span> E Aaronne e i suoi figliuoli vi si
laveranno le mani e i piedi.

<span id="an_30:20">30:20</span> Quando entreranno nella tenda di
convegno, si laveranno con acqua, onde non abbiano a morire; così pure
quando si accosteranno all’altare per fare il servizio, per far fumare
un’offerta fatta all’Eterno mediante il fuoco.

<span id="an_30:21">30:21</span> Si laveranno le mani e i piedi, onde
non abbiano a morire. Questa sarà una norma perpetua per loro, per
Aaronne e per la sua progenie, di generazione in generazione".

<span id="an_30:22">30:22</span> L’Eterno parlò ancora a Mosè, dicendo:

<span id="an_30:23">30:23</span> "Prenditi anche de’ migliori aromi: di
mirra vergine, cinquecento sicli; di cinnamomo aromatico, la metà, cioè
duecentocinquanta; di canna aromatica, pure duecentocinquanta;

<span id="an_30:24">30:24</span> di cassia, cinquecento, secondo il
siclo del santuario; e un hin d’olio d’oliva.

<span id="an_30:25">30:25</span> E ne farai un olio per l’unzione sacra,
un profumo composto con arte di profumiere: sarà l’olio per l’unzione
sacra.

<span id="an_30:26">30:26</span> E con esso ungerai la tenda di convegno
e l’arca della testimonianza,

<span id="an_30:27">30:27</span> la tavola e tutti i suoi utensili, il
candelabro e i suoi utensili, l’altare dei profumi,

<span id="an_30:28">30:28</span> l’altare degli olocausti e tutti i suoi
utensili, la conca e la sua base.

<span id="an_30:29">30:29</span> Consacrerai così queste cose, e saranno
santissime; tutto quello che le toccherà, sarà santo.

<span id="an_30:30">30:30</span> E ungerai Aaronne e i suoi figliuoli, e
li consacrerai perché mi esercitino l’ufficio di sacerdoti.

<span id="an_30:31">30:31</span> E parlerai ai figliuoli d’Israele,
dicendo: Quest’olio mi sarà un olio di sacra unzione, di generazione in
generazione.

<span id="an_30:32">30:32</span> Non lo si spanderà su carne d’uomo, e
non ne farete altro di simile, della stessa composizione; esso è cosa
santa, e sarà per voi cosa santa.

<span id="an_30:33">30:33</span> Chiunque ne comporrà di simile, o
chiunque ne metterà sopra un estraneo, sarà sterminato di fra il suo
popolo".

<span id="an_30:34">30:34</span> L’Eterno disse ancora a Mosè: "Prenditi
degli aromi, della resina, della conchiglia odorosa, del galbano, degli
aromi con incenso puro, in dosi uguali;

<span id="an_30:35">30:35</span> e ne farai un profumo composto secondo
l’arte del profumiere, salato, puro, santo;

<span id="an_30:36">30:36</span> ne ridurrai una parte in minutissima
polvere, e ne porrai davanti alla testimonianza nella tenda di convegno,
dove io m’incontrerò con te: esso vi sarà cosa santissima.

<span id="an_30:37">30:37</span> E del profumo che farai, non ne farete
della stessa composizione per uso vostro; ti sarà cosa santa, consacrata
all’Eterno.

<span id="an_30:38">30:38</span> Chiunque ne farà di simile per
odorarlo, sarà sterminato di fra il suo popolo".

<span id="an_31:1">31:1</span> L’Eterno parlò ancora a Mosè, dicendo:
"Vedi, io ho chiamato per nome Betsaleel,

<span id="an_31:2">31:2</span> figliuolo di Uri, figliuolo di Hur, della
tribù di Giuda;

<span id="an_31:3">31:3</span> e l’ho ripieno dello spirito di Dio, di
abilità, d’intelligenza e di sapere per ogni sorta di lavori,

<span id="an_31:4">31:4</span> per concepire opere d’arte, per lavorar
l’oro, l’argento e il rame,

<span id="an_31:5">31:5</span> per incidere pietre da incastonare, per
scolpire il legno, per eseguire ogni sorta di lavori.

<span id="an_31:6">31:6</span> Ed ecco, gli ho dato per compagno
Oholiab, figliuolo di Ahisamac, della tribù di Dan; e ho messo sapienza
nella mente di tutti gli uomini abili, perché possan fare tutto quello
che t’ho ordinato:

<span id="an_31:7">31:7</span> la tenda di convegno, l’arca per la
testimonianza, il propiziatorio che vi dovrà esser sopra, e tutti gli
arredi della tenda; la tavola e i suoi utensili,

<span id="an_31:8">31:8</span> il candelabro d’oro puro e tutti i suoi
utensili,

<span id="an_31:9">31:9</span> l’altare dei profumi, l’altare degli
olocausti e tutti i suoi utensili, la conca e la sua base,

<span id="an_31:10">31:10</span> i paramenti per le cerimonie, i
paramenti sacri per il sacerdote Aaronne e i paramenti dei suoi
figliuoli per esercitare il sacerdozio,

<span id="an_31:11">31:11</span> l’olio dell’unzione e il profumo
fragrante per il luogo santo. Faranno tutto conformemente a quello che
ho ordinato".

<span id="an_31:12">31:12</span> L’Eterno parlò ancora a Mosè, dicendo:

<span id="an_31:13">31:13</span> "Quanto a te, parla ai figliuoli
d’Israele e di’ loro: Badate bene d’osservare i miei sabati, perché il
sabato è un segno fra me e voi per tutte le vostre generazioni, affinché
conosciate che io sono l’Eterno che vi santifica.

<span id="an_31:14">31:14</span> Osserverete dunque il sabato, perché è
per voi un giorno santo; chi lo profanerà dovrà esser messo a morte;
chiunque farà in esso qualche lavoro sarà sterminato di fra il suo
popolo.

<span id="an_31:15">31:15</span> Si lavorerà sei giorni; ma il settimo
giorno è un sabato di solenne riposo, sacro all’Eterno; chiunque farà
qualche lavoro nel giorno del sabato dovrà esser messo a morte.

<span id="an_31:16">31:16</span> I figliuoli d’Israele quindi
osserveranno il sabato, celebrandolo di generazione in generazione come
un patto perpetuo.

<span id="an_31:17">31:17</span> Esso è un segno perpetuo fra me e i
figliuoli d’Israele; poiché in sei giorni l’Eterno fece i cieli e la
terra, e il settimo giorno cessò di lavorare, e si riposò".

<span id="an_31:18">31:18</span> Quando l’Eterno ebbe finito di parlare
con Mosè sul monte Sinai, gli dette le due tavole della testimonianza,
tavole di pietra, scritte col dito di Dio.

<span id="an_32:1">32:1</span> Or il popolo, vedendo che Mosè tardava a
scender dal monte, si radunò intorno ad Aaronne e gli disse: "Orsù,
facci un dio, che ci vada dinanzi; poiché, quanto a Mosè, a quest’uomo
che ci ha tratto dal paese d’Egitto, non sappiamo che ne sia stato".

<span id="an_32:2">32:2</span> E Aaronne rispose loro: "Staccate gli
anelli d’oro che sono agli orecchi delle vostre mogli, dei vostri
figliuoli e delle vostre figliuole, e portatemeli".

<span id="an_32:3">32:3</span> E tutto il popolo si staccò dagli orecchi
gli anelli d’oro e li portò ad Aaronne,

<span id="an_32:4">32:4</span> il quale li prese dalle loro mani, e,
dopo averne cesellato il modello, ne fece un vitello di getto. E quelli
dissero: "O Israele, questo è il tuo dio che ti ha tratto dal paese
d’Egitto!"

<span id="an_32:5">32:5</span> Quando Aaronne vide questo, eresse un
altare davanti ad esso, e fece un bando che diceva: "Domani sarà festa
in onore dell’Eterno!"

<span id="an_32:6">32:6</span> E l’indomani, quelli si levarono di
buon’ora, offrirono olocausti e recarono de’ sacrifizi di azioni di
grazie; e il popolo si adagiò per mangiare e bere, e poi si alzò per
divertirsi.

<span id="an_32:7">32:7</span> E l’Eterno disse a Mosè: "Va’, scendi;
perché il tuo popolo che hai tratto dal paese d’Egitto, s’è corrotto;

<span id="an_32:8">32:8</span> si son presto sviati dalla strada ch’io
avevo loro ordinato di seguire; si son fatti un vitello di getto,
l’hanno adorato, gli hanno offerto sacrifizi, e hanno detto: O Israele,
questo è il tuo dio che ti ha tratto dal paese d’Egitto".

<span id="an_32:9">32:9</span> L’Eterno disse ancora a Mosè: "Ho
considerato bene questo popolo; ecco, è un popolo di collo duro.

<span id="an_32:10">32:10</span> Or dunque, lascia che la mia ira
s’infiammi contro a loro, e ch’io li consumi! ma di te io farò una
grande nazione".

<span id="an_32:11">32:11</span> Allora Mosè supplicò l’Eterno, il suo
Dio, e disse: "Perché, o Eterno, l’ira tua s’infiammerebbe contro il tuo
popolo che hai tratto dal paese d’Egitto con gran potenza e con mano
forte?

<span id="an_32:12">32:12</span> Perché direbbero gli Egiziani: Egli li
ha tratti fuori per far loro del male, per ucciderli su per le montagne
e per sterminarli di sulla faccia della terra? Calma l’ardore della tua
ira e pèntiti del male di cui minacci il tuo popolo.

<span id="an_32:13">32:13</span> Ricordati d’Abrahamo, d’Isacco e
d’Israele, tuoi servi, ai quali giurasti per te stesso, dicendo loro: Io
moltiplicherò la vostra progenie come le stelle de’ cieli; darò alla
vostra progenie tutto questo paese di cui vi ho parlato, ed essa lo
possederà in perpetuo".

<span id="an_32:14">32:14</span> E l’Eterno si pentì del male che avea
detto di fare al suo popolo.

<span id="an_32:15">32:15</span> Allora Mosè si voltò e scese dal monte
con le due tavole della testimonianza nelle mani: tavole scritte d’ambo
i lati, di qua e di là.

<span id="an_32:16">32:16</span> Le tavole erano opera di Dio, e la
scrittura era scrittura di Dio, incisa sulle tavole.

<span id="an_32:17">32:17</span> Or Giosuè, udendo il clamore del popolo
che gridava, disse a Mosè: "S’ode un fragore di battaglia nel campo".

<span id="an_32:18">32:18</span> E Mosè rispose: "Questo non è né grido
di vittoria, né grido di vinti; il clamore ch’io odo e di gente che
canta".

<span id="an_32:19">32:19</span> E come fu vicino al campo vide il
vitello e le danze; e l’ira di Mosè s’infiammò, ed egli gettò dalle mani
le tavole e le spezzò appiè del monte.

<span id="an_32:20">32:20</span> Poi prese il vitello che quelli avea
fatto, lo bruciò col fuoco, lo ridusse in polvere, sparse la polvere
sull’acqua, la fece bere ai figliuoli d’Israele.

<span id="an_32:21">32:21</span> E Mosè disse ad Aaronne: "Che t’ha
fatto questo popolo, che gli hai tirato addosso un sì gran peccato?"

<span id="an_32:22">32:22</span> Aaronne rispose: "L’ira del mio signore
non s’infiammi; tu conosci questo popolo, e sai ch’è inclinato al male.

<span id="an_32:23">32:23</span> Essi m’hanno detto: Facci un di che ci
vada dinanzi; poiché, quanto Mosè, a quest’uomo che ci ha tratti dal
paese d’Egitto, non sappiamo che ne sia stato.

<span id="an_32:24">32:24</span> E io ho detto loro: Chi ha dell’oro se
lo levi di dosso! Essi me l’hanno dato; io l’ho buttato nel fuoco, e n’è
venuto fuori questo vitello".

<span id="an_32:25">32:25</span> Quando Mosè vide che il popolo era
senza freno e che Aaronne lo avea lasciato sfrenarsi esponendolo
all’obbrobrio de’ suoi nemici,

<span id="an_32:26">32:26</span> si fermò all’ingresso del campo, e
disse: "Chiunque è per l’Eterno, venga a me!" E tutti i figliuoli di
Levi si radunarono presso a lui.

<span id="an_32:27">32:27</span> Ed egli disse loro: "Così dice
l’Eterno, l’Iddio d’Israele: Ognun di voi si metta la spada al fianco;
passate e ripassate nel campo, da una porta all’altra d’esso, e ciascuno
uccida il fratello, ciascuno l’amico, ciascuno il vicino!"

<span id="an_32:28">32:28</span> I figliuoli di Levi eseguirono l’ordine
di Mosè e in quel giorno caddero circa tremila uomini.

<span id="an_32:29">32:29</span> Or Mosè avea detto: "Consacratevi oggi
all’Eterno, anzi ciascuno si consacri a prezzo del proprio figliuolo e
del proprio fratello, onde l’Eterno v’impartisca una benedizione".

<span id="an_32:30">32:30</span> L’indomani Mosè disse al popolo: "Voi
avete commesso un gran peccato; ma ora io salirò all’Eterno; forse
otterrò che il vostro peccato vi sia perdonato".

<span id="an_32:31">32:31</span> Mosè dunque tornò all’Eterno e disse:
"Ahimè, questo popolo ha commesso un gran peccato, e s’è fatto un dio
d’oro;

<span id="an_32:32">32:32</span> nondimeno, perdona ora il loro peccato!
Se no, deh, cancellami dal tuo libro che hai scritto!"

<span id="an_32:33">32:33</span> E l’Eterno rispose a Mosè: "Colui che
ha peccato contro di me, quello cancellerò dal mio libro!

<span id="an_32:34">32:34</span> Or va’, conduci il popolo dove t’ho
detto. Ecco, il mio angelo andrà dinanzi a te; ma nel giorno che verrò a
punire, io li punirò del loro peccato".

<span id="an_32:35">32:35</span> E l’Eterno percosse il popolo,
perch’esso era l’autore del vitello che Aaronne avea fatto.

<span id="an_33:1">33:1</span> L’Eterno disse a Mosè: "Va’ sali di qui,
tu col popolo che hai tratto dal paese d’Egitto, verso il paese che
promisi con giuramento ad Abrahamo ad Isacco e a Giacobbe, dicendo: Io
lo darò alla tua progenie.

<span id="an_33:2">33:2</span> Io manderò un angelo dinanzi a te, e
caccerò i Cananei, gli Amorei, gli Hittei, i Ferezei, gli Hivvei e i
Gebusei.

<span id="an_33:3">33:3</span> Esso vi condurrà in un paese ove scorre
il latte e il miele; poiché io non salirò in mezzo a te, perché sei un
popolo di collo duro, ond’io non abbia a sterminarti per via".

<span id="an_33:4">33:4</span> Quando il popolo udì queste sinistre
parole, fece cordoglio, e nessuno si mise i propri ornamenti.

<span id="an_33:5">33:5</span> Infatti l’Eterno avea detto a Mosè: "Di’
ai figliuoli d’Israele: Voi siete un popolo di collo duro; s’io salissi
per un momento solo in mezzo a te, ti consumerei! Or dunque, togliti i
tuoi ornamenti, e vedrò com’io ti debba trattare".

<span id="an_33:6">33:6</span> E i figliuoli d’Israele si spogliarono
de’ loro ornamenti, dalla partenza dal monte Horeb in poi.

<span id="an_33:7">33:7</span> E Mosè prese la tenda, e la piantò per sé
fuori del campo, a una certa distanza dal campo, e la chiamò la tenda di
convegno; e chiunque cercava l’Eterno, usciva verso la tenda di
convegno, ch’era fuori del campo.

<span id="an_33:8">33:8</span> Quando Mosè usciva per recarsi alla
tenda, tutto il popolo si alzava, e ognuno se ne stava ritto
all’ingresso della propria tenda, e seguiva con lo sguardo Mosè, finché
egli fosse entrato nella tenda.

<span id="an_33:9">33:9</span> E come Mosè era entrato nella tenda, la
colonna di nuvola scendeva, si fermava all’ingresso della tenda, e
l’Eterno parlava con Mosè.

<span id="an_33:10">33:10</span> Tutto il popolo vedeva la colonna di
nuvola ferma all’ingresso della tenda; e tutto il popolo si alzava, e
ciascuno si prostrava all’ingresso della propria tenda.

<span id="an_33:11">33:11</span> Or l’Eterno parlava con Mosè faccia a
faccia, come un uomo parla col proprio amico; poi Mosè tornava al campo;
ma Giosuè, figliuolo di Nun, suo giovane ministro, non si dipartiva
dalla tenda.

<span id="an_33:12">33:12</span> E Mosè disse all’Eterno: "Vedi, tu mi
dici: Fa’ salire questo popolo! e non mi fai conoscere chi manderai
meco. Eppure hai detto: Io ti conosco personalmente ed anche hai trovato
grazia agli occhi miei.

<span id="an_33:13">33:13</span> Or dunque, se ho trovato grazia agli
occhi tuoi, deh, fammi conoscere le tue vie, ond’io ti conosca e possa
trovar grazia agli occhi tuoi. E considera che questa nazione è popolo
tuo".

<span id="an_33:14">33:14</span> E l’Eterno rispose: "La mia presenza
andrà teco, e io ti darò riposo".

<span id="an_33:15">33:15</span> E Mosè gli disse: "Se la tua presenza
non vien meco, non ci far partire di qui.

<span id="an_33:16">33:16</span> Poiché, come si farà ora a conoscere
che io e il tuo popolo abbiam trovato grazia agli occhi tuoi? Non sarà
egli dal fatto che tu vieni con noi? Questo distinguerà me e il tuo
popolo da tutti i popoli che sono sulla faccia della terra".

<span id="an_33:17">33:17</span> E l’Eterno disse a Mosè: "Farò anche
questo che tu chiedi, poiché tu hai trovato grazia agli occhi miei, e ti
conosco personalmente".

<span id="an_33:18">33:18</span> Mosè disse: "Deh, fammi vedere la tua
gloria!"

<span id="an_33:19">33:19</span> E l’Eterno gli rispose: "Io farò
passare davanti a te tutta la mia bontà, e proclamerò il nome
dell’Eterno davanti a te; e farò grazia a chi vorrò far grazia, e avrò
pietà di chi vorrò aver pietà".

<span id="an_33:20">33:20</span> Disse ancora: "Tu non puoi veder la mia
faccia, perché l’uomo non mi può vedere e vivere".

<span id="an_33:21">33:21</span> E l’Eterno disse: "Ecco qui un luogo
presso a me; tu starai su quel masso;

<span id="an_33:22">33:22</span> e mentre passerà la mia gloria, io ti
metterò in una buca del masso, e ti coprirò con la mia mano, finché io
sia passato;

<span id="an_33:23">33:23</span> poi ritirerò la mano, e mi vedrai per
di dietro; ma la mia faccia non si può vedere".

<span id="an_34:1">34:1</span> L’Eterno disse a Mosè: "Tagliati due
tavole di pietra come le prime; e io scriverò sulle tavole le parole che
erano sulle prime che spezzasti.

<span id="an_34:2">34:2</span> E sii pronto domattina, e sali al mattino
sul monte Sinai, e presentati quivi a me in vetta al monte.

<span id="an_34:3">34:3</span> Nessuno salga con te, e non si vegga
alcuno per tutto il monte; e greggi ed armenti non pascolino nei pressi
di questo monte".

<span id="an_34:4">34:4</span> Mosè dunque tagliò due tavole di pietra,
come le prime; si alzò la mattina di buon’ora, e salì sul monte Sinai
come l’Eterno gli avea comandato, e prese in mano le due tavole di
pietra.

<span id="an_34:5">34:5</span> E l’Eterno discese nella nuvola, si fermò
quivi con lui e proclamò il nome dell’Eterno.

<span id="an_34:6">34:6</span> E l’Eterno passò davanti a lui, e gridò:
"L’Eterno! l’Eterno! l’Iddio misericordioso e pietoso, lento all’ira,
ricco in benignità e fedeltà,

<span id="an_34:7">34:7</span> che conserva la sua benignità fino alla
millesima generazione, che perdona l’iniquità, la trasgressione e il
peccato ma non terrà il colpevole per innocente, e che punisce
l’iniquità dei padri sopra i figliuoli e sopra i figliuoli de’
figliuoli, fino alla terza e alla quarta generazione!"

<span id="an_34:8">34:8</span> E Mosè subito s’inchinò fino a terra, e
adorò.

<span id="an_34:9">34:9</span> Poi disse: "Deh, Signore, se ho trovato
grazia agli occhi tuoi, venga il Signore in mezzo a noi, perché questo è
un popolo di collo duro; perdona la nostra iniquità e il nostro peccato,
e prendici come tuo possesso".

<span id="an_34:10">34:10</span> E l’Eterno risposo: "Ecco, io faccio un
patto: farò dinanzi a tutto il tuo popolo maraviglie, quali non si son
mai fatte su tutta la terra né in alcuna nazione; e tutto il popolo in
mezzo al quale ti trovi vedrà l’opera dell’Eterno, perché tremendo è
quello ch’io sono per fare per mezzo di te.

<span id="an_34:11">34:11</span> Osserva quello che oggi ti comando:
Ecco, io caccerò dinanzi a te gli Amorei, i Cananei, gli Hittei, i
Ferezei, gli Hivvei e i Gebusei.

<span id="an_34:12">34:12</span> Guardati dal far lega con gli abitanti
del paese nel quale stai per andare, onde non abbiano a diventare, in
mezzo a te, un laccio;

<span id="an_34:13">34:13</span> ma demolite i loro altari, frantumate
le loro colonne, abbattete i loro idoli;

<span id="an_34:14">34:14</span> poiché tu non adorerai altro dio,
perché l’Eterno, che si chiama "il Geloso", è un Dio geloso.

<span id="an_34:15">34:15</span> Guardati dal far lega con gli abitanti
del paese, affinché, quando quelli si prostituiranno ai loro dèi e
offriranno sacrifizi ai loro dèi, non avvenga ch’essi t’invitino, e tu
mangi dei loro sacrifizi,

<span id="an_34:16">34:16</span> e prenda delle loro figliuole per i
tuoi figliuoli, e le loro figliuole si prostituiscano ai loro dèi, e
inducano i tuoi figliuoli a prostituirsi ai loro dèi.

<span id="an_34:17">34:17</span> Non ti farai dèi di getto.

<span id="an_34:18">34:18</span> Osserverai la festa degli azzimi. Sette
giorni, al tempo fissato del mese di Abib, mangerai pane senza lievito,
come t’ho ordinato; poiché nel mese di Abib tu sei uscito dall’Egitto.

<span id="an_34:19">34:19</span> Ogni primogenito è mio; e mio è ogni
primo parto maschio di tutto il tuo bestiame: del bestiame grosso e
minuto.

<span id="an_34:20">34:20</span> Ma riscatterai con un agnello il primo
nato dell’asino; e, se non lo vorrai riscattare, gli fiaccherai il
collo. Riscatterai ogni primogenito de’ tuoi figliuoli. E nessuno
comparirà davanti a me a mani vuote.

<span id="an_34:21">34:21</span> Lavorerai sei giorni; ma il settimo
giorno ti riposerai: ti riposerai anche al tempo dell’aratura e della
mietitura.

<span id="an_34:22">34:22</span> Celebrerai la festa delle settimane:
cioè delle primizie della mietitura del frumento, e la festa della
raccolta alla fine dell’anno.

<span id="an_34:23">34:23</span> Tre volte all’anno comparirà ogni
vostro maschio nel cospetto del Signore, dell’Eterno, ch’è l’Iddio
d’Israele.

<span id="an_34:24">34:24</span> Poiché io caccerò dinanzi a te delle
nazioni, e allargherò i tuoi confini; né alcuno agognerà il tuo paese,
quando salirai, tre volte all’anno, per comparire nel cospetto
dell’Eterno, ch’è l’Iddio tuo.

<span id="an_34:25">34:25</span> Non offrirai con pane lievitato il
sangue della vittima immolata a me; e il sacrifizio della festa di
Pasqua non sarà serbato fino al mattino.

<span id="an_34:26">34:26</span> Porterai alla casa dell’Eterno Iddio
tuo le primizie de’ primi frutti della tua terra. Non cuocerai il
capretto nel latte di sua madre".

<span id="an_34:27">34:27</span> Poi l’Eterno disse a Mosè: "Scrivi
queste parole; perché sul fondamento di queste parole io ho contratto
alleanza con te e con Israele".

<span id="an_34:28">34:28</span> E Mosè rimase quivi con l’Eterno
quaranta giorni e quaranta notti; non mangiò pane e non bevve acqua. E
l’Eterno scrisse sulle tavole le parole del patto, le dieci parole.

<span id="an_34:29">34:29</span> Or Mosè, quando scese dal monte Sinai
scendendo dal monte Mosè aveva in mano le due tavole della testimonianza
non sapeva che la pelle del suo viso era diventata tutta raggiante
mentr’egli parlava con l’Eterno;

<span id="an_34:30">34:30</span> e quando Aaronne e tutti i figliuoli
d’Israele videro Mosè, ecco che la pelle del suo viso era tutta
raggiante, ed essi temettero d’accostarsi a lui.

<span id="an_34:31">34:31</span> Ma Mosè li chiamò, ed Aaronne e tutti i
capi della raunanza tornarono a lui, e Mosè parlò loro.

<span id="an_34:32">34:32</span> Dopo questo, tutti i figliuoli
d’Israele si accostarono, ed egli ordinò loro tutto quello che l’Eterno
gli avea detto sul monte Sinai.

<span id="an_34:33">34:33</span> E quando Mosè ebbe finito di parlar con
loro, si mise un velo sulla faccia.

<span id="an_34:34">34:34</span> Ma quando Mosè entrava al cospetto
dell’Eterno per parlare con lui, si toglieva il velo, finché non
tornasse fuori; tornava fuori, e diceva ai figliuoli d’Israele quello
che gli era stato comandato.

<span id="an_34:35">34:35</span> I figliuoli d’Israele, guardando la
faccia di Mosè, ne vedeano la pelle tutta raggiante; e Mosè si rimetteva
il velo sulla faccia, finché non entrasse a parlare con l’Eterno.

<span id="an_35:1">35:1</span> Mosè convocò tutta la raunanza de’
figliuoli d’Israele, e disse loro: "Queste son le cose che l’Eterno ha
ordinato di fare.

<span id="an_35:2">35:2</span> Sei giorni si dovrà lavorare, ma il
settimo giorno sarà per voi un giorno santo, un sabato di solenne
riposo, consacrato all’Eterno. Chiunque farà qualche lavoro in esso sarà
messo a morte.

<span id="an_35:3">35:3</span> Non accenderete fuoco in alcuna delle
vostre abitazioni il giorno del sabato".

<span id="an_35:4">35:4</span> Poi Mosè parlò a tutta la raunanza de’
figliuoli d’Israele, e disse: "Questo è quello che l’Eterno ha ordinato:

<span id="an_35:5">35:5</span> Prelevate da quello che avete, un’offerta
all’Eterno; chiunque è di cuor volenteroso recherà un’offerta
all’Eterno: oro, argento, rame;

<span id="an_35:6">35:6</span> stoffe di color violaceo, porporino,
scarlatto, lino fino, pel di capra,

<span id="an_35:7">35:7</span> pelli di montone tinte in rosso, pelli di
delfino, legno d’acacia,

<span id="an_35:8">35:8</span> olio per il candelabro, aromi per l’olio
dell’unzione e per il profumo fragrante,

<span id="an_35:9">35:9</span> pietre d’onice, pietre da incastonare per
l’efod e per il pettorale.

<span id="an_35:10">35:10</span> Chiunque tra voi ha dell’abilità venga
ed eseguisca tutto quello che l’Eterno ha ordinato:

<span id="an_35:11">35:11</span> il tabernacolo, la sua tenda e la sua
coperta, i suoi fermagli, le sue assi, le sue traverse, le sue colonne e
le sue basi,

<span id="an_35:12">35:12</span> l’arca, le sue stanghe, il
propiziatorio e il velo da stender davanti all’arca, la tavola e le sue
stanghe,

<span id="an_35:13">35:13</span> tutti i suoi utensili, e il pane della
presentazione;

<span id="an_35:14">35:14</span> il candelabro per la luce e i suoi
utensili, le sue lampade e l’olio per il candelabro;

<span id="an_35:15">35:15</span> l’altare dei profumi e le sue stanghe,
l’olio dell’unzione e il profumo fragrante, la portiera dell’ingresso
per l’entrata del tabernacolo,

<span id="an_35:16">35:16</span> l’altare degli olocausti con la sua
gratella di rame, le sue stanghe e tutti i suoi utensili, la conca e la
sua base,

<span id="an_35:17">35:17</span> le cortine del cortile, le sue colonne
e le loro basi e la portiera all’ingresso del cortile;

<span id="an_35:18">35:18</span> i piuoli del tabernacolo e i piuoli del
cortile e le loro funi;

<span id="an_35:19">35:19</span> i paramenti per le cerimonie per fare
il servizio nel luogo santo, i paramenti sacri per il sacerdote Aaronne,
e i paramenti de’ suoi figliuoli per esercitare il sacerdozio".

<span id="an_35:20">35:20</span> Allora tutta la raunanza de’ figliuoli
d’Israele si partì dalla presenza di Mosè.

<span id="an_35:21">35:21</span> E tutti quelli che il loro cuore
spingeva e tutti quelli che il loro spirito rendea volenterosi, vennero
a portare l’offerta all’Eterno per l’opera della tenda di convegno, per
tutto il suo servizio e per i paramenti sacri.

<span id="an_35:22">35:22</span> Vennero uomini e donne; quanti erano di
cuor volenteroso portarono fermagli, orecchini, anelli da sigillare e
braccialetti, ogni sorta di gioielli d’oro; ognuno portò qualche offerta
d’oro all’Eterno.

<span id="an_35:23">35:23</span> E chiunque aveva delle stoffe tinte in
violaceo, porporino, scarlatto, o lino fino, o pel di capra, o pelli di
montone tinte in rosso, o pelli di delfino, portava ogni cosa.

<span id="an_35:24">35:24</span> Chiunque prelevò un’offerta d’argento e
di rame, portò l’offerta consacrata all’Eterno; e chiunque aveva del
legno d’acacia per qualunque lavoro destinato al servizio, lo portò.

<span id="an_35:25">35:25</span> E tutte le donne abili filarono con le
proprie mani e portarono i loro filati in color violaceo, porporino,
scarlatto, e del lino fino.

<span id="an_35:26">35:26</span> E tutte le donne che il cuore spinse ad
usare la loro abilità, filarono del pel di capra.

<span id="an_35:27">35:27</span> E i capi dei popolo portarono pietre
d’onice e pietre da incastonare per l’efod e per il pettorale,

<span id="an_35:28">35:28</span> aromi e olio per il candelabro, per
l’olio dell’unzione e per il profumo fragrante.

<span id="an_35:29">35:29</span> Tutti i figliuoli d’Israele, uomini e
donne, che il cuore mosse a portare volenterosamente il necessario per
tutta l’opera che l’Eterno aveva ordinata per mezzo di Mosè, recarono
all’Eterno delle offerte volontarie.

<span id="an_35:30">35:30</span> Mosè disse ai figliuoli d’Israele:
"Vedete, l’Eterno ha chiamato per nome Betsaleel, figliuolo di Uri,
figliuolo di Hur, della tribù di Giuda;

<span id="an_35:31">35:31</span> e lo ha ripieno dello spirito di Dio,
di abilità, d’intelligenza e di sapere per ogni sorta di lavori,

<span id="an_35:32">35:32</span> per concepire opere d’arte, per lavorar
l’oro, l’argento e il rame,

<span id="an_35:33">35:33</span> per incidere pietre da incastonare, per
scolpire il legno, per eseguire ogni sorta di lavori d’arte.

<span id="an_35:34">35:34</span> E gli ha comunicato il dono
d’insegnare: a lui ed a Oholiab, figliuolo di Ahisamac, della tribù di
Dan.

<span id="an_35:35">35:35</span> Li ha ripieni d’intelligenza per
eseguire ogni sorta di lavori d’artigiano e di disegnatore, di
ricamatore e di tessitore in colori svariati: violaceo, porporino,
scarlatto, e di lino fino, per eseguire qualunque lavoro e per concepire
lavori d’arte.

<span id="an_36:1">36:1</span> E Betsaleel e Oholiab e tutti gli uomini
abili, nei quali l’Eterno ha messo sapienza e intelligenza per saper
eseguire tutti i lavori per il servizio del santuario, faranno ogni cosa
secondo che l’Eterno ha ordinato".

<span id="an_36:2">36:2</span> Mosè chiamò dunque Betsaleel e Oholiab e
tutti gli uomini abili ne’ quali l’Eterno avea messo intelligenza, tutti
quelli che il cuore moveva ad applicarsi al lavoro per eseguirlo;

<span id="an_36:3">36:3</span> ed essi presero in presenza di Mosè tutte
le offerte recate dai figliuoli d’Israele per i lavori destinati al
servizio del santuario, affin di eseguirli. Ma ogni mattina i figliuoli
d’Israele continuavano a portare a Mosè delle offerte volontarie.

<span id="an_36:4">36:4</span> Allora tutti gli uomini abili ch’erano
occupati a tutti i lavori del santuario, lasciato ognuno il lavoro che
faceva, vennero a dire a Mosè:

<span id="an_36:5">36:5</span> "Il popolo porta molto più di quel che
bisogna per eseguire i lavori che l’Eterno ha comandato di fare".

<span id="an_36:6">36:6</span> Allora Mosè dette quest’ordine, che fu
bandito per il campo: "Né uomo né donna faccia più alcun lavoro come
offerta per il santuario". Così s’impedì che il popolo portasse altro.

<span id="an_36:7">36:7</span> Poiché la roba già pronta bastava a fare
tutto il lavoro, e ve n’era d’avanzo.

<span id="an_36:8">36:8</span> Tutti gli uomini abili, fra quelli che
eseguivano il lavoro, fecero dunque il tabernacolo di dieci teli, di
lino fino ritorto, e di filo color violaceo, porporino e scarlatto, con
dei cherubini artisticamente lavorati.

<span id="an_36:9">36:9</span> La lunghezza d’un telo era di ventotto
cubiti; e la larghezza, di quattro cubiti; tutti i teli erano d’una
stessa misura.

<span id="an_36:10">36:10</span> Cinque teli furono uniti assieme, e gli
altri cinque furon pure uniti assieme.

<span id="an_36:11">36:11</span> Si fecero de’ nastri di color violaceo
all’orlo del telo ch’era all’estremità della prima serie di teli; e lo
stesso si fece all’orlo del telo ch’era all’estremità della seconda
serie.

<span id="an_36:12">36:12</span> Si misero cinquanta nastri al primo
telo, e parimente cinquanta nastri all’orlo del telo ch’era
all’estremità della seconda serie: i nastri si corrispondevano l’uno
all’altro.

<span id="an_36:13">36:13</span> Si fecero pure cinquanta fermagli
d’oro, e si unirono i teli l’uno all’altro mediante i fermagli; e così
il tabernacolo formò un tutto.

<span id="an_36:14">36:14</span> Si fecero inoltre dei teli di pel di
capra, per servir da tenda per coprire il tabernacolo: di questi teli se
ne fecero undici.

<span id="an_36:15">36:15</span> La lunghezza d’ogni telo era di trenta
cubiti; e la larghezza, di quattro cubiti; gli undici teli aveano la
stessa misura.

<span id="an_36:16">36:16</span> E si unirono insieme, da una parte,
cinque teli, e si uniron insieme, dall’altra parte, gli altri sei.

<span id="an_36:17">36:17</span> E si misero cinquanta nastri all’orlo
del telo ch’era all’estremità della prima serie di teli, e cinquanta
nastri all’orlo del telo ch’era all’estremità della seconda serie.

<span id="an_36:18">36:18</span> E si fecero cinquanta fermagli di rame
per unire assieme la tenda, in modo che formasse un tutto.

<span id="an_36:19">36:19</span> Si fece pure per la tenda una coperta
di pelli di montone tinte di rosso, e, sopra questa, un’altra di pelli
di delfino.

<span id="an_36:20">36:20</span> Poi si fecero per il tabernacolo le
assi di legno d’acacia, messe per ritto.

<span id="an_36:21">36:21</span> La lunghezza d’un’asse era di dieci
cubiti, e la larghezza d’un’asse, di un cubito e mezzo.

<span id="an_36:22">36:22</span> Ogni asse aveva due incastri paralleli;
così fu fatto per tutte le assi del tabernacolo.

<span id="an_36:23">36:23</span> Si fecero dunque le assi per il
tabernacolo: venti assi dal lato meridionale, verso il sud;

<span id="an_36:24">36:24</span> e si fecero quaranta basi d’argento
sotto le venti assi: due basi sotto ciascun’asse per i suoi due
incastri.

<span id="an_36:25">36:25</span> E per il secondo lato del tabernacolo,
il lato di nord,

<span id="an_36:26">36:26</span> si fecero venti assi, con le loro
quaranta basi d’argento: due basi sotto ciascun’asse.

<span id="an_36:27">36:27</span> E per la parte posteriore del
tabernacolo, verso occidente, si fecero sei assi.

<span id="an_36:28">36:28</span> Si fecero pure due assi per gli angoli
del tabernacolo, dalla parte posteriore.

<span id="an_36:29">36:29</span> E queste erano doppie dal basso in su,
e al tempo stesso formavano un tutto fino in cima, fino al primo anello.
Così fu fatto per ambe due le assi, ch’erano ai due angoli.

<span id="an_36:30">36:30</span> V’erano dunque otto assi, con le loro
basi d’argento: sedici basi: due basi sotto ciascun’asse.

<span id="an_36:31">36:31</span> E si fecero delle traverse di legno
d’acacia: cinque, per le assi di un lato del tabernacolo;

<span id="an_36:32">36:32</span> cinque traverse per le assi dell’altro
lato del tabernacolo, e cinque traverse per le assi della parte
posteriore del tabernacolo, a occidente.

<span id="an_36:33">36:33</span> E si fece la traversa di mezzo, in
mezzo alle assi, per farla passare da una parte all’altra.

<span id="an_36:34">36:34</span> E le assi furon rivestite d’oro, e
furon fatti d’oro i loro anelli per i quali dovean passare le traverse,
e le traverse furon rivestite d’oro.

<span id="an_36:35">36:35</span> Fu fatto pure il velo, di filo
violaceo, porporino, scarlatto, e di lino fino ritorto con de’ cherubini
artisticamente lavorati;

<span id="an_36:36">36:36</span> e si fecero per esso quattro colonne di
acacia e si rivestirono d’oro; i loro chiodi erano d’oro; e per le
colonne, si fusero quattro basi d’argento.

<span id="an_36:37">36:37</span> Si fece anche per l’ingresso della
tenda una portiera, di filo violaceo porporino, scarlatto, e di lino
fino ritorto, in lavoro di ricamo.

<span id="an_36:38">36:38</span> E si fecero le sue cinque colonne coi
loro chiodi; si rivestiron d’oro i loro capitelli e le loro aste; e le
loro cinque basi eran di rame.

<span id="an_37:1">37:1</span> Poi Betsaleel fece l’arca di legno
d’acacia; la sua lunghezza era di due cubiti e mezzo, la sua larghezza
di un cubito e mezzo, e la sua altezza di un cubito e mezzo.

<span id="an_37:2">37:2</span> E la rivestì d’oro puro di dentro e di
fuori, e le fece una ghirlanda d’oro che le girava attorno.

<span id="an_37:3">37:3</span> E fuse per essa quattro anelli d’oro, che
mise ai suoi quattro piedi: due anelli da un lato e due anelli
dall’altro lato.

<span id="an_37:4">37:4</span> Fece anche delle stanghe di legno
d’acacia, e le rivesti d’oro.

<span id="an_37:5">37:5</span> E fece passare le stanghe per gli anelli
ai lati dell’arca per portar l’arca.

<span id="an_37:6">37:6</span> Fece anche un propiziatorio d’oro puro;
la sua lunghezza era di due cubiti e mezzo, e la sua larghezza di un
cubito e mezzo.

<span id="an_37:7">37:7</span> E fece due cherubini d’oro; li fece
lavorati al martello, alle due estremità del propiziatorio:

<span id="an_37:8">37:8</span> un cherubino a una delle estremità, e un
cherubino all’altra; fece che questi cherubini uscissero dal
propiziatorio alle due estremità.

<span id="an_37:9">37:9</span> E i cherubini aveano le ali spiegate in
alto, in modo da coprire il propiziatorio con le ali; aveano la faccia
vòlta l’uno verso l’altro; le facce dei cherubini erano volte verso il
propiziatorio.

<span id="an_37:10">37:10</span> Fece anche la tavola di legno d’acacia;
la sua lunghezza era di due cubiti, la sua larghezza di un cubito, e la
sua altezza di un cubito e mezzo.

<span id="an_37:11">37:11</span> La rivestì d’oro puro e le fece una
ghirlanda d’oro che le girava attorno.

<span id="an_37:12">37:12</span> E le fece attorno una cornice alta
quattro dita; e a questa cornice fece tutt’intorno una ghirlanda d’oro.

<span id="an_37:13">37:13</span> E fuse per essa quattro anelli d’oro; e
mise gli anelli ai quattro canti, ai quattro piedi della tavola.

<span id="an_37:14">37:14</span> Gli anelli erano vicinissimi alla
cornice per farvi passare le stanghe destinate a portar la tavola.

<span id="an_37:15">37:15</span> E fece le stanghe di legno d’acacia, e
le rivesti d’oro; esse dovean servire a portar la tavola.

<span id="an_37:16">37:16</span> Fece anche, d’oro puro, gli utensili da
mettere sulla tavola: i suoi piatti, le sue coppe, le sue tazze e i suoi
calici da servire per le libazioni.

<span id="an_37:17">37:17</span> Fece anche il candelabro d’oro puro;
fece il candelabro lavorato al martello, col suo piede e il suo tronco;
i suoi calici, i suoi pomi e i suoi fiori erano tutti d’un pezzo col
candelabro.

<span id="an_37:18">37:18</span> Gli uscivano sei bracci dai lati: tre
bracci del candelabro da un lato e tre bracci del candelabro dall’altro;

<span id="an_37:19">37:19</span> su l’uno de’ bracci erano tre calici in
forma di mandorla, con un pomo e un fiore; e sull’altro braccio, tre
calici in forma di mandorla, con un pomo e un fiore. Lo stesso per i sei
bracci uscenti dal candelabro.

<span id="an_37:20">37:20</span> E nel tronco del candelabro v’erano
quattro calici in forma di mandorla, coi loro pomi e i loro fiori.

<span id="an_37:21">37:21</span> E c’era un pomo sotto i due primi
bracci che partivano dal candelabro; un pomo sotto i due seguenti bracci
che partivano dal candelabro, e un pomo sotto i due ultimi bracci che
partivano dal candelabro; così per i sei rami uscenti dal candelabro.

<span id="an_37:22">37:22</span> Questi pomi e questi bracci erano tutti
d’un pezzo col candelabro; il tutto era d’oro puro lavorato al martello.

<span id="an_37:23">37:23</span> Fece pure le sue lampade, in numero di
sette, i suoi smoccolatoi e i suoi porta smoccolature, d’oro puro.

<span id="an_37:24">37:24</span> Per fare il candelabro con tutti i suoi
utensili impiego un talento d’oro puro.

<span id="an_37:25">37:25</span> Poi fece l’altare dei profumi, di legno
d’acacia; la sua lunghezza era di un cubito; e la sua larghezza di un
cubito; era quadro, e aveva un’altezza di due cubiti; i suoi corni erano
tutti d’un pezzo con esso.

<span id="an_37:26">37:26</span> E lo rivestì d’oro puro: il disopra, i
suoi lati tutt’intorno, i suoi corni; e gli fece una ghirlanda d’oro che
gli girava attorno.

<span id="an_37:27">37:27</span> Gli fece pure due anelli d’oro, sotto
la ghirlanda, ai suoi due lati; li mise ai suoi due lati per passarvi le
stanghe che servivano a portarlo.

<span id="an_37:28">37:28</span> E fece le stanghe di legno d’acacia, e
le rivestì d’oro.

<span id="an_37:29">37:29</span> Poi fece l’olio santo per l’unzione e
il profumo fragrante, puro, secondo l’arte del profumiere.

<span id="an_38:1">38:1</span> Poi fece l’altare degli olocausti, di
legno d’acacia; la sua lunghezza era di cinque cubiti; e la sua
larghezza di cinque cubiti; era quadro, e avea un’altezza di tre cubiti.

<span id="an_38:2">38:2</span> E ai quattro angoli gli fece dei corni,
che spuntavano da esso, e lo rivesti di rame.

<span id="an_38:3">38:3</span> Fece pure tutti gli utensili dell’altare:
i vasi per le ceneri, le palette, i bacini, i forchettoni, i bracieri;
tutti i suoi utensili fece di rame.

<span id="an_38:4">38:4</span> E fece per l’altare una gratella di rame
in forma di rete, sotto la cornice, nella parte inferiore; in modo che
la rete raggiungeva la metà dell’altezza dell’altare.

<span id="an_38:5">38:5</span> E fuse quattro anelli per i quattro
angoli della gratella di rame, per farvi passare le stanghe.

<span id="an_38:6">38:6</span> Poi fece le stanghe di legno d’acacia, e
le rivestì di rame.

<span id="an_38:7">38:7</span> E fece passare le stanghe per gli anelli,
ai lati dell’altare le quali dovean servire a portarlo; e lo fece di
tavole, vuoto.

<span id="an_38:8">38:8</span> Poi fece la conca di rame e la sua base
di rame, servendosi degli specchi delle donne che venivano a gruppi a
fare il servizio all’ingresso della tenda di convegno.

<span id="an_38:9">38:9</span> Poi fece il cortile; dal lato
meridionale, c’erano, per formare il cortile, cento cubiti di cortine di
lino fino ritorto,

<span id="an_38:10">38:10</span> con le loro venti colonne e le loro
venti basi di rame; i chiodi e le aste delle colonne erano d’argento.

<span id="an_38:11">38:11</span> Dal lato di settentrione, c’erano cento
cubiti di cortine con le loro venti colonne e le loro venti basi di
rame; i chiodi e le aste delle colonne erano d’argento.

<span id="an_38:12">38:12</span> Dal lato d’occidente, c’erano cinquanta
cubiti di cortine con le loro dieci colonne e le loro dieci basi; i
chiodi e le aste delle colonne erano d’argento.

<span id="an_38:13">38:13</span> E sul davanti, dal lato orientale,
c’erano cinquanta cubiti:

<span id="an_38:14">38:14</span> da uno dei lati dell’ingresso c’erano
quindici cubiti di cortine, con tre colonne e le loro tre basi;

<span id="an_38:15">38:15</span> e dall’altro lato (tanto di qua quanto
di là dall’ingresso del cortile) c’erano quindici cubiti di cortine, con
le loro tre colonne e le loro tre basi.

<span id="an_38:16">38:16</span> Tutte le cortine formanti il recinto
del cortile erano di lino fino ritorto;

<span id="an_38:17">38:17</span> e le basi per le colonne eran di rame;
i chiodi e le aste delle colonne erano d’argento, e i capitelli delle
colonne eran rivestiti d’argento, e tutte le colonne del cortile eran
congiunte con delle aste d’argento.

<span id="an_38:18">38:18</span> La portiera per l’ingresso del cortile
era in lavoro di ricamo, di filo violaceo, porporino, scarlatto, e di
lino fino ritorto; aveva una lunghezza di venti cubiti, un’altezza di
cinque cubiti, corrispondente alla larghezza delle cortine del cortile.

<span id="an_38:19">38:19</span> Le colonne erano quattro, e quattro le
loro basi, di rame; i loro chiodi eran d’argento, e i loro capitelli e
le loro aste eran rivestiti d’argento.

<span id="an_38:20">38:20</span> Tutti i piuoli del tabernacolo e dei
recinto del cortile erano di rame.

<span id="an_38:21">38:21</span> Questi sono i conti del tabernacolo,
del tabernacolo della testimonianza, che furon fatti per ordine di Mosè,
per cura dei Leviti, sotto la direzione d’Ithamar, figliuolo del
sacerdote Aaronne.

<span id="an_38:22">38:22</span> Betsaleel, figliuolo d’Uri, figliuolo
di Hur, della tribù di Giuda, fece tutto quello che l’Eterno aveva
ordinato a Mosè,

<span id="an_38:23">38:23</span> avendo con sé Oholiab, figliuolo di
Ahisamac, della tribù di Dan, scultore, disegnatore, e ricamatore di
stoffe violacee, porporine, scarlatte e di lino fino.

<span id="an_38:24">38:24</span> Tutto l’oro che fu impiegato nell’opera
per tutti i lavori del santuario, oro delle offerte, fu ventinove
talenti e settecentotrenta sicli, secondo il siclo del santuario.

<span id="an_38:25">38:25</span> E l’argento di quelli della raunanza
de’ quali si fece il censimento, fu cento talenti e mille settecento
settantacinque sicli, secondo il siclo del santuario:

<span id="an_38:26">38:26</span> un beka a testa, vale a dire un mezzo
siclo, secondo il siclo del santuario, per ogni uomo compreso nel
censimento, dall’età di venti anni in su: cioè, per seicento tremila
cinquecento cinquanta uomini.

<span id="an_38:27">38:27</span> I cento talenti d’argento servirono a
fondere le basi del santuario e le basi del velo: cento basi per i cento
talenti, un talento per base.

<span id="an_38:28">38:28</span> E coi mille settecento settantacinque
sicli si fecero dei chiodi per le colonne, si rivestirono i capitelli, e
si fecero le aste delle colonne.

<span id="an_38:29">38:29</span> Il rame delle offerte ammontava a
settanta talenti e a duemila quattrocento sicli.

<span id="an_38:30">38:30</span> E con questi si fecero le basi
dell’ingresso della tenda di convegno, l’altare di rame con la sua
gratella di rame, e tutti gli utensili dell’altare,

<span id="an_38:31">38:31</span> le basi del cortile tutt’all’intorno,
le basi dell’ingresso del cortile, tutti i piuoli del tabernacolo e
tutti i piuoli del recinto del cortile.

<span id="an_39:1">39:1</span> Poi, con le stoffe tinte in violaceo,
porporino e scarlatto, fecero de’ paramenti cerimoniali ben lavorati per
le funzioni nel santuario, e fecero i paramenti sacri per Aaronne, come
l’Eterno aveva ordinato a Mosè.

<span id="an_39:2">39:2</span> Si fece l’efod, d’oro, di filo violaceo,
porporino, scarlatto, e di lino fino ritorto.

<span id="an_39:3">39:3</span> E batteron l’oro in lamine e lo
tagliarono in fili, per intesserlo nella stoffa violacea, porporina,
scarlatta, e nel lino fino, e farne un lavoro artistico.

<span id="an_39:4">39:4</span> Gli fecero delle spallette, unite
assieme; in guisa che l’efod era tenuto assieme mediante le sue due
estremità.

<span id="an_39:5">39:5</span> E la cintura artistica che era sull’efod
per fissarlo, era tutta d’un pezzo con l’efod, e del medesimo lavoro
d’esso: cioè, d’oro, di filo violaceo, porporino, scarlatto, e di lino
fino ritorto, come l’Eterno aveva ordinato a Mosè.

<span id="an_39:6">39:6</span> Poi lavorarono le pietre d’onice,
incastrate in castoni d’oro, sulle quali incisero i nomi de’ figliuoli
d’Israele, come s’incidono i sigilli.

<span id="an_39:7">39:7</span> E le misero sulle spallette dell’efod,
come pietre di ricordanza per i figliuoli d’Israele, nel modo che
l’Eterno aveva ordinato a Mosè.

<span id="an_39:8">39:8</span> Poi si fece il pettorale, artisticamente
lavorato, come il lavoro dell’efod: d’oro, di filo violaceo, porporino,
scarlatto, e di lino fino ritorto.

<span id="an_39:9">39:9</span> Il pettorale era quadrato; e lo fecero
doppio; avea la lunghezza d’una spanna e una spanna di larghezza; era
doppio.

<span id="an_39:10">39:10</span> E v’incastonarono quattro ordini di
pietre; nel primo ordine v’era un sardonio, un topazio e uno smeraldo;

<span id="an_39:11">39:11</span> nel secondo ordine, un rubino, uno
zaffiro, un calcedonio;

<span id="an_39:12">39:12</span> nel terzo ordine, un’opale, un’agata,
un’ametista;

<span id="an_39:13">39:13</span> nel quarto ordine, un grisolito, un
onice e un diaspro. Queste pietre erano incastrate nei loro castoni
d’oro.

<span id="an_39:14">39:14</span> E le pietre corrispondevano ai nomi dei
figliuoli d’Israele, ed erano dodici, secondo i loro nomi; erano incise
come de’ sigilli, ciascuna col nome d’una delle dodici tribù.

<span id="an_39:15">39:15</span> Fecero pure sul pettorale delle
catenelle d’oro puro, intrecciate a mo’ di cordoni.

<span id="an_39:16">39:16</span> E fecero due castoni d’oro e due anelli
d’oro, e misero i due anelli alle due estremità del pettorale.

<span id="an_39:17">39:17</span> E fissarono i due cordoni d’oro ai due
anelli alle estremità del pettorale;

<span id="an_39:18">39:18</span> e attaccarono gli altri due capi dei
due cordoni d’oro ai due castoni, e li misero sulle due spallette
dell’efod, sul davanti.

<span id="an_39:19">39:19</span> Fecero anche due anelli d’oro e li
misero alle altre due estremità del pettorale, sull’orlo interiore vòlto
verso l’efod.

<span id="an_39:20">39:20</span> E fecero due altri anelli d’oro, e li
misero alle due spallette dell’efod, in basso, sul davanti, vicino al
punto dove avveniva la giuntura, al disopra della cintura artistica
dell’efod.

<span id="an_39:21">39:21</span> E attaccarono il pettorale mediante i
suoi anelli agli anelli dell’efod con un cordone violaceo, affinché il
pettorale fosse al disopra della banda artisticamente lavorata
dell’efod, e non si potesse staccare dall’efod; come l’Eterno aveva
ordinato a Mosè.

<span id="an_39:22">39:22</span> Si fece pure il manto dell’efod, di
lavoro tessuto tutto di color violaceo,

<span id="an_39:23">39:23</span> e l’apertura, in mezzo al manto, per
passarvi il capo: apertura, come quella d’una corazza, con all’intorno
un’orlatura tessuta, perché non si strappasse.

<span id="an_39:24">39:24</span> E all’orlo inferiore del manto fecero
delle melagrane di color violaceo, porporino e scarlatto, di filo
ritorto.

<span id="an_39:25">39:25</span> E fecero de’ sonagli d’oro puro; e
posero i sonagli in mezzo alle melagrane all’orlo inferiore del manto,
tutt’all’intorno, fra le melagrane:

<span id="an_39:26">39:26</span> un sonaglio e una melagrana, un
sonaglio e una melagrana, sull’orlatura del manto, tutt’all’intorno, per
fare il servizio, come l’Eterno aveva ordinato a Mosè.

<span id="an_39:27">39:27</span> Si fecero pure le tuniche di lino fino,
di lavoro tessuto, per Aaronne e per i suoi figliuoli,

<span id="an_39:28">39:28</span> e la mitra di lino fino e le tiare di
lino fino da servir come ornamento e le brache di lino fino ritorto,

<span id="an_39:29">39:29</span> e la cintura di lino fino ritorto, di
color violaceo, porporino, scarlatto, in lavoro di ricamo, come l’Eterno
aveva ordinato a Mosè.

<span id="an_39:30">39:30</span> E fecero d’oro puro la lamina del sacro
diadema, e v’incisero, come s’incide sopra un sigillo: SANTO ALL’ETERNO.

<span id="an_39:31">39:31</span> E v’attaccarono un nastro violaceo per
fermarla sulla mitra, in alto, come l’Eterno aveva ordinato a Mosè.

<span id="an_39:32">39:32</span> Così fu finito tutto il lavoro del
tabernacolo e della tenda di convegno. I Figliuoli d’Israele fecero
interamente come l’Eterno aveva ordinato a Mosè; fecero a quel modo.

<span id="an_39:33">39:33</span> Poi portarono a Mosè il tabernacolo, la
tenda e tutti i suoi utensili, i suoi fermagli, le sue tavole le sue
traverse, le sue colonne, le sue basi;

<span id="an_39:34">39:34</span> la coperta di pelli di montone tinte in
rosso, la coperta di pelli di delfino e il velo di separazione;

<span id="an_39:35">39:35</span> l’arca della testimonianza con le sue
stanghe, e il propiziatorio;

<span id="an_39:36">39:36</span> la tavola con tutti i suoi utensili e
il pane della presentazione;

<span id="an_39:37">39:37</span> il candelabro d’oro puro con le sue
lampade, le lampade disposte in ordine, tutti i suoi utensili, e l’olio
per il candelabro;

<span id="an_39:38">39:38</span> l’altare d’oro, l’olio dell’unzione, il
profumo fragrante, e la portiera per l’ingresso della tenda;

<span id="an_39:39">39:39</span> l’altare di rame, la sua gratella di
rame, le sue stanghe e tutti i suoi utensili, la conca con la sua base;

<span id="an_39:40">39:40</span> le cortine del cortile, le sue colonne
con le sue basi, la portiera per l’ingresso del cortile, i cordami del
cortile, i suoi piuoli e tutti gli utensili per il servizio del
tabernacolo, per la tenda di convegno;

<span id="an_39:41">39:41</span> i paramenti cerimoniali per le funzioni
nel santuario, i paramenti sacri per il sacerdote Aaronne e i paramenti
de’ suoi figliuoli per esercitare il sacerdozio.

<span id="an_39:42">39:42</span> I figliuoli d’Israele eseguirono tutto
il lavoro, secondo che l’Eterno aveva ordinato a Mosè.

<span id="an_39:43">39:43</span> E Mosè vide tutto il lavoro; ed ecco,
essi l’aveano eseguito come l’Eterno aveva ordinato; l’aveano eseguito a
quel modo. E Mosè li benedisse.

<span id="an_40:1">40:1</span> L’Eterno parlò a Mosè, dicendo:

<span id="an_40:2">40:2</span> "Il primo giorno del primo mese erigerai
il tabernacolo, la tenda di convegno.

<span id="an_40:3">40:3</span> Vi porrai l’arca della testimonianza, e
stenderai il velo dinanzi all’arca.

<span id="an_40:4">40:4</span> Vi porterai dentro la tavola, e disporrai
in ordine le cose che vi son sopra; vi porterai pure il candelabro e
accenderai le sue lampade.

<span id="an_40:5">40:5</span> Porrai l’altare d’oro per i profumi
davanti all’arca della testimonianza e metterai la portiera all’ingresso
del tabernacolo.

<span id="an_40:6">40:6</span> Porrai l’altare degli olocausti davanti
all’ingresso del tabernacolo, della tenda di convegno.

<span id="an_40:7">40:7</span> Metterai la conca fra la tenda di
convegno e l’altare, e vi metterai dentro dell’acqua.

<span id="an_40:8">40:8</span> Stabilirai il cortile tutt’intorno, e
attaccherai la portiera all’ingresso del cortile.

<span id="an_40:9">40:9</span> Poi prenderai l’olio dell’unzione e
ungerai il tabernacolo e tutto ciò che v’è dentro, lo consacrerai con
tutti i suoi utensili, e sarà santo.

<span id="an_40:10">40:10</span> Ungerai pure l’altare degli olocausti e
tutti i suoi utensili, consacrerai l’altare, e l’altare sarà santissimo.

<span id="an_40:11">40:11</span> Ungerai anche la conca con la sua base,
e la consacrerai.

<span id="an_40:12">40:12</span> Poi farai accostare Aaronne e i suoi
figliuoli all’ingresso della tenda di convegno, e li laverai con acqua.

<span id="an_40:13">40:13</span> Rivestirai Aaronne de’ paramenti sacri,
e lo ungerai e lo consacrerai, perché mi eserciti l’ufficio di
sacerdote.

<span id="an_40:14">40:14</span> Farai pure accostare i suoi figliuoli,
li rivestirai di tuniche,

<span id="an_40:15">40:15</span> e li ungerai come avrai unto il loro
padre, perché mi esercitino l’ufficio di sacerdoti; e la loro unzione
conferirà loro un sacerdozio perpetuo, di generazione in generazione".

<span id="an_40:16">40:16</span> E Mosè fece così; fece interamente come
l’Eterno gli aveva ordinato.

<span id="an_40:17">40:17</span> E il primo giorno del primo mese del
secondo anno, il tabernacolo fu eretto.

<span id="an_40:18">40:18</span> Mosè eresse il tabernacolo, ne pose le
basi, ne collocò le assi, ne mise le traverse e ne rizzò le colonne.

<span id="an_40:19">40:19</span> Stese la tenda sul tabernacolo, e sopra
la tenda pose la coperta d’essa, come l’Eterno aveva ordinato a Mosè.

<span id="an_40:20">40:20</span> Poi prese la testimonianza e la pose
dentro l’arca, mise le stanghe all’arca, e collocò il propiziatorio
sull’arca;

<span id="an_40:21">40:21</span> portò l’arca nel tabernacolo, sospese
il velo di separazione e coprì con esso l’arca della testimonianza, come
l’Eterno aveva ordinato a Mosè.

<span id="an_40:22">40:22</span> Pose pure la tavola nella tenda di
convegno, dal lato settentrionale del tabernacolo, fuori del velo.

<span id="an_40:23">40:23</span> Vi dispose sopra in ordine il pane,
davanti all’Eterno, come l’Eterno aveva ordinato a Mosè.

<span id="an_40:24">40:24</span> Poi mise il candelabro nella tenda di
convegno, dirimpetto alla tavola, dal lato meridionale del tabernacolo;

<span id="an_40:25">40:25</span> e accese le lampade davanti all’Eterno,
come l’Eterno aveva ordinato a Mosè.

<span id="an_40:26">40:26</span> Poi mise l’altare d’oro nella tenda di
convegno, davanti al velo,

<span id="an_40:27">40:27</span> e vi bruciò su il profumo fragrante,
come l’Eterno aveva ordinato a Mosè.

<span id="an_40:28">40:28</span> Mise pure la portiera all’ingresso del
tabernacolo.

<span id="an_40:29">40:29</span> Poi collocò l’altare degli olocausti
all’ingresso del tabernacolo della tenda di convegno, e v’offrì sopra
l’olocausto e l’oblazione, come l’Eterno aveva ordinato a Mosè.

<span id="an_40:30">40:30</span> E pose la conca fra la tenda di
convegno e l’altare, e vi pose dentro dell’acqua per le abluzioni.

<span id="an_40:31">40:31</span> E Mosè ed Aaronne e i suoi figliuoli vi
si lavarono le mani e i piedi;

<span id="an_40:32">40:32</span> quando entravano nella tenda di
convegno e quando s’accostavano all’altare, si lavavano, come l’Eterno
aveva ordinato a Mosè.

<span id="an_40:33">40:33</span> Eresse pure il cortile attorno al
tabernacolo e all’altare, e sospese la portiera all’ingresso dei
cortile. Così Mosè compié l’opera.

<span id="an_40:34">40:34</span> Allora la nuvola coprì la tenda di
convegno, e la gloria dell’Eterno riempì il tabernacolo.

<span id="an_40:35">40:35</span> E Mosè non poté entrare nella tenda di
convegno perché la nuvola vi s’era posata sopra, e la gloria dell’Eterno
riempiva il tabernacolo.

<span id="an_40:36">40:36</span> Or durante tutti i loro viaggi quando
la nuvola s’alzava di sul tabernacolo, i figliuoli d’Israele partivano;

<span id="an_40:37">40:37</span> ma se la nuvola non s’alzava, non
partivano fino al giorno che s’alzasse.

<span id="an_40:38">40:38</span> Poiché la nuvola dell’Eterno stava sul
tabernacolo durante il giorno; e di notte vi stava un fuoco, a vista di
tutta la casa d’Israele durante tutti i loro viaggi.

------------------------------------------------------------------------

[Next: Leviticus](lev)
