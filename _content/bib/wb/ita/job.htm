<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Italian Bible, full text etext at Intangible Textual Heritage">
<TITLE>Italian Bible: Job</TITLE>
</HEAD>
<BODY>
<CENTER>
<A HREF="../../../index"><IMG SRC="../../../cdshop/ithlogo.png" BORDER="0"></A><BR>
<A HREF="../../../index">Intangible Textual Heritage</A>&nbsp;
<A HREF="../../index">Bible</A>&nbsp;
<A HREF="../index">World Bible</A>&nbsp;
<A HREF="index">Index</A>&nbsp;
<A HREF="est">Previous</A>&nbsp;
<A HREF="psa">Next</A>&nbsp;
</CENTER>
<HR>
</p> <h3 align="center" align="center">Italian Bible: Job</h3> 
<p><A NAME="an_1:1">1:1</A>&nbsp;C&#8217;era nel paese di Uz un uomo che si chiamava Giobbe. Quest&#8217;uomo era integro e retto; temeva Iddio e fuggiva il male.</p> 
<p><A NAME="an_1:2">1:2</A>&nbsp;Gli erano nati sette figliuoli e tre figliuole;</p> 
<p><A NAME="an_1:3">1:3</A>&nbsp;possedeva settemila pecore, tremila cammelli, cinquecento paia di bovi, cinquecento asine e una servit&#249; molto numerosa. E quest&#8217;uomo era il pi&#249; grande di tutti gli Orientali.</p> 
<p><A NAME="an_1:4">1:4</A>&nbsp;I suoi figliuoli solevano andare gli uni dagli altri e darsi un convito, ciascuno nel suo giorno: e mandavano a chiamare le loro tre sorelle perch&#233; venissero a mangiare e a bere con loro.</p> 
<p><A NAME="an_1:5">1:5</A>&nbsp;E quando la serie dei giorni di convito era finita Giobbe li faceva venire per purificarli; si levava di buon mattino, e offriva un olocausto per ciascun d&#8217;essi, perch&#233; diceva: "Pu&#242; darsi che i miei figliuoli abbian peccato ed abbiano rinnegato Iddio in cuor loro". E Giobbe faceva sempre cos&#236;.</p> 
<p><A NAME="an_1:6">1:6</A>&nbsp;Or accadde un giorno, che i figliuoli di Dio vennero a presentarsi davanti all&#8217;Eterno, e Satana venne anch&#8217;egli in mezzo a loro.</p> 
<p><A NAME="an_1:7">1:7</A>&nbsp;E l&#8217;Eterno disse a Satana: "Donde vieni?" E Satana rispose all&#8217;Eterno: "Dal percorrere la terra e dal passeggiare per essa".</p> 
<p><A NAME="an_1:8">1:8</A>&nbsp;E l&#8217;Eterno disse a Satana: "Hai tu notato il mio servo Giobbe? Non ce n&#8217;&#232; un altro sulla terra che come lui sia integro, retto, tema Iddio e fugga il male".</p> 
<p><A NAME="an_1:9">1:9</A>&nbsp;E Satana rispose all&#8217;Eterno: "E&#8217; egli forse per nulla che Giobbe teme Iddio?</p> 
<p><A NAME="an_1:10">1:10</A>&nbsp;Non l&#8217;hai tu circondato d&#8217;un riparo, lui, la sua casa, e tutto quel che possiede? Tu hai benedetto l&#8217;opera delle e mani, e il suo bestiame ricopre tutto il paese.</p> 
<p><A NAME="an_1:11">1:11</A>&nbsp;Ma stendi un po&#8217; la tua mano, tocca quanto egli possiede, e vedrai se non ti rinnega in faccia".</p> 
<p><A NAME="an_1:12">1:12</A>&nbsp;E l&#8217;Eterno disse a Satana: "Ebbene! tutto quello che possiede e in tuo potere; soltanto, non stender la mano sulla sua persona". E Satana si ritir&#242; dalla presenza dell&#8217;Eterno.</p> 
<p><A NAME="an_1:13">1:13</A>&nbsp;Or accadde che un giorno, mentre suoi figliuoli e le sue figliuole mangiavano e bevevano del vino in casa del loro fratello maggiore, giunse a Giobbe un messaggero a dirgli:</p> 
<p><A NAME="an_1:14">1:14</A>&nbsp;"I buoi stavano arando e le asine pascevano l&#236; appresso,</p> 
<p><A NAME="an_1:15">1:15</A>&nbsp;quand&#8217;ecco i Sabei son piombati loro addosso e li hanno portati via; hanno passato a fil di spada servitori, e io solo son potuto scampare per venire a dirtelo".</p> 
<p><A NAME="an_1:16">1:16</A>&nbsp;Quello parlava ancora, quando ne giunse un altro a dire: "Il fuoco di Dio e caduto dal cielo, ha colpito le pecore e i servitori, e li ha divorati; e io solo son potuto scampare per venire a dirtelo".</p> 
<p><A NAME="an_1:17">1:17</A>&nbsp;Quello parlava ancora, quando ne giunse un altro a dire: "I Caldei hanno formato tre bande, si son gettati sui cammelli e li han portati via; hanno passato a fil di spada i servitori, e io solo son potuto scampare per venire a dirtelo".</p> 
<p><A NAME="an_1:18">1:18</A>&nbsp;Quello parlava ancora, quando ne giunse un altro a dire: "I tuoi figliuoli e le tue figliuole mangiavano e bevevano del vino in casa del loro fratello maggiore;</p> 
<p><A NAME="an_1:19">1:19</A>&nbsp;ed ecco che un gran vento, venuto dall&#8217;altra parte del deserto, ha investito i quattro canti della casa, ch&#8217;&#232; caduta sui giovani; ed essi sono morti; e io solo son potuto scampare per venire a dirtelo".</p> 
<p><A NAME="an_1:20">1:20</A>&nbsp;Allora Giobbe si alz&#242; e si stracci&#242; il mantello e si rase il capo e si prostr&#242; a terra e ador&#242; e disse:</p> 
<p><A NAME="an_1:21">1:21</A>&nbsp;"Nudo sono uscito dal seno di mia madre, e nudo torner&#242; in seno della terra; l&#8217;Eterno ha dato, l&#8217;Eterno ha tolto; sia benedetto il nome dell&#8217;Eterno".</p> 
<p><A NAME="an_1:22">1:22</A>&nbsp;In tutto questo Giobbe non pecc&#242; e non attribu&#236; a Dio nulla di mal fatto.</p> 
<p><A NAME="an_2:1">2:1</A>&nbsp;Or accadde un giorno, che i figliuoli di Dio vennero a presentarsi davanti all&#8217;Eterno, e Satana venne anch&#8217;egli in mezzo a loro a presentarsi davanti all&#8217;Eterno.</p> 
<p><A NAME="an_2:2">2:2</A>&nbsp;E l&#8217;Eterno disse a Satana: "Donde vieni?" E Satana rispose all&#8217;Eterno: "Dal percorrere la terra e dal passeggiare per essa". E l&#8217;Eterno disse a Satana:</p> 
<p><A NAME="an_2:3">2:3</A>&nbsp;"Hai tu notato il mio servo Giobbe? Non ce n&#8217;&#232; un altro sulla terra che come lui sia integro, retto, tema Iddio e fugga il male. Egli si mantiene saldo nella sua integrit&#224; bench&#233; tu m&#8217;abbia incitato contro di lui per rovinarlo senza alcun motivo".</p> 
<p><A NAME="an_2:4">2:4</A>&nbsp;E Satana rispose all&#8217;Eterno: "Pelle per pelle! L&#8217;uomo d&#224; tutto quel che possiede per la sua vita;</p> 
<p><A NAME="an_2:5">2:5</A>&nbsp;ma stendi un po&#8217; la tua mano, toccagli le ossa e la carne, e vedrai se non ti rinnega in faccia".</p> 
<p><A NAME="an_2:6">2:6</A>&nbsp;E l&#8217;Eterno disse a Satana: "Ebbene esso &#232; in tuo potere; soltanto, rispetta la sua vita".</p> 
<p><A NAME="an_2:7">2:7</A>&nbsp;E Satana si ritir&#242; dalla presenza dell&#8217;Eterno e colp&#236; Giobbe d&#8217;un&#8217;ulcera maligna dalla pianta de&#8217; piedi al sommo del capo; e Giobbe prese un coccio per grattarsi, e stava seduto nella cenere.</p> 
<p><A NAME="an_2:8">2:8</A>&nbsp;E sua moglie gli disse: "Ancora stai saldo nella tua integrit&#224;?</p> 
<p><A NAME="an_2:9">2:9</A>&nbsp;Ma lascia stare Iddio, e muori!"</p> 
<p><A NAME="an_2:10">2:10</A>&nbsp;E Giobbe a lei: "Tu parli da donna insensata! Abbiamo accettato il bene dalla mano di Dio, e rifiuteremmo d&#8217;accettare il male?" In tutto questo Giobbe non pecc&#242; con le sue labbra.</p> 
<p><A NAME="an_2:11">2:11</A>&nbsp;Or tre amici di Giobbe, Elifaz di Teman, Bildad di Suach e Tsofar di Naama, avendo udito tutti questi mali che gli eran piombati addosso, partirono, ciascuno dal suo paese e si misero d&#8217;accordo per venire a condolersi con lui e a consolarlo.</p> 
<p><A NAME="an_2:12">2:12</A>&nbsp;E, levati gli occhi da lontano, essi non lo riconobbero, e alzarono la voce e piansero; si stracciarono i mantelli e si cosparsero il capo di polvere gittandola verso il cielo.</p> 
<p><A NAME="an_2:13">2:13</A>&nbsp;E rimasero seduti per terra, presso a lui, sette giorni e sette notti; e nessuno di loro gli disse verbo, perch&#233; vedevano che il suo dolore era molto grande.</p> 
<p><A NAME="an_3:1">3:1</A>&nbsp;Allora Giobbe apr&#236; la bocca e maledisse il giorno della sua nascita.</p> 
<p><A NAME="an_3:2">3:2</A>&nbsp;E prese a dire cos&#236;:</p> 
<p><A NAME="an_3:3">3:3</A>&nbsp;"Perisca il giorno ch&#8217;io nacqui e la notte che disse: "E&#8217; concepito un maschio!"</p> 
<p><A NAME="an_3:4">3:4</A>&nbsp;Quel giorno si converta in tenebre, non se ne curi Iddio dall&#8217;alto, n&#233; splenda sovr&#8217;esso raggio di luce!</p> 
<p><A NAME="an_3:5">3:5</A>&nbsp;Se lo riprendano le tenebre e l&#8217;ombra di morte, resti sovr&#8217;esso una fitta nuvola, le eclissi lo riempian di paura!</p> 
<p><A NAME="an_3:6">3:6</A>&nbsp;Quella notte diventi preda d&#8217;un buio cupo, non abbia la gioia di contar tra i giorni dell&#8217;anno, non entri nel novero de&#8217; mesi!</p> 
<p><A NAME="an_3:7">3:7</A>&nbsp;Quella notte sia notte sterile, e non vi s&#8217;oda grido di gioia.</p> 
<p><A NAME="an_3:8">3:8</A>&nbsp;La maledicano quei che maledicono i giorni e sono esperti nell&#8217;evocare il drago.</p> 
<p><A NAME="an_3:9">3:9</A>&nbsp;Si oscurino le stelle del suo crepuscolo, aspetti la luce e la luce non venga, e non miri le palpebre dell&#8217;alba,</p> 
<p><A NAME="an_3:10">3:10</A>&nbsp;poich&#233; non chiuse la porta del seno che mi portava, e non cel&#242; l&#8217;affanno agli occhi miei.</p> 
<p><A NAME="an_3:11">3:11</A>&nbsp;Perch&#233; non morii nel seno di mia madre? Perch&#233; non spirai appena uscito dalle sue viscere?</p> 
<p><A NAME="an_3:12">3:12</A>&nbsp;Perch&#233; trovai delle ginocchia per ricevermi e delle mammelle da poppare?</p> 
<p><A NAME="an_3:13">3:13</A>&nbsp;Ora mi giacerei tranquillo, dormirei, ed avrei cos&#236; riposo</p> 
<p><A NAME="an_3:14">3:14</A>&nbsp;coi re e coi consiglieri della terra che si edificarono mausolei,</p> 
<p><A NAME="an_3:15">3:15</A>&nbsp;coi principi che possedean dell&#8217;oro e che empiron d&#8217;argento le lor case;</p> 
<p><A NAME="an_3:16">3:16</A>&nbsp;o, come l&#8217;aborto nascosto, non esisterei, sarei come i feti che non videro la luce.</p> 
<p><A NAME="an_3:17">3:17</A>&nbsp;L&#224; cessano gli empi di tormentare gli altri. L&#224; riposano gli stanchi,</p> 
<p><A NAME="an_3:18">3:18</A>&nbsp;l&#224; i prigioni han requie tutti insieme, senz&#8217;udir voce d&#8217;aguzzino.</p> 
<p><A NAME="an_3:19">3:19</A>&nbsp;Piccoli e grandi sono l&#224; del pari, e lo schiavo &#232; libero del suo padrone.</p> 
<p><A NAME="an_3:20">3:20</A>&nbsp;Perch&#233; dar la luce all&#8217;infelice e la vita a chi ha l&#8217;anima nell&#8217;amarezza,</p> 
<p><A NAME="an_3:21">3:21</A>&nbsp;i quali aspettano la morte che non viene, e la ricercano pi&#249; che i tesori nascosti,</p> 
<p><A NAME="an_3:22">3:22</A>&nbsp;e si rallegrerebbero fino a giubilarne, esulterebbero se trovassero una tomba?</p> 
<p><A NAME="an_3:23">3:23</A>&nbsp;Perch&#233; dar vita a un uomo la cui via &#232; oscura? e che Dio ha stretto in un cerchio?</p> 
<p><A NAME="an_3:24">3:24</A>&nbsp;Io sospiro anche quando prendo il mio cibo, e i miei gemiti si spandono com&#8217;acqua.</p> 
<p><A NAME="an_3:25">3:25</A>&nbsp;Non appena temo un male, ch&#8217;esso mi colpisce; e quel che pavento, mi piomba addosso.</p> 
<p><A NAME="an_3:26">3:26</A>&nbsp;Non trovo posa, n&#233; requie, n&#233; pace, il tormento &#232; continuo!"</p> 
<p><A NAME="an_4:1">4:1</A>&nbsp;Allora Elifaz di Teman rispose disse:</p> 
<p><A NAME="an_4:2">4:2</A>&nbsp;"Se provassimo a dirti una parola ti darebbe fastidio? Ma chi potrebbe trattener le parole?</p> 
<p><A NAME="an_4:3">4:3</A>&nbsp;Ecco tu n&#8217;hai ammaestrati molti, hai fortificato le mani stanche;</p> 
<p><A NAME="an_4:4">4:4</A>&nbsp;le tue parole hanno rialzato chi stava cadendo, hai raffermato le ginocchia vacillanti;</p> 
<p><A NAME="an_4:5">4:5</A>&nbsp;e ora che il male piomba su te, tu ti lasci abbattere; ora ch&#8217;&#232; giunto fino a te, sei tutto smarrito.</p> 
<p><A NAME="an_4:6">4:6</A>&nbsp;La tua piet&#224; non &#232; forse la tua fiducia, e l&#8217;integrit&#224; della tua vita la speranza tua?</p> 
<p><A NAME="an_4:7">4:7</A>&nbsp;Ricorda: quale innocente per&#236; mai? e dove furono gli uomini retti mai distrutti?</p> 
<p><A NAME="an_4:8">4:8</A>&nbsp;Io per me ho visto che coloro che arano iniquit&#224; e seminano tormenti, ne mietono i frutti.</p> 
<p><A NAME="an_4:9">4:9</A>&nbsp;Al soffio di Dio essi periscono, dal vento del suo corruccio son consumati.</p> 
<p><A NAME="an_4:10">4:10</A>&nbsp;Spenta &#232; la voce del ruggente, sono spezzati i denti dei leoncelli.</p> 
<p><A NAME="an_4:11">4:11</A>&nbsp;Perisce per mancanza di preda il forte leone, e restan dispersi i piccini della leonessa.</p> 
<p><A NAME="an_4:12">4:12</A>&nbsp;Una parola m&#8217;&#232; furtivamente giunta, e il mio orecchio ne ha c&#242;lto il lieve sussurro.</p> 
<p><A NAME="an_4:13">4:13</A>&nbsp;Fra i pensieri delle visioni notturne, quando un sonno profondo cade sui mortali,</p> 
<p><A NAME="an_4:14">4:14</A>&nbsp;uno spavento mi prese, un tremore che mi fece fremer tutte l&#8217;ossa.</p> 
<p><A NAME="an_4:15">4:15</A>&nbsp;Uno spirito mi pass&#242; dinanzi, e i peli mi si rizzarono addosso.</p> 
<p><A NAME="an_4:16">4:16</A>&nbsp;Si ferm&#242;, ma non riconobbi il suo sembiante; una figura mi stava davanti agli occhi e udii una voce sommessa che diceva:</p> 
<p><A NAME="an_4:17">4:17</A>&nbsp;"Pu&#242; il mortale esser giusto dinanzi a Dio? Pu&#242; l&#8217;uomo esser puro dinanzi al suo Fattore?</p> 
<p><A NAME="an_4:18">4:18</A>&nbsp;Ecco, Iddio non si fida de&#8217; suoi propri servi, e trova difetti nei suoi angeli;</p> 
<p><A NAME="an_4:19">4:19</A>&nbsp;quanto pi&#249; in quelli che stanno in case d&#8217;argilla, che han per fondamento la polvere e son schiacciati al par delle tignuole!</p> 
<p><A NAME="an_4:20">4:20</A>&nbsp;Tra la mattina e la sera sono infranti; periscono per sempre, senza che alcuno se ne accorga.</p> 
<p><A NAME="an_4:21">4:21</A>&nbsp;La corda della lor tenda, ecco, &#232; strappata, e muoion senza posseder la sapienza".</p> 
<p><A NAME="an_5:1">5:1</A>&nbsp;Chiama pure! C&#8217;&#232; forse chi ti risponda? E a qual dei santi vorrai tu rivolgerti?</p> 
<p><A NAME="an_5:2">5:2</A>&nbsp;No, il cruccio non uccide che l&#8217;insensato e l&#8217;irritazione non fa morir che lo stolto.</p> 
<p><A NAME="an_5:3">5:3</A>&nbsp;Io ho veduto l&#8217;insensato prender radice, ma ben tosto ho dovuto maledirne la dimora.</p> 
<p><A NAME="an_5:4">5:4</A>&nbsp;I suoi figli van privi di soccorso, sono oppressi alla porta, e non c&#8217;&#232; chi li difenda.</p> 
<p><A NAME="an_5:5">5:5</A>&nbsp;L&#8217;affamato gli divora la raccolta, gliela rapisce perfino di tra le spine; e l&#8217;assetato gli trangugia i beni.</p> 
<p><A NAME="an_5:6">5:6</A>&nbsp;Ch&#233; la sventura non spunta dalla terra n&#233; il dolore germina dal suolo;</p> 
<p><A NAME="an_5:7">5:7</A>&nbsp;ma l&#8217;uomo nasce per soffrire, come la favilla per volare in alto.</p> 
<p><A NAME="an_5:8">5:8</A>&nbsp;Io per&#242; vorrei cercar di Dio, e a Dio vorrei esporre la mia causa:</p> 
<p><A NAME="an_5:9">5:9</A>&nbsp;a lui, che fa cose grandi, imperscrutabili, maraviglie senza numero;</p> 
<p><A NAME="an_5:10">5:10</A>&nbsp;che spande la pioggia sopra la terra e manda le acque sui campi;</p> 
<p><A NAME="an_5:11">5:11</A>&nbsp;che innalza quelli ch&#8217;erano abbassati e pone in salvo gli afflitti in luogo elevato;</p> 
<p><A NAME="an_5:12">5:12</A>&nbsp;che sventa i disegni degli astuti sicch&#233; le loro mani non giungono ad eseguirli;</p> 
<p><A NAME="an_5:13">5:13</A>&nbsp;che prende gli abili nella loro astuzia, s&#236; che il consiglio degli scaltri va in rovina.</p> 
<p><A NAME="an_5:14">5:14</A>&nbsp;Di giorno essi incorron nelle tenebre, in pien mezzod&#236; brancolan come di notte;</p> 
<p><A NAME="an_5:15">5:15</A>&nbsp;ma Iddio salva il meschino dalla spada della lor bocca, e il povero di man del potente.</p> 
<p><A NAME="an_5:16">5:16</A>&nbsp;E cos&#236; pel misero v&#8217;&#232; speranza, mentre l&#8217;iniquit&#224; ha la bocca chiusa.</p> 
<p><A NAME="an_5:17">5:17</A>&nbsp;Beato l&#8217;uomo che Dio castiga! E tu non isdegnar la correzione dell&#8217;Onnipotente;</p> 
<p><A NAME="an_5:18">5:18</A>&nbsp;giacch&#233; egli fa la piaga, poi la fascia; egli ferisce, ma le sue mani guariscono.</p> 
<p><A NAME="an_5:19">5:19</A>&nbsp;In sei distrette egli sar&#224; il tuo liberatore e in sette il male non ti toccher&#224;.</p> 
<p><A NAME="an_5:20">5:20</A>&nbsp;In tempo di carestia ti scamper&#224; dalla morte, in tempo di guerra dai colpi della spada.</p> 
<p><A NAME="an_5:21">5:21</A>&nbsp;Sarai sottratto al flagello della lingua, non temerai quando verr&#224; il disastro.</p> 
<p><A NAME="an_5:22">5:22</A>&nbsp;In mezzo al disastro e alla fame riderai, non paventerai le belve della terra;</p> 
<p><A NAME="an_5:23">5:23</A>&nbsp;perch&#233; avrai per alleate le pietre del suolo, e gli animali de&#8217; campi saran teco in pace.</p> 
<p><A NAME="an_5:24">5:24</A>&nbsp;Saprai sicura la tua tenda; e, visitando i tuoi pascoli, vedrai che non ti manca nulla.</p> 
<p><A NAME="an_5:25">5:25</A>&nbsp;Saprai che la tua progenie moltiplica, che i tuoi rampolli crescono come l&#8217;erba de&#8217; campi.</p> 
<p><A NAME="an_5:26">5:26</A>&nbsp;Scenderai maturo nella tomba, come la bica di mannelle che si ripone a suo tempo.</p> 
<p><A NAME="an_5:27">5:27</A>&nbsp;Ecco quel che abbiam trovato, riflettendo. Cos&#236; &#232;. Tu ascolta, e fanne tuo pro".</p> 
<p><A NAME="an_6:1">6:1</A>&nbsp;Allora Giobbe rispose e disse:</p> 
<p><A NAME="an_6:2">6:2</A>&nbsp;"Ah, se il mio travaglio si pesasse, se le mie calamit&#224; si mettessero tutte insieme sulla bilancia!</p> 
<p><A NAME="an_6:3">6:3</A>&nbsp;Sarebbero trovati pi&#249; pesanti che la sabbia del mare. Ecco perch&#233; le mie parole sono temerarie.</p> 
<p><A NAME="an_6:4">6:4</A>&nbsp;Ch&#233; le saette dell&#8217;Onnipotente mi trafiggono, lo spirito mio ne sugge il veleno; i terrori di Dio si schierano in battaglia contro me.</p> 
<p><A NAME="an_6:5">6:5</A>&nbsp;L&#8217;asino salvatico raglia forse quand&#8217;ha l&#8217;erba davanti? mugghia forse il bue davanti alla pastura?</p> 
<p><A NAME="an_6:6">6:6</A>&nbsp;Si pu&#242; egli mangiar ci&#242; ch&#8217;&#232; scipito e senza sale? c&#8217;&#232; qualche gusto in un chiaro d&#8217;uovo?</p> 
<p><A NAME="an_6:7">6:7</A>&nbsp;L&#8217;anima mia rifiuta di toccare una simil cosa, essa &#232; per me come un cibo ripugnante.</p> 
<p><A NAME="an_6:8">6:8</A>&nbsp;Oh, m&#8217;avvenisse pur quello che chiedo, e mi desse Iddio quello che spero!</p> 
<p><A NAME="an_6:9">6:9</A>&nbsp;Volesse pure Iddio schiacciarmi, stender la mano e tagliare il filo de&#8217; miei giorni!</p> 
<p><A NAME="an_6:10">6:10</A>&nbsp;Sarebbe questo un conforto per me, esulterei nei dolori ch&#8217;egli non mi risparmia; giacch&#233; non ho rinnegato le parole del Santo.</p> 
<p><A NAME="an_6:11">6:11</A>&nbsp;Che &#232; mai la mia forza perch&#8217;io speri ancora? Che fine m&#8217;aspetta perch&#8217;io sia paziente?</p> 
<p><A NAME="an_6:12">6:12</A>&nbsp;La mia forza &#232; essa forza di pietra? e la mia carne, carne di rame?</p> 
<p><A NAME="an_6:13">6:13</A>&nbsp;Non son io ridotto senza energia, e non m&#8217;&#232; forse tolta ogni speranza di guarire?</p> 
<p><A NAME="an_6:14">6:14</A>&nbsp;Piet&#224; deve l&#8217;amico a colui che soccombe, quand&#8217;anche abbandoni il timor dell&#8217;Onnipotente.</p> 
<p><A NAME="an_6:15">6:15</A>&nbsp;Ma i fratelli miei si son mostrati infidi come un torrente, come l&#8217;acqua di torrenti che passano.</p> 
<p><A NAME="an_6:16">6:16</A>&nbsp;Il ghiaccio li rende torbidi, e la neve vi si scioglie;</p> 
<p><A NAME="an_6:17">6:17</A>&nbsp;ma passato il tempo delle piene, svaniscono; quando sentono il caldo, scompariscono dal loro luogo.</p> 
<p><A NAME="an_6:18">6:18</A>&nbsp;Le carovane che si dirigon l&#224; mutano strada, s&#8217;inoltran nel deserto, e vi periscono.</p> 
<p><A NAME="an_6:19">6:19</A>&nbsp;Le carovane di Tema li cercavan collo sguardo, i viandanti di Sceba ci contavan su,</p> 
<p><A NAME="an_6:20">6:20</A>&nbsp;ma furon delusi nella loro fiducia; giunti sul luogo, rimasero confusi.</p> 
<p><A NAME="an_6:21">6:21</A>&nbsp;Tali siete divenuti voi per me: vedete uno che fa orrore, e vi prende la paura.</p> 
<p><A NAME="an_6:22">6:22</A>&nbsp;V&#8217;ho forse detto: "Datemi qualcosa" o "co&#8217; vostri beni fate un donativo a favor mio",</p> 
<p><A NAME="an_6:23">6:23</A>&nbsp;o "liberatemi dalla stretta del nemico, o "scampatemi di man dei prepotenti"?</p> 
<p><A NAME="an_6:24">6:24</A>&nbsp;Ammaestratemi, e mi star&#242; in silenzio; fatemi capire in che cosa ho errato.</p> 
<p><A NAME="an_6:25">6:25</A>&nbsp;Quanto sono efficaci le parole rette! Ma la vostra riprensione che vale?</p> 
<p><A NAME="an_6:26">6:26</A>&nbsp;Volete dunque biasimar delle parole? Ma le parole d&#8217;un disperato se le porta il vento!</p> 
<p><A NAME="an_6:27">6:27</A>&nbsp;Voi sareste capaci di trar la sorte sull&#8217;orfano, e di contrattare il vostro amico!</p> 
<p><A NAME="an_6:28">6:28</A>&nbsp;Ma pure vi piaccia di rivolgervi a guardarmi, e vedete s&#8217;io vi menta in faccia.</p> 
<p><A NAME="an_6:29">6:29</A>&nbsp;Mutate consiglio! Non vi sia in voi iniquit&#224;! Mutate consiglio, la mia giustizia sussiste.</p> 
<p><A NAME="an_6:30">6:30</A>&nbsp;V&#8217;&#232; qualche iniquit&#224; sulla mia lingua? Il mio palato non distingue pi&#249; quel ch&#8217;&#232; male?</p> 
<p><A NAME="an_7:1">7:1</A>&nbsp;La vita dell&#8217;uomo sulla terra &#232; una milizia; i giorni suoi son simili ai giorni d&#8217;un operaio.</p> 
<p><A NAME="an_7:2">7:2</A>&nbsp;Come lo schiavo anela l&#8217;ombra e come l&#8217;operaio aspetta il suo salario,</p> 
<p><A NAME="an_7:3">7:3</A>&nbsp;cos&#236; a me toccan mesi di sciagura, e mi sono assegnate notti di dolore.</p> 
<p><A NAME="an_7:4">7:4</A>&nbsp;Non appena mi corico, dico: "Quando mi lever&#242;?" Ma la notte si prolunga, e mi sazio d&#8217;agitazioni infino all&#8217;alba.</p> 
<p><A NAME="an_7:5">7:5</A>&nbsp;La mia carne &#232; coperta di vermi e di croste terrose, la mia pelle si richiude, poi riprende a suppurare.</p> 
<p><A NAME="an_7:6">7:6</A>&nbsp;I miei giorni sen vanno pi&#249; veloci della spola, si consumano senza speranza.</p> 
<p><A NAME="an_7:7">7:7</A>&nbsp;Ricordati, che la mia vita e un soffio! L&#8217;occhio mio non vedr&#224; pi&#249; il bene.</p> 
<p><A NAME="an_7:8">7:8</A>&nbsp;Lo sguardo di chi ora mi vede non mi potr&#224; pi&#249; scorgere; gli occhi tuoi mi cercheranno, ma io non sar&#242; pi&#249;.</p> 
<p><A NAME="an_7:9">7:9</A>&nbsp;La nuvola svanisce e si dilegua; cos&#236; chi scende nel soggiorno de&#8217; morti non ne risalir&#224;;</p> 
<p><A NAME="an_7:10">7:10</A>&nbsp;non torner&#224; pi&#249; nella sua casa, e il luogo ove stava non lo riconoscer&#224; pi&#249;.</p> 
<p><A NAME="an_7:11">7:11</A>&nbsp;Io, perci&#242;, non terr&#242; chiusa la bocca; nell&#8217;angoscia del mio spirito io parler&#242;, mi lamenter&#242; nell&#8217;amarezza dell&#8217;anima mia.</p> 
<p><A NAME="an_7:12">7:12</A>&nbsp;Son io forse il mare o un mostro marino che tu ponga intorno a me una guardia?</p> 
<p><A NAME="an_7:13">7:13</A>&nbsp;Quando dico: "Il mio letto mi dar&#224; sollievo, il mio giaciglio allevier&#224; la mia pena",</p> 
<p><A NAME="an_7:14">7:14</A>&nbsp;tu mi sgomenti con sogni, e mi spaventi con visioni;</p> 
<p><A NAME="an_7:15">7:15</A>&nbsp;sicch&#233; l&#8217;anima mia preferisce soffocare, preferisce a queste ossa la morte.</p> 
<p><A NAME="an_7:16">7:16</A>&nbsp;Io mi vo struggendo; non vivr&#242; sempre; deh, lasciami stare; i giorni miei non son che un soffio.</p> 
<p><A NAME="an_7:17">7:17</A>&nbsp;Che cosa &#232; l&#8217;uomo che tu ne faccia tanto caso, che tu ponga mente ad esso,</p> 
<p><A NAME="an_7:18">7:18</A>&nbsp;e lo visiti ogni mattina e lo metta alla prova ad ogni istante?</p> 
<p><A NAME="an_7:19">7:19</A>&nbsp;Quando cesserai di tener lo sguardo fisso su me? Quando mi darai tempo d&#8217;inghiottir la mia saliva?</p> 
<p><A NAME="an_7:20">7:20</A>&nbsp;Se ho peccato, che ho fatto a te, o guardiano degli uomini? Perch&#233; hai fatto di me il tuo bersaglio? A tal punto che son divenuto un peso a me stesso?</p> 
<p><A NAME="an_7:21">7:21</A>&nbsp;E perch&#233; non perdoni le mie trasgressioni e non cancelli la mia iniquit&#224;? Poich&#233; presto giacer&#242; nella polvere; e tu mi cercherai, ma io non sar&#242; pi&#249;".</p> 
<p><A NAME="an_8:1">8:1</A>&nbsp;Allora Bildad di Suach rispose e disse:</p> 
<p><A NAME="an_8:2">8:2</A>&nbsp;"Fino a quando terrai tu questi discorsi e saran le parole della tua bocca come un vento impetuoso?</p> 
<p><A NAME="an_8:3">8:3</A>&nbsp;Iddio perverte egli il giudizio? L&#8217;Onnipotente perverte egli la giustizia?</p> 
<p><A NAME="an_8:4">8:4</A>&nbsp;Se i tuoi figliuoli han peccato contro lui, egli li ha dati in bal&#236;a del loro misfatto;</p> 
<p><A NAME="an_8:5">8:5</A>&nbsp;ma tu, se ricorri a Dio e implori grazia dall&#8217;Onnipotente,</p> 
<p><A NAME="an_8:6">8:6</A>&nbsp;se proprio sei puro e integro, certo egli sorger&#224; in tuo favore, e restaurer&#224; la dimora della tua giustizia.</p> 
<p><A NAME="an_8:7">8:7</A>&nbsp;Cos&#236; sar&#224; stato piccolo il tuo principio, ma la tua fine sar&#224; grande oltre modo.</p> 
<p><A NAME="an_8:8">8:8</A>&nbsp;Interroga le passate generazioni, rifletti sull&#8217;esperienza de&#8217; padri;</p> 
<p><A NAME="an_8:9">8:9</A>&nbsp;giacch&#233; noi siam d&#8217;ieri e non sappiamo nulla; i nostri giorni sulla terra non son che un&#8217;ombra;</p> 
<p><A NAME="an_8:10">8:10</A>&nbsp;ma quelli certo t&#8217;insegneranno, ti parleranno, e dal loro cuore trarranno discorsi.</p> 
<p><A NAME="an_8:11">8:11</A>&nbsp;Pu&#242; il papiro crescere ove non c&#8217;&#232; limo? Il giunco viene egli su senz&#8217;acqua?</p> 
<p><A NAME="an_8:12">8:12</A>&nbsp;Mentre son verdi ancora, e senza che li si tagli, prima di tutte l&#8217;erbe, seccano.</p> 
<p><A NAME="an_8:13">8:13</A>&nbsp;Tale la sorte di tutti quei che dimenticano Dio, e la speranza dell&#8217;empio perir&#224;.</p> 
<p><A NAME="an_8:14">8:14</A>&nbsp;La sua baldanza &#232; troncata, la sua fiducia e come una tela di ragno.</p> 
<p><A NAME="an_8:15">8:15</A>&nbsp;Egli s&#8217;appoggia alla sua casa, ma essa non regge; vi s&#8217;aggrappa, ma quella non sta salda.</p> 
<p><A NAME="an_8:16">8:16</A>&nbsp;Egli verdeggia al sole, e i suoi rami si protendono sul suo giardino;</p> 
<p><A NAME="an_8:17">8:17</A>&nbsp;le sue radici s&#8217;intrecciano sul mucchio delle macerie, penetra fra le pietre della casa.</p> 
<p><A NAME="an_8:18">8:18</A>&nbsp;Ma divelto che sia dal suo luogo, questo lo rinnega e gli dice: "Non ti ho mai veduto!"</p> 
<p><A NAME="an_8:19">8:19</A>&nbsp;Ecco il gaudio che gli procura la sua condotta! E dalla polvere altri dopo lui germoglieranno.</p> 
<p><A NAME="an_8:20">8:20</A>&nbsp;No, Iddio non rigetta l&#8217;uomo integro, ne porge aiuto a quelli che fanno il male.</p> 
<p><A NAME="an_8:21">8:21</A>&nbsp;Egli render&#224; ancora il sorriso alla tua bocca, e sulle tue labbra metter&#224; canti d&#8217;esultanza.</p> 
<p><A NAME="an_8:22">8:22</A>&nbsp;Quelli che t&#8217;odiano saran coperti di vergogna, e la tenda degli empi sparir&#224;".</p> 
<p><A NAME="an_9:1">9:1</A>&nbsp;Allora Giobbe rispose e disse:</p> 
<p><A NAME="an_9:2">9:2</A>&nbsp;"S&#236;, certo, io so ch&#8217;egli e cos&#236;; e come sarebbe il mortale giusto davanti a Dio?</p> 
<p><A NAME="an_9:3">9:3</A>&nbsp;Se all&#8217;uomo piacesse di piatir con Dio, non potrebbe rispondergli sovra un punto fra mille.</p> 
<p><A NAME="an_9:4">9:4</A>&nbsp;Dio &#232; savio di cuore, &#232; grande in potenza; chi gli ha tenuto fronte e se n&#8217;&#232; trovato bene?</p> 
<p><A NAME="an_9:5">9:5</A>&nbsp;Egli trasporta le montagne senza che se ne avvedano, nel suo furore le sconvolge.</p> 
<p><A NAME="an_9:6">9:6</A>&nbsp;Egli scuote la terra dalle sue basi, e le sue colonne tremano.</p> 
<p><A NAME="an_9:7">9:7</A>&nbsp;Comanda al sole, ed esso non si leva; mette un sigillo sulle stelle.</p> 
<p><A NAME="an_9:8">9:8</A>&nbsp;Da solo spiega i cieli, e cammina sulle pi&#249; alte onde del mare.</p> 
<p><A NAME="an_9:9">9:9</A>&nbsp;E&#8217; il creatore dell&#8217;Orsa, d&#8217;Orione, delle Pleiadi, e delle misteriose regioni del cielo australe.</p> 
<p><A NAME="an_9:10">9:10</A>&nbsp;Egli fa cose grandi e imperscrutabili, maraviglie senza numero.</p> 
<p><A NAME="an_9:11">9:11</A>&nbsp;Ecco, ei mi passa vicino, ed io nol veggo; mi scivola daccanto e non me n&#8217;accorgo.</p> 
<p><A NAME="an_9:12">9:12</A>&nbsp;Ecco afferra la preda, e chi si opporr&#224;? Chi oser&#224; dirgli: "Che fai?"</p> 
<p><A NAME="an_9:13">9:13</A>&nbsp;Iddio non ritira la sua collera; sotto di lui si curvano i campioni della superbia.</p> 
<p><A NAME="an_9:14">9:14</A>&nbsp;E io, come farei a rispondergli, a sceglier le mie parole per discuter con lui?</p> 
<p><A NAME="an_9:15">9:15</A>&nbsp;Avessi anche ragione, non gli replicherei, ma chiederei merc&#233; al mio giudice.</p> 
<p><A NAME="an_9:16">9:16</A>&nbsp;S&#8217;io lo invocassi ed egli mi rispondesse, non per&#242; crederei che avesse dato ascolto alla mia voce;</p> 
<p><A NAME="an_9:17">9:17</A>&nbsp;egli che mi piomba addosso dal seno della tempesta, che moltiplica senza motivo le mie piaghe,</p> 
<p><A NAME="an_9:18">9:18</A>&nbsp;che non mi lascia riprender fiato, e mi sazia d&#8217;amarezza.</p> 
<p><A NAME="an_9:19">9:19</A>&nbsp;Se si tratta di forza, ecco, egli &#232; potente; se di diritto, ei dice: "Chi mi fisser&#224; un giorno per comparire"?</p> 
<p><A NAME="an_9:20">9:20</A>&nbsp;Fossi pur giusto, la mia bocca stessa mi condannerebbe; fossi pure integro, essa mi farebbe dichiarar perverso.</p> 
<p><A NAME="an_9:21">9:21</A>&nbsp;Integro! S&#236;, lo sono! di me non mi preme, io disprezzo la vita!</p> 
<p><A NAME="an_9:22">9:22</A>&nbsp;Per me &#232; tutt&#8217;uno! perci&#242; dico: "Egli distrugge ugualmente l&#8217;integro ed il malvagio.</p> 
<p><A NAME="an_9:23">9:23</A>&nbsp;Se un flagello, a un tratto, semina la morte, egli ride dello sgomento degli innocenti.</p> 
<p><A NAME="an_9:24">9:24</A>&nbsp;La terra &#232; data in bal&#236;a dei malvagi; ei vela gli occhi ai giudici di essa; se non &#232; lui, chi &#232; dunque"?</p> 
<p><A NAME="an_9:25">9:25</A>&nbsp;E i miei giorni se ne vanno pi&#249; veloci d&#8217;un corriere; fuggono via senz&#8217;aver visto il bene;</p> 
<p><A NAME="an_9:26">9:26</A>&nbsp;passan rapidi come navicelle di giunchi, come l&#8217;aquila che piomba sulla preda.</p> 
<p><A NAME="an_9:27">9:27</A>&nbsp;Se dico: "Voglio dimenticare il mio lamento, deporre quest&#8217;aria triste e rasserenarmi",</p> 
<p><A NAME="an_9:28">9:28</A>&nbsp;sono spaventato di tutti i miei dolori, so che non mi terrai per innocente.</p> 
<p><A NAME="an_9:29">9:29</A>&nbsp;Io sar&#242; condannato; perch&#233; dunque affaticarmi invano?</p> 
<p><A NAME="an_9:30">9:30</A>&nbsp;Quand&#8217;anche mi lavassi con la neve e mi nettassi le mani col sapone,</p> 
<p><A NAME="an_9:31">9:31</A>&nbsp;tu mi tufferesti nel fango d&#8217;una fossa, le mie vesti stesse m&#8217;avrebbero in orrore.</p> 
<p><A NAME="an_9:32">9:32</A>&nbsp;Dio non &#232; un uomo come me, perch&#8217;io gli risponda e che possiam comparire in giudizio assieme.</p> 
<p><A NAME="an_9:33">9:33</A>&nbsp;Non c&#8217;&#232; fra noi un arbitro, che posi la mano su tutti e due!</p> 
<p><A NAME="an_9:34">9:34</A>&nbsp;Ritiri Iddio d&#8217;addosso a me la sua verga; cessi dallo spaventarmi il suo terrore;</p> 
<p><A NAME="an_9:35">9:35</A>&nbsp;allora io parler&#242; senza temerlo, giacch&#233; sento di non essere quel colpevole che sembro.</p> 
<p><A NAME="an_10:1">10:1</A>&nbsp;L&#8217;anima mia prova disgusto della vita; vo&#8217; dar libero corso al mio lamento, vo&#8217; parlar nell&#8217;amarezza dell&#8217;anima mia!</p> 
<p><A NAME="an_10:2">10:2</A>&nbsp;Io dir&#242; a Dio: "Non mi condannare! Fammi sapere perch&#233; contendi meco!"</p> 
<p><A NAME="an_10:3">10:3</A>&nbsp;Ti par egli ben fatto d&#8217;opprimere, di sprezzare l&#8217;opera delle tue mani e di favorire i disegni de&#8217; malvagi?</p> 
<p><A NAME="an_10:4">10:4</A>&nbsp;Hai tu occhi di carne? Vedi tu come vede l&#8217;uomo?</p> 
<p><A NAME="an_10:5">10:5</A>&nbsp;I tuoi giorni son essi come i giorni del mortale, i tuoi anni son essi come gli anni degli umani,</p> 
<p><A NAME="an_10:6">10:6</A>&nbsp;che tu investighi tanto la mia iniquit&#224;, che t&#8217;informi cos&#236; del mio peccato,</p> 
<p><A NAME="an_10:7">10:7</A>&nbsp;pur sapendo ch&#8217;io non son colpevole, e che non v&#8217;&#232; chi mi liberi dalla tua mano?</p> 
<p><A NAME="an_10:8">10:8</A>&nbsp;Le tue mani m&#8217;hanno formato m&#8217;hanno fatto tutto quanto&#8230; e tu mi distruggi!</p> 
<p><A NAME="an_10:9">10:9</A>&nbsp;Deh, ricordati che m&#8217;hai plasmato come argilla&#8230; e tu mi fai ritornare in polvere!</p> 
<p><A NAME="an_10:10">10:10</A>&nbsp;Non m&#8217;hai tu colato come il latte e fatto rapprender come il cacio?</p> 
<p><A NAME="an_10:11">10:11</A>&nbsp;Tu m&#8217;hai rivestito di pelle e di carne, e m&#8217;hai intessuto d&#8217;ossa e di nervi.</p> 
<p><A NAME="an_10:12">10:12</A>&nbsp;Mi sei stato largo di vita e di grazia, la tua provvidenza ha vegliato sul mio spirito,</p> 
<p><A NAME="an_10:13">10:13</A>&nbsp;ed ecco quello che nascondevi in cuore! S&#236;, lo so, questo meditavi:</p> 
<p><A NAME="an_10:14">10:14</A>&nbsp;se avessi peccato, l&#8217;avresti ben tenuto a mente, e non m&#8217;avresti assolto dalla mia iniquit&#224;.</p> 
<p><A NAME="an_10:15">10:15</A>&nbsp;Se fossi stato malvagio, guai a me! Se giusto, non avrei osato alzar la fronte, sazio d&#8217;ignominia, spettatore della mia miseria.</p> 
<p><A NAME="an_10:16">10:16</A>&nbsp;Se l&#8217;avessi alzata, m&#8217;avresti dato la caccia come ad un leone e contro di me avresti rinnovato le tue maraviglie;</p> 
<p><A NAME="an_10:17">10:17</A>&nbsp;m&#8217;avresti messo a fronte nuovi testimoni, e avresti raddoppiato il tuo sdegno contro di me; legioni su legioni m&#8217;avrebbero assalito.</p> 
<p><A NAME="an_10:18">10:18</A>&nbsp;E allora, perch&#233; m&#8217;hai tratto dal seno di mia madre? Sarei spirato senza che occhio mi vedesse!</p> 
<p><A NAME="an_10:19">10:19</A>&nbsp;Sarei stato come se non fossi mai esistito, m&#8217;avrebbero portato dal seno materno alla tomba!</p> 
<p><A NAME="an_10:20">10:20</A>&nbsp;Non son forse pochi i giorni che mi restano? Cessi egli dunque, mi lasci stare, ond&#8217;io mi rassereni un poco,</p> 
<p><A NAME="an_10:21">10:21</A>&nbsp;prima ch&#8217;io me ne vada, per non pi&#249; tornare, nella terra delle tenebre e dell&#8217;ombra di morte:</p> 
<p><A NAME="an_10:22">10:22</A>&nbsp;terra oscura come notte profonda, ove regnano l&#8217;ombra di morte ed il caos, il cui chiarore &#232; come notte oscura".</p> 
<p><A NAME="an_11:1">11:1</A>&nbsp;Allora Tsofar di Naama rispose e disse:</p> 
<p><A NAME="an_11:2">11:2</A>&nbsp;"Cotesta abbondanza di parole rimarr&#224; ella senza risposta? Baster&#224; egli esser loquace per aver ragione?</p> 
<p><A NAME="an_11:3">11:3</A>&nbsp;Varranno le tue ciance a far tacere la gente? Farai tu il beffardo, senza che alcuno ti confonda?</p> 
<p><A NAME="an_11:4">11:4</A>&nbsp;Tu dici a Dio: "Quel che sostengo &#232; giusto, e io sono puro nel tuo cospetto".</p> 
<p><A NAME="an_11:5">11:5</A>&nbsp;Ma, oh se Iddio volesse parlare e aprir la bocca per risponderti</p> 
<p><A NAME="an_11:6">11:6</A>&nbsp;e rivelarti i segreti della sua sapienza poich&#233; infinita &#232; la sua intelligenza vedresti allora come Iddio dimentichi parte della colpa tua.</p> 
<p><A NAME="an_11:7">11:7</A>&nbsp;Puoi tu scandagliare le profondit&#224; di Dio? arrivare a conoscere appieno l&#8217;Onnipotente?</p> 
<p><A NAME="an_11:8">11:8</A>&nbsp;Si tratta di cose pi&#249; alte del cielo&#8230; e tu che faresti? di cose pi&#249; profonde del soggiorno de&#8217; morti&#8230; come le conosceresti?</p> 
<p><A NAME="an_11:9">11:9</A>&nbsp;La lor misura &#232; pi&#249; lunga della terra, pi&#249; larga del mare.</p> 
<p><A NAME="an_11:10">11:10</A>&nbsp;Se Dio passa, se incarcera, se chiama in giudizio, chi s&#8217;opporr&#224;?</p> 
<p><A NAME="an_11:11">11:11</A>&nbsp;Poich&#8217;egli conosce gli uomini perversi, scopre senza sforzo l&#8217;iniquit&#224;.</p> 
<p><A NAME="an_11:12">11:12</A>&nbsp;Ma l&#8217;insensato diventer&#224; savio, quando un puledro d&#8217;on&#224;gro diventer&#224; uomo.</p> 
<p><A NAME="an_11:13">11:13</A>&nbsp;Tu, per&#242;, se ben disponi il cuore, e protendi verso Dio le palme,</p> 
<p><A NAME="an_11:14">11:14</A>&nbsp;se allontani il male ch&#8217;&#232; nelle tue mani, e non alberghi l&#8217;iniquit&#224; nelle tue tende,</p> 
<p><A NAME="an_11:15">11:15</A>&nbsp;allora alzerai la fronte senza macchia, sarai incrollabile, e non avrai paura di nulla;</p> 
<p><A NAME="an_11:16">11:16</A>&nbsp;dimenticherai i tuoi affanni; te ne ricorderai come d&#8217;acqua passata;</p> 
<p><A NAME="an_11:17">11:17</A>&nbsp;la tua vita sorger&#224; pi&#249; fulgida del meriggio, l&#8217;oscurit&#224; sar&#224; come la luce del mattino.</p> 
<p><A NAME="an_11:18">11:18</A>&nbsp;Sarai fiducioso perch&#233; avrai speranza; ti guarderai bene attorno e ti coricherai sicuro.</p> 
<p><A NAME="an_11:19">11:19</A>&nbsp;Ti metterai a giacere e niuno ti spaventer&#224;; e molti cercheranno il tuo favore.</p> 
<p><A NAME="an_11:20">11:20</A>&nbsp;Ma gli occhi degli empi verranno meno; non vi sar&#224; pi&#249; rifugio per loro, e non avranno altra speranza che di esalar l&#8217;anima".</p> 
<p><A NAME="an_12:1">12:1</A>&nbsp;Allora Giobbe rispose e disse:</p> 
<p><A NAME="an_12:2">12:2</A>&nbsp;"Voi, certo, valete quanto un popolo, e con voi morr&#224; la sapienza.</p> 
<p><A NAME="an_12:3">12:3</A>&nbsp;Ma del senno ne ho anch&#8217;io al par di voi, non vi son punto inferiore; e cose come codeste chi non le sa?</p> 
<p><A NAME="an_12:4">12:4</A>&nbsp;Io dunque dovrei essere il ludibrio degli amici! Io che invocavo Iddio, ed ei mi rispondeva; il ludibrio io, l&#8217;uomo giusto, integro!</p> 
<p><A NAME="an_12:5">12:5</A>&nbsp;Lo sprezzo alla sventura &#232; nel pensiero di chi vive contento; esso &#232; sempre pronto per coloro a cui vacilla il piede.</p> 
<p><A NAME="an_12:6">12:6</A>&nbsp;Sono invece tranquille le tende de&#8217; ladroni e chi provoca Iddio, chi si fa un dio della propria forza, se ne sta al sicuro.</p> 
<p><A NAME="an_12:7">12:7</A>&nbsp;Ma interroga un po&#8217; gli animali, e te lo insegneranno; gli uccelli del cielo, e te lo mostreranno;</p> 
<p><A NAME="an_12:8">12:8</A>&nbsp;o parla alla terra ed essa te lo insegner&#224;, e i pesci del mare te lo racconteranno.</p> 
<p><A NAME="an_12:9">12:9</A>&nbsp;Chi non sa, fra tutte queste creature, che la mano dell&#8217;Eterno ha fatto ogni cosa,</p> 
<p><A NAME="an_12:10">12:10</A>&nbsp;ch&#8217;egli tiene in mano l&#8217;anima di tutto quel che vive, e lo spirito di ogni essere umano?</p> 
<p><A NAME="an_12:11">12:11</A>&nbsp;L&#8217;orecchio non discerne esso le parole, come il palato assaggia le vivande?</p> 
<p><A NAME="an_12:12">12:12</A>&nbsp;Nei vecchi si trova la sapienza e lunghezza di giorni da intelligenza.</p> 
<p><A NAME="an_12:13">12:13</A>&nbsp;Ma in Dio stanno la saviezza e la potenza, a lui appartengono il consiglio e l&#8217;intelligenza.</p> 
<p><A NAME="an_12:14">12:14</A>&nbsp;Ecco, egli abbatte, e niuno pu&#242; ricostruire; Chiude un uomo in prigione, e non v&#8217;&#232; chi gli apra.</p> 
<p><A NAME="an_12:15">12:15</A>&nbsp;Ecco, egli trattiene le acque, e tutto inaridisce; le lascia andare, ed esse sconvolgono la terra.</p> 
<p><A NAME="an_12:16">12:16</A>&nbsp;Egli possiede la forza e l&#8217;abilit&#224;; da lui dipendono chi erra e chi fa errare.</p> 
<p><A NAME="an_12:17">12:17</A>&nbsp;Egli manda scalzi i consiglieri, colpisce di demenza i giudici.</p> 
<p><A NAME="an_12:18">12:18</A>&nbsp;Scioglie i legami dell&#8217;autorit&#224; dei re e cinge i loro fianchi di catene.</p> 
<p><A NAME="an_12:19">12:19</A>&nbsp;Manda scalzi i sacerdoti, e rovescia i potenti.</p> 
<p><A NAME="an_12:20">12:20</A>&nbsp;Priva della parola i pi&#249; eloquenti, e toglie il discernimento ai vecchi.</p> 
<p><A NAME="an_12:21">12:21</A>&nbsp;Sparge lo sprezzo sui nobili, e rallenta la cintura ai forti.</p> 
<p><A NAME="an_12:22">12:22</A>&nbsp;Rivela le cose recondite, facendole uscir dalle tenebre, e trae alla luce ci&#242; ch&#8217;&#232; avvolto in ombra di morte.</p> 
<p><A NAME="an_12:23">12:23</A>&nbsp;Aggrandisce i popoli e li annienta, amplia le nazioni e le riconduce nei loro confini;</p> 
<p><A NAME="an_12:24">12:24</A>&nbsp;Toglie il senno ai capi della terra, e li fa errare in solitudini senza sentiero.</p> 
<p><A NAME="an_12:25">12:25</A>&nbsp;Van brancolando nelle tenebre, senza alcuna luce, e li fa barcollare come ubriachi.</p> 
<p><A NAME="an_13:1">13:1</A>&nbsp;Ecco, l&#8217;occhio mio tutto questo l&#8217;ha veduto; l&#8217;orecchio mio l&#8217;ha udito e l&#8217;ha inteso.</p> 
<p><A NAME="an_13:2">13:2</A>&nbsp;Quel che sapete voi lo so pur io, non vi sono punto inferiore.</p> 
<p><A NAME="an_13:3">13:3</A>&nbsp;Ma io vorrei parlare con l&#8217;Onnipotente, avrei caro di ragionar con Dio;</p> 
<p><A NAME="an_13:4">13:4</A>&nbsp;giacch&#233; voi siete de&#8217; fabbri di menzogne, siete tutti quanti de&#8217; medici da nulla.</p> 
<p><A NAME="an_13:5">13:5</A>&nbsp;Oh se serbaste il silenzio! esso vi conterebbe come sapienza.</p> 
<p><A NAME="an_13:6">13:6</A>&nbsp;Ascoltate, vi prego, quel che ho da rimproverarvi; state attenti alle ragioni delle mie labbra!</p> 
<p><A NAME="an_13:7">13:7</A>&nbsp;Volete dunque difendere Iddio parlando iniquamente? sostener la sua causa con parole di frode?</p> 
<p><A NAME="an_13:8">13:8</A>&nbsp;Volete aver riguardo alla sua persona? e costituirvi gli avvocati di Dio?</p> 
<p><A NAME="an_13:9">13:9</A>&nbsp;Sar&#224; egli un bene per voi quando vi scruter&#224; a fondo? credete ingannarlo come s&#8217;inganna un uomo?</p> 
<p><A NAME="an_13:10">13:10</A>&nbsp;Certo egli vi riprender&#224; severamente se nel vostro segreto avete dei riguardi personali.</p> 
<p><A NAME="an_13:11">13:11</A>&nbsp;La maest&#224; sua non vi far&#224; sgomenti? Il suo terrore non piomber&#224; su di voi?</p> 
<p><A NAME="an_13:12">13:12</A>&nbsp;I vostri detti memorandi son massime di cenere; i vostri baluardi son baluardi d&#8217;argilla.</p> 
<p><A NAME="an_13:13">13:13</A>&nbsp;Tacete! lasciatemi stare! voglio parlare io, e m&#8217;avvenga quello che pu&#242;!</p> 
<p><A NAME="an_13:14">13:14</A>&nbsp;Perch&#233; prenderei la mia carne coi denti? Metter&#242; piuttosto la mia vita nelle mie mani.</p> 
<p><A NAME="an_13:15">13:15</A>&nbsp;Ecco, egli m&#8217;uccider&#224;; non spero pi&#249; nulla; ma io difender&#242; in faccia a lui la mia condotta!</p> 
<p><A NAME="an_13:16">13:16</A>&nbsp;Anche questo servir&#224; alla mia salvezza; poich&#233; un empio non ardirebbe presentarsi a lui.</p> 
<p><A NAME="an_13:17">13:17</A>&nbsp;Ascoltate attentamente il mio discorso, porgete orecchio a quanto sto per dichiararvi.</p> 
<p><A NAME="an_13:18">13:18</A>&nbsp;Ecco, io ho disposto ogni cosa per la causa; so che sar&#242; riconosciuto giusto.</p> 
<p><A NAME="an_13:19">13:19</A>&nbsp;V&#8217;&#232; qualcuno che voglia farmi opposizione? Se v&#8217;&#232; io mi taccio e vo&#8217; morire.</p> 
<p><A NAME="an_13:20">13:20</A>&nbsp;Ma, o Dio, concedimi solo due cose, e non mi nasconder&#242; dal tuo cospetto:</p> 
<p><A NAME="an_13:21">13:21</A>&nbsp;ritirami d&#8217;addosso la tua mano, e fa&#8217; che i tuoi terrori non mi spaventin pi&#249;.</p> 
<p><A NAME="an_13:22">13:22</A>&nbsp;Poi interpellami, ed io risponder&#242;; o parler&#242; io, e tu replicherai.</p> 
<p><A NAME="an_13:23">13:23</A>&nbsp;Quante sono le mie iniquit&#224;, quanti i miei peccati? Fammi conoscere la mia trasgressione, il mio peccato!</p> 
<p><A NAME="an_13:24">13:24</A>&nbsp;Perch&#233; nascondi il tuo volto, e mi tieni in conto di nemico?</p> 
<p><A NAME="an_13:25">13:25</A>&nbsp;Vuoi tu atterrire una foglia portata via dal vento? Vuoi tu perseguitare una pagliuzza inaridita?</p> 
<p><A NAME="an_13:26">13:26</A>&nbsp;tu che mi condanni a pene cos&#236; amare, e mi fai espiare i falli della mia giovinezza,</p> 
<p><A NAME="an_13:27">13:27</A>&nbsp;tu che metti i miei piedi nei ceppi, che spii tutti i miei movimenti, e tracci una linea intorno alla pianta de&#8217; miei piedi?</p> 
<p><A NAME="an_13:28">13:28</A>&nbsp;Intanto questo mio corpo si disfa come legno tarlato, come un abito roso dalle tignuole.</p> 
<p><A NAME="an_14:1">14:1</A>&nbsp;L&#8217;uomo, nato di donna, vive pochi giorni, e sazio d&#8217;affanni.</p> 
<p><A NAME="an_14:2">14:2</A>&nbsp;Spunta come un fiore, poi &#232; reciso; fugge come un&#8217;ombra, e non dura.</p> 
<p><A NAME="an_14:3">14:3</A>&nbsp;E sopra un essere cos&#236;, tu tieni gli occhi aperti! e mi fai comparir teco in giudizio!</p> 
<p><A NAME="an_14:4">14:4</A>&nbsp;Chi pu&#242; trarre una cosa pura da una impura? Nessuno.</p> 
<p><A NAME="an_14:5">14:5</A>&nbsp;Giacch&#233; i suoi giorni son fissati, e il numero de&#8217; suoi mesi dipende da te, e tu gli hai posto un termine ch&#8217;egli non pu&#242; varcare,</p> 
<p><A NAME="an_14:6">14:6</A>&nbsp;storna da lui lo sguardo, s&#236; ch&#8217;egli abbia un po&#8217; di requie, e possa godere come un operaio la fine della sua giornata.</p> 
<p><A NAME="an_14:7">14:7</A>&nbsp;Per l&#8217;albero, almeno c&#8217;&#232; speranza; se &#232; tagliato, rigermoglia e continua a metter rampolli.</p> 
<p><A NAME="an_14:8">14:8</A>&nbsp;Quando la sua radice &#232; invecchiata sotto terra, e il suo tronco muore nel suolo,</p> 
<p><A NAME="an_14:9">14:9</A>&nbsp;a sentir l&#8217;acqua, rinverdisce e mette rami come una pianta nuova.</p> 
<p><A NAME="an_14:10">14:10</A>&nbsp;Ma l&#8217;uomo muore e perde ogni forza; il mortale spira e&#8230; dov&#8217;&#232; egli?</p> 
<p><A NAME="an_14:11">14:11</A>&nbsp;Le acque del lago se ne vanno, il fiume vien meno e si prosciuga;</p> 
<p><A NAME="an_14:12">14:12</A>&nbsp;cos&#236; l&#8217;uomo giace, e non risorge pi&#249;; finch&#233; non vi sian pi&#249; cieli, ei non si risveglier&#224; n&#233; sar&#224; pi&#249; destato dal suo sonno.</p> 
<p><A NAME="an_14:13">14:13</A>&nbsp;Oh, volessi tu nascondermi nel soggiorno de&#8217; morti, tenermi occulto finch&#233; l&#8217;ira tua sia passata, fissarmi un termine, e poi ricordarti di me!&#8230;</p> 
<p><A NAME="an_14:14">14:14</A>&nbsp;Se l&#8217;uomo, dopo morto, potesse ritornare in vita, aspetterei tutti i giorni della mia fazione, finch&#233; giungesse l&#8217;ora del mio cambio;</p> 
<p><A NAME="an_14:15">14:15</A>&nbsp;tu mi chiameresti e io risponderei, tu brameresti rivedere l&#8217;opera delle tue mani.</p> 
<p><A NAME="an_14:16">14:16</A>&nbsp;Ma ora tu conti i miei passi, tu osservi i miei peccati;</p> 
<p><A NAME="an_14:17">14:17</A>&nbsp;le mie trasgressioni sono sigillate in un sacco, e alle mie iniquit&#224;, altre ne aggiungi.</p> 
<p><A NAME="an_14:18">14:18</A>&nbsp;La montagna frana e scompare, la rupe e divelta dal suo luogo,</p> 
<p><A NAME="an_14:19">14:19</A>&nbsp;le acque rodono la pietra, le loro inondazioni trascinan via la terra: cos&#236; tu distruggi la speranza dell&#8217;uomo.</p> 
<p><A NAME="an_14:20">14:20</A>&nbsp;Tu lo sopraffai una volta per sempre, ed egli se ne va; gli muti il sembiante, e lo mandi via.</p> 
<p><A NAME="an_14:21">14:21</A>&nbsp;Se i suoi figliuoli salgono in onore, egli lo ignora; se vengono in dispregio, ei non lo vede;</p> 
<p><A NAME="an_14:22">14:22</A>&nbsp;questo solo sente: che il suo corpo soffre, che l&#8217;anima sua &#232; in lutto".</p> 
<p><A NAME="an_15:1">15:1</A>&nbsp;Allora Elifaz di Teman rispose e disse:</p> 
<p><A NAME="an_15:2">15:2</A>&nbsp;"Il savio risponde egli con vana scienza? si gonfia egli il petto di vento?</p> 
<p><A NAME="an_15:3">15:3</A>&nbsp;Si difende egli con ciarle inutili e con parole che non giovan nulla?</p> 
<p><A NAME="an_15:4">15:4</A>&nbsp;Tu, poi, distruggi il timor di Dio, menomi il rispetto religioso che gli &#232; dovuto.</p> 
<p><A NAME="an_15:5">15:5</A>&nbsp;La tua iniquit&#224; ti detta le parole, e adoperi il linguaggio degli astuti.</p> 
<p><A NAME="an_15:6">15:6</A>&nbsp;Non io, la tua bocca stessa ti condanna; le tue labbra stesse depongono contro a te.</p> 
<p><A NAME="an_15:7">15:7</A>&nbsp;Sei tu il primo uomo che nacque? Fosti tu formato prima de&#8217; monti?</p> 
<p><A NAME="an_15:8">15:8</A>&nbsp;Hai tu sentito quel che s&#8217;&#232; detto nel Consiglio di Dio? Hai tu fatto incetta della sapienza per te solo?</p> 
<p><A NAME="an_15:9">15:9</A>&nbsp;Che sai tu che noi non sappiamo? Che conoscenza hai tu che non sia pur nostra?</p> 
<p><A NAME="an_15:10">15:10</A>&nbsp;Ci son fra noi degli uomini canuti ed anche de&#8217; vecchi pi&#249; attempati di tuo padre.</p> 
<p><A NAME="an_15:11">15:11</A>&nbsp;Fai tu s&#236; poco caso delle consolazioni di Dio e delle dolci parole che t&#8217;abbiam rivolte?</p> 
<p><A NAME="an_15:12">15:12</A>&nbsp;Dove ti trascina il cuore, e che voglion dire codeste torve occhiate?</p> 
<p><A NAME="an_15:13">15:13</A>&nbsp;Come! tu volgi la tua collera contro Dio, e ti lasci uscir di bocca tali parole?</p> 
<p><A NAME="an_15:14">15:14</A>&nbsp;Che &#232; mai l&#8217;uomo per esser puro, il nato di donna per esser giusto?</p> 
<p><A NAME="an_15:15">15:15</A>&nbsp;Ecco, Iddio non si fida nemmeno de&#8217; suoi santi, i cieli non son puri agli occhi suoi;</p> 
<p><A NAME="an_15:16">15:16</A>&nbsp;quanto meno quest&#8217;essere abominevole e corrotto, l&#8217;uomo, che tracanna l&#8217;iniquit&#224; come l&#8217;acqua!</p> 
<p><A NAME="an_15:17">15:17</A>&nbsp;Io voglio ammaestrarti; porgimi ascolto, e ti racconter&#242; quello che ho visto,</p> 
<p><A NAME="an_15:18">15:18</A>&nbsp;quello che i Savi hanno riferito senza nulla celare di quel che sapean dai padri,</p> 
<p><A NAME="an_15:19">15:19</A>&nbsp;ai quali soli &#232; stato dato il paese; e in mezzo ai quali non &#232; passato lo straniero.</p> 
<p><A NAME="an_15:20">15:20</A>&nbsp;L&#8217;empio &#232; tormentato tutti i suoi giorni, e pochi son gli anni riservati al prepotente.</p> 
<p><A NAME="an_15:21">15:21</A>&nbsp;Sempre ha negli orecchi rumori spaventosi, e in piena pace gli piomba addosso il distruttore.</p> 
<p><A NAME="an_15:22">15:22</A>&nbsp;Non ha speranza d&#8217;uscir dalle tenebre, e si sente destinato alla spada.</p> 
<p><A NAME="an_15:23">15:23</A>&nbsp;Va errando in cerca di pane; dove trovarne? ei sa che a lui dappresso &#232; pronto il giorno tenebroso.</p> 
<p><A NAME="an_15:24">15:24</A>&nbsp;La distretta e l&#8217;angoscia lo riempion di paura, l&#8217;assalgono a guisa di re pronto alla pugna,</p> 
<p><A NAME="an_15:25">15:25</A>&nbsp;perch&#233; ha steso la mano contro Dio, ha sfidato l&#8217;Onnipotente,</p> 
<p><A NAME="an_15:26">15:26</A>&nbsp;gli s&#8217;&#232; slanciato audacemente contro, sotto il folto de&#8217; suoi scudi convessi.</p> 
<p><A NAME="an_15:27">15:27</A>&nbsp;Avea la faccia coperta di grasso, i fianchi carichi di pinguedine;</p> 
<p><A NAME="an_15:28">15:28</A>&nbsp;s&#8217;era stabilito in citt&#224; distrutte, in case disabitate, destinate a diventar mucchi di sassi.</p> 
<p><A NAME="an_15:29">15:29</A>&nbsp;Ei non s&#8217;arricchir&#224;, la sua fortuna non sar&#224; stabile; n&#233; le sue possessioni si stenderanno sulla terra.</p> 
<p><A NAME="an_15:30">15:30</A>&nbsp;Non potr&#224; liberarsi dalle tenebre, il vento infocato far&#224; seccare i suoi rampolli, e sar&#224; portato via dal soffio della bocca di Dio.</p> 
<p><A NAME="an_15:31">15:31</A>&nbsp;Non confidi nella vanit&#224;; &#232; un&#8217;illusione; poich&#233; avr&#224; la vanit&#224; per ricompensa.</p> 
<p><A NAME="an_15:32">15:32</A>&nbsp;La sua fine verr&#224; prima del tempo, e i suoi rami non rinverdiranno pi&#249;.</p> 
<p><A NAME="an_15:33">15:33</A>&nbsp;Sar&#224; come vigna da cui si strappi l&#8217;uva ancor acerba, come l&#8217;ulivo da cui si scuota il fiore;</p> 
<p><A NAME="an_15:34">15:34</A>&nbsp;poich&#233; sterile &#232; la famiglia del profano, e il fuoco divora le tende ov&#8217;entrano presenti.</p> 
<p><A NAME="an_15:35">15:35</A>&nbsp;L&#8217;empio concepisce malizia, e partorisce rovina; ei si prepara in seno il disinganno".</p> 
<p><A NAME="an_16:1">16:1</A>&nbsp;Allora Giobbe rispose e disse:</p> 
<p><A NAME="an_16:2">16:2</A>&nbsp;"Di cose come codeste, ne ho udite tante! Siete tutti dei consolatori molesti!</p> 
<p><A NAME="an_16:3">16:3</A>&nbsp;Non ci sar&#224; egli una fine alle parole vane? Che cosa ti provoca a rispondere?</p> 
<p><A NAME="an_16:4">16:4</A>&nbsp;Anch&#8217;io potrei parlare come voi, se voi foste al posto mio; potrei mettere assieme delle parole contro a voi e su di voi scrollare il capo;</p> 
<p><A NAME="an_16:5">16:5</A>&nbsp;potrei farvi coraggio con la bocca; e il conforto delle mie labbra vi calmerebbe.</p> 
<p><A NAME="an_16:6">16:6</A>&nbsp;Se parlo, il mio dolore non ne sar&#224; lenito; e se cesso di parlare, che sollievo ne avr&#242;?</p> 
<p><A NAME="an_16:7">16:7</A>&nbsp;Ora, purtroppo, Dio m&#8217;ha ridotto senza forze, ha desolato tutta la mia casa;</p> 
<p><A NAME="an_16:8">16:8</A>&nbsp;m&#8217;ha coperto di grinze e questo testimonia contro a me, la mia magrezza si leva ad accusarmi in faccia.</p> 
<p><A NAME="an_16:9">16:9</A>&nbsp;La sua ira mi lacera, mi perseguita, digrigna i denti contro di me. Il mio nemico aguzza gli occhi su di me.</p> 
<p><A NAME="an_16:10">16:10</A>&nbsp;Apron larga contro a me la bocca, mi percuoton per obbrobrio le guance, si metton tutt&#8217;insieme a darmi addosso.</p> 
<p><A NAME="an_16:11">16:11</A>&nbsp;Iddio mi d&#224; in bal&#236;a degli empi, mi getta in mano dei malvagi.</p> 
<p><A NAME="an_16:12">16:12</A>&nbsp;Vivevo in pace, ed egli m&#8217;ha scosso con violenza, m&#8217;ha preso per la nuca, m&#8217;ha frantumato, m&#8217;ha posto per suo bersaglio.</p> 
<p><A NAME="an_16:13">16:13</A>&nbsp;I suoi arcieri mi circondano, egli mi trafigge i reni senza piet&#224;, sparge a terra il mio fiele.</p> 
<p><A NAME="an_16:14">16:14</A>&nbsp;Apre sopra di me breccia su breccia, mi corre addosso come un guerriero.</p> 
<p><A NAME="an_16:15">16:15</A>&nbsp;Mi son cucito un cilicio sulla pelle, ho prostrato la mia fronte nella polvere.</p> 
<p><A NAME="an_16:16">16:16</A>&nbsp;Il mio viso &#232; rosso di pianto, e sulle mie palpebre si stende l&#8217;ombra di morte.</p> 
<p><A NAME="an_16:17">16:17</A>&nbsp;Eppure, le mie mani non commisero mai violenza, e la mia preghiera fu sempre pura.</p> 
<p><A NAME="an_16:18">16:18</A>&nbsp;O terra, non coprire il mio sangue, e non vi sia luogo ove si fermi il mio grido!</p> 
<p><A NAME="an_16:19">16:19</A>&nbsp;Gi&#224; fin d&#8217;ora, ecco, il mio Testimonio &#232; in cielo, il mio Garante &#232; nei luoghi altissimi.</p> 
<p><A NAME="an_16:20">16:20</A>&nbsp;Gli amici mi deridono, ma a Dio si volgon piangenti gli occhi miei;</p> 
<p><A NAME="an_16:21">16:21</A>&nbsp;sostenga egli le ragioni dell&#8217;uomo presso Dio, le ragioni del figliuol d&#8217;uomo contro i suoi compagni!</p> 
<p><A NAME="an_16:22">16:22</A>&nbsp;Poich&#233;, pochi anni ancora, e me ne andr&#242; per una via senza ritorno.</p> 
<p><A NAME="an_17:1">17:1</A>&nbsp;Il mio soffio vitale si spenge, i miei giorni si estinguono, il sepolcro m&#8217;aspetta!</p> 
<p><A NAME="an_17:2">17:2</A>&nbsp;Sono attorniato di schernitori e non posso chiuder occhio per via delle lor parole amare.</p> 
<p><A NAME="an_17:3">17:3</A>&nbsp;O Dio, da&#8217; un pegno, sii tu il mio mallevadore presso di te; se no, chi metter&#224; la sua nella mia mano?</p> 
<p><A NAME="an_17:4">17:4</A>&nbsp;Poich&#233; tu hai chiuso il cuor di costoro alla ragione, e per&#242; non li farai trionfare.</p> 
<p><A NAME="an_17:5">17:5</A>&nbsp;Chi denunzia un amico s&#236; che diventi preda altrui, vedr&#224; venir meno gli occhi de&#8217; suoi figli.</p> 
<p><A NAME="an_17:6">17:6</A>&nbsp;Egli m&#8217;ha reso la favola dei popoli, e son divenuto un essere a cui si sputa in faccia.</p> 
<p><A NAME="an_17:7">17:7</A>&nbsp;L&#8217;occhio mio si oscura pel dolore, tutte le mie membra non son pi&#249; che un&#8217;ombra.</p> 
<p><A NAME="an_17:8">17:8</A>&nbsp;Gli uomini retti ne son colpiti di stupore, e l&#8217;innocente insorge contro l&#8217;empio;</p> 
<p><A NAME="an_17:9">17:9</A>&nbsp;ma il giusto si attiene saldo alla sua via, e chi ha le mani pure viepi&#249; si fortifica.</p> 
<p><A NAME="an_17:10">17:10</A>&nbsp;Quanto a voi tutti, tornate pure, fatevi avanti, ma fra voi non trover&#242; alcun savio.</p> 
<p><A NAME="an_17:11">17:11</A>&nbsp;I miei giorni passano, i miei disegni, i disegni cari al mio cuore, sono distrutti,</p> 
<p><A NAME="an_17:12">17:12</A>&nbsp;e costoro pretendon che la notte sia giorno, che la luce sia vicina, quando tutto &#232; buio!</p> 
<p><A NAME="an_17:13">17:13</A>&nbsp;Se aspetto come casa mia il soggiorno de&#8217; morti, se gi&#224; mi son fatto il letto nelle tenebre,</p> 
<p><A NAME="an_17:14">17:14</A>&nbsp;se ormai dico al sepolcro "tu sei mio padre" e ai vermi: "siete mia madre e mia sorella",</p> 
<p><A NAME="an_17:15">17:15</A>&nbsp;dov&#8217;&#232; dunque la mia speranza? questa speranza mia chi la pu&#242; scorgere?</p> 
<p><A NAME="an_17:16">17:16</A>&nbsp;Essa scender&#224; alle porte del soggiorno de&#8217; morti, quando nella polvere troverem riposo assieme".</p> 
<p><A NAME="an_18:1">18:1</A>&nbsp;Allora Bildad di Suach rispose e disse:</p> 
<p><A NAME="an_18:2">18:2</A>&nbsp;"Quando porrete fine alle parole? Fate senno, e poi parleremo.</p> 
<p><A NAME="an_18:3">18:3</A>&nbsp;Perch&#233; siamo considerati come bruti e perch&#233; siamo agli occhi vostri degli esseri impuri?</p> 
<p><A NAME="an_18:4">18:4</A>&nbsp;O tu, che nel tuo cruccio laceri te stesso, dovr&#224; la terra, per cagion tua, essere abbandonata e la roccia esser rimossa dal suo luogo?</p> 
<p><A NAME="an_18:5">18:5</A>&nbsp;S&#236;, la luce dell&#8217;empio si spegne, e la fiamma del suo fuoco non brilla.</p> 
<p><A NAME="an_18:6">18:6</A>&nbsp;La luce si oscura nella sua tenda, e la lampada che gli sta sopra si spegne.</p> 
<p><A NAME="an_18:7">18:7</A>&nbsp;I passi che facea nella sua forza si raccorciano, e i suoi propri disegni lo menano a ruina.</p> 
<p><A NAME="an_18:8">18:8</A>&nbsp;Poich&#233; i suoi piedi lo traggon nel tranello, e va camminando sulle reti.</p> 
<p><A NAME="an_18:9">18:9</A>&nbsp;Il laccio l&#8217;afferra pel tallone, e la trappola lo ghermisce.</p> 
<p><A NAME="an_18:10">18:10</A>&nbsp;Sta nascosta in terra per lui un&#8217;insidia, e sul sentiero lo aspetta un agguato.</p> 
<p><A NAME="an_18:11">18:11</A>&nbsp;Paure lo atterriscono d&#8217;ogn&#8217;intorno, lo inseguono, gli stanno alle calcagna.</p> 
<p><A NAME="an_18:12">18:12</A>&nbsp;La sua forza vien meno dalla fame, la calamit&#224; gli sta pronta al fianco.</p> 
<p><A NAME="an_18:13">18:13</A>&nbsp;Gli divora a pezzo a pezzo la pelle, gli divora le membra il primogenito della morte.</p> 
<p><A NAME="an_18:14">18:14</A>&nbsp;Egli &#232; strappato dalla sua tenda che credea sicura, e fatto scendere verso il re degli spaventi.</p> 
<p><A NAME="an_18:15">18:15</A>&nbsp;Nella sua tenda dimora chi non &#232; de&#8217; suoi, e la sua casa &#232; cosparsa di zolfo.</p> 
<p><A NAME="an_18:16">18:16</A>&nbsp;In basso s&#8217;inaridiscono le sue radici, in alto son tagliati i suoi rami.</p> 
<p><A NAME="an_18:17">18:17</A>&nbsp;La sua memoria scompare dal paese, pi&#249; non s&#8217;ode il suo nome per le campagne.</p> 
<p><A NAME="an_18:18">18:18</A>&nbsp;E&#8217; cacciato dalla luce nelle tenebre, ed &#232; bandito dal mondo.</p> 
<p><A NAME="an_18:19">18:19</A>&nbsp;Non lascia tra il suo popolo n&#233; figli, n&#233; nipoti, nessun superstite dov&#8217;egli soggiornava.</p> 
<p><A NAME="an_18:20">18:20</A>&nbsp;Quei d&#8217;occidente son stupiti della sua sorte, e quei d&#8217;oriente ne son presi d&#8217;orrore.</p> 
<p><A NAME="an_18:21">18:21</A>&nbsp;Certo son tali le dimore dei perversi e tale &#232; il luogo di chi non conosce Iddio".</p> 
<p><A NAME="an_19:1">19:1</A>&nbsp;Allora Giobbe rispose e disse:</p> 
<p><A NAME="an_19:2">19:2</A>&nbsp;"Fino a quando affliggerete l&#8217;anima mia e mi tormenterete coi vostri discorsi?</p> 
<p><A NAME="an_19:3">19:3</A>&nbsp;Son gi&#224; dieci volte che m&#8217;insultate, e non vi vergognate di malmenarmi.</p> 
<p><A NAME="an_19:4">19:4</A>&nbsp;Dato pure ch&#8217;io abbia errato, il mio errore concerne me solo.</p> 
<p><A NAME="an_19:5">19:5</A>&nbsp;Ma se proprio volete insuperbire contro di me e rimproverarmi la vergogna in cui mi trovo,</p> 
<p><A NAME="an_19:6">19:6</A>&nbsp;allora sappiatelo: chi m&#8217;ha fatto torto e m&#8217;ha avvolto nelle sue reti &#232; Dio.</p> 
<p><A NAME="an_19:7">19:7</A>&nbsp;Ecco, io grido: "Violenza!" e nessuno risponde; imploro aiuto, ma non c&#8217;&#232; giustizia!</p> 
<p><A NAME="an_19:8">19:8</A>&nbsp;Dio m&#8217;ha sbarrato la via e non posso passare, ha coperto di tenebre il mio cammino.</p> 
<p><A NAME="an_19:9">19:9</A>&nbsp;M&#8217;ha spogliato della mia gloria, m&#8217;ha tolto dal capo la corona.</p> 
<p><A NAME="an_19:10">19:10</A>&nbsp;M&#8217;ha demolito a brano a brano, e io me ne vo! ha sradicata come un albero la mia speranza.</p> 
<p><A NAME="an_19:11">19:11</A>&nbsp;Ha acceso l&#8217;ira sua contro di me, e m&#8217;ha considerato come suo nemico.</p> 
<p><A NAME="an_19:12">19:12</A>&nbsp;Le sue schiere son venute tutte insieme, si sono spianata la via fino a me, han posto il campo intorno alla mia tenda.</p> 
<p><A NAME="an_19:13">19:13</A>&nbsp;Egli ha allontanato da me i miei fratelli, i miei conoscenti si son del tutto alienati da me.</p> 
<p><A NAME="an_19:14">19:14</A>&nbsp;M&#8217;hanno abbandonato i miei parenti, gl&#8217;intimi miei m&#8217;hanno dimenticato.</p> 
<p><A NAME="an_19:15">19:15</A>&nbsp;I miei domestici e le mie serve mi trattan da straniero; agli occhi loro io sono un estraneo.</p> 
<p><A NAME="an_19:16">19:16</A>&nbsp;Chiamo il mio servo, e non risponde, devo supplicarlo con la mia bocca.</p> 
<p><A NAME="an_19:17">19:17</A>&nbsp;Il mio fiato ripugna alla mia moglie, faccio piet&#224; a chi nacque dal seno di mia madre.</p> 
<p><A NAME="an_19:18">19:18</A>&nbsp;Perfino i bimbi mi sprezzano; se cerco d&#8217;alzarmi mi scherniscono.</p> 
<p><A NAME="an_19:19">19:19</A>&nbsp;Tutti gli amici pi&#249; stretti m&#8217;hanno in orrore, e quelli che amavo mi si son v&#242;lti contro.</p> 
<p><A NAME="an_19:20">19:20</A>&nbsp;Le mie ossa stanno attaccate alla mia pelle, alla mia carne, non m&#8217;&#232; rimasto che la pelle de&#8217; denti.</p> 
<p><A NAME="an_19:21">19:21</A>&nbsp;Piet&#224;, piet&#224; di me, voi, miei amici! ch&#233; la man di Dio m&#8217;ha colpito.</p> 
<p><A NAME="an_19:22">19:22</A>&nbsp;Perch&#233; perseguitarmi come fa Dio? Perch&#233; non siete mai sazi della mia carne?</p> 
<p><A NAME="an_19:23">19:23</A>&nbsp;Oh se le mie parole fossero scritte! se fossero consegnate in un libro!</p> 
<p><A NAME="an_19:24">19:24</A>&nbsp;se con lo scalpello di ferro e col piombo fossero incise nella roccia per sempre!&#8230;</p> 
<p><A NAME="an_19:25">19:25</A>&nbsp;Ma io so che il mio Vindice vive, e che alla fine si lever&#224; sulla polvere.</p> 
<p><A NAME="an_19:26">19:26</A>&nbsp;E quando, dopo la mia pelle, sar&#224; distrutto questo corpo, senza la mia carne, vedr&#242; Iddio.</p> 
<p><A NAME="an_19:27">19:27</A>&nbsp;Io lo vedr&#242; a me favorevole; lo contempleranno gli occhi miei, non quelli d&#8217;un altro&#8230; il cuore, dalla brama, mi si strugge in seno!</p> 
<p><A NAME="an_19:28">19:28</A>&nbsp;Se voi dite: Come lo perseguiteremo, come troveremo in lui la causa prima dei suoi mali?</p> 
<p><A NAME="an_19:29">19:29</A>&nbsp;Temete per voi stessi la spada, ch&#233; furiosi sono i castighi della spada affinch&#233; sappiate che v&#8217;&#232; una giustizia".</p> 
<p><A NAME="an_20:1">20:1</A>&nbsp;Allora Tsofar di Naama rispose e disse:</p> 
<p><A NAME="an_20:2">20:2</A>&nbsp;"Quel che tu dici mi spinge a risponderti e ne suscita in me il fervido impulso.</p> 
<p><A NAME="an_20:3">20:3</A>&nbsp;Ho udito rimproveri che mi fanno oltraggio; ma lo spirito mio mi dar&#224; una risposta assennata.</p> 
<p><A NAME="an_20:4">20:4</A>&nbsp;Non lo sai tu che in ogni tempo, da che l&#8217;uomo &#232; stato posto sulla terra,</p> 
<p><A NAME="an_20:5">20:5</A>&nbsp;il trionfo de&#8217; malvagi &#232; breve, e la gioia degli empi non dura che un istante?</p> 
<p><A NAME="an_20:6">20:6</A>&nbsp;Quando la sua altezza giungesse fino al cielo ed il suo capo toccasse le nubi,</p> 
<p><A NAME="an_20:7">20:7</A>&nbsp;l&#8217;empio perir&#224; per sempre come lo sterco suo; quelli che lo vedevano diranno: "Dov&#8217;&#232;?"</p> 
<p><A NAME="an_20:8">20:8</A>&nbsp;Se ne voler&#224; via come un sogno, e non si trover&#224; pi&#249;; dileguer&#224; come una visione notturna.</p> 
<p><A NAME="an_20:9">20:9</A>&nbsp;L&#8217;occhio che lo guardava, cesser&#224; di vederlo, e la sua dimora pi&#249; non lo scorger&#224;.</p> 
<p><A NAME="an_20:10">20:10</A>&nbsp;I suoi figli si raccomanderanno ai poveri, e le sue mani restituiranno la sua ricchezza.</p> 
<p><A NAME="an_20:11">20:11</A>&nbsp;Il vigor giovanile che gli riempiva l&#8217;ossa giacer&#224; nella polvere con lui.</p> 
<p><A NAME="an_20:12">20:12</A>&nbsp;Il male &#232; dolce alla sua bocca, se lo nasconde sotto la lingua,</p> 
<p><A NAME="an_20:13">20:13</A>&nbsp;lo risparmia, non lo lascia andar gi&#249;, lo trattiene sotto al suo palato:</p> 
<p><A NAME="an_20:14">20:14</A>&nbsp;ma il cibo gli si trasforma nelle viscere, e gli diventa in corpo veleno d&#8217;aspide.</p> 
<p><A NAME="an_20:15">20:15</A>&nbsp;Ha trangugiato ricchezze e le vomiter&#224;; Iddio stesso gliele ricaccer&#224; dal ventre.</p> 
<p><A NAME="an_20:16">20:16</A>&nbsp;Ha succhiato veleno d&#8217;aspide, la lingua della vipera l&#8217;uccider&#224;.</p> 
<p><A NAME="an_20:17">20:17</A>&nbsp;Non godr&#224; pi&#249; la vista d&#8217;acque perenni, n&#233; di rivi fluenti di miele e di latte.</p> 
<p><A NAME="an_20:18">20:18</A>&nbsp;Render&#224; il frutto delle sue fatiche, senza poterlo ingoiare. Pari alla sua ricchezza sar&#224; la restituzione che ne dovr&#224; fare, e cos&#236; non godr&#224; dei suoi beni.</p> 
<p><A NAME="an_20:19">20:19</A>&nbsp;Perch&#233; ha oppresso e abbandonato il povero, s&#8217;&#232; impadronito di case che non avea costruite;</p> 
<p><A NAME="an_20:20">20:20</A>&nbsp;perch&#233; la sua ingordigia non conobbe requie, egli non salver&#224; nulla di ci&#242; che ha tanto bramato.</p> 
<p><A NAME="an_20:21">20:21</A>&nbsp;La sua voracit&#224; non risparmiava nulla, perci&#242; il suo benessere non durer&#224;.</p> 
<p><A NAME="an_20:22">20:22</A>&nbsp;Nel colmo dell&#8217;abbondanza, si trover&#224; in penuria; la mano di chiunque ebbe a soffrir tormenti si lever&#224; contro lui.</p> 
<p><A NAME="an_20:23">20:23</A>&nbsp;Quando star&#224; per riempirsi il ventre, ecco Iddio mander&#224; contro a lui l&#8217;ardor della sua ira; gliela far&#224; piovere addosso per servirgli di cibo.</p> 
<p><A NAME="an_20:24">20:24</A>&nbsp;Se scampa alle armi di ferro, lo trafigge l&#8217;arco di rame.</p> 
<p><A NAME="an_20:25">20:25</A>&nbsp;Si strappa il dardo, esso gli esce dal corpo, la punta sfolgorante gli vien fuori dal fiele, lo assalgono i terrori della morte.</p> 
<p><A NAME="an_20:26">20:26</A>&nbsp;Buio profondo &#232; riservato a&#8217; suoi tesori; lo consumer&#224; un fuoco non attizzato dall&#8217;uomo, che divorer&#224; quel che resta nella sua tenda.</p> 
<p><A NAME="an_20:27">20:27</A>&nbsp;Il cielo riveler&#224; la sua iniquit&#224;, e la terra insorger&#224; contro di lui.</p> 
<p><A NAME="an_20:28">20:28</A>&nbsp;Le rendite della sua casa se n&#8217;andranno, portate via nel giorno dell&#8217;ira di Dio.</p> 
<p><A NAME="an_20:29">20:29</A>&nbsp;Tale la parte che Dio riserba all&#8217;empio, tale il retaggio che Dio gli destina".</p> 
<p><A NAME="an_21:1">21:1</A>&nbsp;Allora Giobbe rispose e disse:</p> 
<p><A NAME="an_21:2">21:2</A>&nbsp;"Porgete bene ascolto alle mie parole, e sia questa la consolazione che mi date.</p> 
<p><A NAME="an_21:3">21:3</A>&nbsp;Sopportatemi, lasciate ch&#8217;io parli, e quando avr&#242; parlato tu mi potrai deridere.</p> 
<p><A NAME="an_21:4">21:4</A>&nbsp;Mi lagno io forse d&#8217;un uomo? E come farei a non perder la pazienza?</p> 
<p><A NAME="an_21:5">21:5</A>&nbsp;Guardatemi, stupite, e mettetevi la mano sulla bocca.</p> 
<p><A NAME="an_21:6">21:6</A>&nbsp;Quando ci penso, ne sono smarrito, e la mia carne e presa da raccapriccio.</p> 
<p><A NAME="an_21:7">21:7</A>&nbsp;Perch&#233; mai vivono gli empi? Perch&#233; arrivano alla vecchiaia ed anche crescon di forze?</p> 
<p><A NAME="an_21:8">21:8</A>&nbsp;La loro progenie prospera, sotto ai loro sguardi, intorno ad essi, e i lor rampolli fioriscon sotto gli occhi loro.</p> 
<p><A NAME="an_21:9">21:9</A>&nbsp;La loro casa &#232; in pace, al sicuro da spaventi, e la verga di Dio non li colpisce.</p> 
<p><A NAME="an_21:10">21:10</A>&nbsp;Il loro toro monta e non falla, la loro vacca figlia senz&#8217;abortire.</p> 
<p><A NAME="an_21:11">21:11</A>&nbsp;Mandan fuori come un gregge i loro piccini, e i loro figliuoli saltano e ballano.</p> 
<p><A NAME="an_21:12">21:12</A>&nbsp;Cantano a suon di timpano e di cetra, e si rallegrano al suon della zampogna.</p> 
<p><A NAME="an_21:13">21:13</A>&nbsp;Passano felici i loro giorni, poi scendono in un attimo nel soggiorno dei morti.</p> 
<p><A NAME="an_21:14">21:14</A>&nbsp;Eppure, diceano a Dio: "Ritirati da noi! Noi non ci curiamo di conoscer le tue vie!</p> 
<p><A NAME="an_21:15">21:15</A>&nbsp;Che &#232; l&#8217;Onnipotente perch&#233; lo serviamo? che guadagneremo a pregarlo?"</p> 
<p><A NAME="an_21:16">21:16</A>&nbsp;Ecco, non hanno essi in mano la loro felicita? (lungi da me il consiglio degli empi!)</p> 
<p><A NAME="an_21:17">21:17</A>&nbsp;Quando avvien mai che la lucerna degli empi si spenga, che piombi loro addosso la ruina, e che Dio, nella sua ira, li retribuisca di pene?</p> 
<p><A NAME="an_21:18">21:18</A>&nbsp;Quando son essi mai come paglia al vento, come pula portata via dall&#8217;uragano?</p> 
<p><A NAME="an_21:19">21:19</A>&nbsp;"Iddio", mi dite, "serba castigo pei figli dell&#8217;empio". Ma punisca lui stesso! che lo senta lui,</p> 
<p><A NAME="an_21:20">21:20</A>&nbsp;che vegga con gli occhi propri la sua ruina, e beva egli stesso l&#8217;ira dell&#8217;Onnipotente!</p> 
<p><A NAME="an_21:21">21:21</A>&nbsp;E che importa all&#8217;empio della sua famiglia dopo di lui, quando il numero dei suoi mesi e ormai compiuto?</p> 
<p><A NAME="an_21:22">21:22</A>&nbsp;S&#8217;insegner&#224; forse a Dio la scienza? a lui che giudica quelli di lass&#249;?</p> 
<p><A NAME="an_21:23">21:23</A>&nbsp;L&#8217;uno muore in mezzo al suo benessere, quand&#8217;&#232; pienamente tranquillo e felice,</p> 
<p><A NAME="an_21:24">21:24</A>&nbsp;ha i secchi pieni di latte, e fresco il midollo dell&#8217;ossa.</p> 
<p><A NAME="an_21:25">21:25</A>&nbsp;L&#8217;altro muore con l&#8217;amarezza nell&#8217;anima, senz&#8217;aver mai gustato il bene.</p> 
<p><A NAME="an_21:26">21:26</A>&nbsp;Ambedue giacciono ugualmente nella polvere, e i vermi li ricoprono.</p> 
<p><A NAME="an_21:27">21:27</A>&nbsp;Ah! li conosco i vostri pensieri, e i piani che formate per abbattermi!</p> 
<p><A NAME="an_21:28">21:28</A>&nbsp;Voi dite: "E dov&#8217;&#232; la casa del prepotente? dov&#8217;&#232; la tenda che albergava gli empi?"</p> 
<p><A NAME="an_21:29">21:29</A>&nbsp;Non avete dunque interrogato quelli che hanno viaggiato? Voi non vorrete negare quello che attestano;</p> 
<p><A NAME="an_21:30">21:30</A>&nbsp;che, cio&#232;, il malvagio &#232; risparmiato nel d&#236; della ruina, che nel giorno dell&#8217;ira egli sfugge.</p> 
<p><A NAME="an_21:31">21:31</A>&nbsp;Chi gli rimprovera in faccia la sua condotta? Chi gli rende quel che ha fatto?</p> 
<p><A NAME="an_21:32">21:32</A>&nbsp;Egli &#232; portato alla sepoltura con onore, e veglia egli stesso sulla sua tomba.</p> 
<p><A NAME="an_21:33">21:33</A>&nbsp;Lievi sono a lui le zolle della valle; dopo, tutta la gente segue le sue orme; e, anche prima, una folla immensa fu come lui.</p> 
<p><A NAME="an_21:34">21:34</A>&nbsp;Perch&#233; dunque m&#8217;offrite consolazioni vane? Delle vostre risposte altro non resta che falsit&#224;".</p> 
<p><A NAME="an_22:1">22:1</A>&nbsp;Allora Elifaz di Teman rispose e disse:</p> 
<p><A NAME="an_22:2">22:2</A>&nbsp;"Pu&#242; l&#8217;uomo recar qualche vantaggio a Dio? No; il savio non reca vantaggio che a s&#233; stesso.</p> 
<p><A NAME="an_22:3">22:3</A>&nbsp;Se sei giusto, ne vien forse qualche diletto all&#8217;Onnipotente? Se sei integro nella tua condotta, ne ritrae egli un guadagno?</p> 
<p><A NAME="an_22:4">22:4</A>&nbsp;E&#8217; forse per la paura che ha di te ch&#8217;egli ti castiga o vien teco in giudizio?</p> 
<p><A NAME="an_22:5">22:5</A>&nbsp;La tua malvagit&#224; non &#232; essa grande e le tue iniquit&#224; non sono esse infinite?</p> 
<p><A NAME="an_22:6">22:6</A>&nbsp;Tu, per un nulla, prendevi pegno da&#8217; tuoi fratelli, spogliavi delle lor vesti i mezzo ignudi.</p> 
<p><A NAME="an_22:7">22:7</A>&nbsp;Allo stanco non davi a bere dell&#8217;acqua, all&#8217;affamato rifiutavi del pane.</p> 
<p><A NAME="an_22:8">22:8</A>&nbsp;La terra apparteneva al pi&#249; forte, e l&#8217;uomo influente vi piantava la sua dimora.</p> 
<p><A NAME="an_22:9">22:9</A>&nbsp;Rimandavi a vuoto le vedove, e le braccia degli orfani eran spezzate.</p> 
<p><A NAME="an_22:10">22:10</A>&nbsp;Ecco perch&#233; sei circondato di lacci, e spaventato da s&#249;biti terrori.</p> 
<p><A NAME="an_22:11">22:11</A>&nbsp;O non vedi le tenebre che t&#8217;avvolgono e la piena d&#8217;acque che ti sommerge?</p> 
<p><A NAME="an_22:12">22:12</A>&nbsp;Iddio non &#232; egli lass&#249; ne&#8217; cieli? Guarda lass&#249; le stelle eccelse, come stanno in alto!</p> 
<p><A NAME="an_22:13">22:13</A>&nbsp;E tu dici: "Iddio che sa? Pu&#242; egli giudicare attraverso il buio?</p> 
<p><A NAME="an_22:14">22:14</A>&nbsp;Fitte nubi lo coprono e nulla vede; egli passeggia sulla v&#242;lta de&#8217; cieli".</p> 
<p><A NAME="an_22:15">22:15</A>&nbsp;Vuoi tu dunque seguir l&#8217;antica via per cui camminarono gli uomini iniqui,</p> 
<p><A NAME="an_22:16">22:16</A>&nbsp;che furon portati via prima del tempo, e il cui fondamento fu come un torrente che scorre?</p> 
<p><A NAME="an_22:17">22:17</A>&nbsp;Essi dicevano a Dio: "Ritirati da noi!" e chiedevano che mai potesse far per loro l&#8217;Onnipotente.</p> 
<p><A NAME="an_22:18">22:18</A>&nbsp;Eppure Iddio avea riempito le loro case di beni! Ah lungi da me il consiglio degli empi!</p> 
<p><A NAME="an_22:19">22:19</A>&nbsp;I giusti, vedendo la loro ruina, ne gioiscono e l&#8217;innocente si fa beffe di loro:</p> 
<p><A NAME="an_22:20">22:20</A>&nbsp;"Vedete se non son distrutti gli avversari nostri! la loro abbondanza l&#8217;ha divorata il fuoco!"</p> 
<p><A NAME="an_22:21">22:21</A>&nbsp;Riconciliati dunque con Dio; avrai pace, e ti sar&#224; resa la prosperit&#224;.</p> 
<p><A NAME="an_22:22">22:22</A>&nbsp;Ricevi istruzioni dalla sua bocca, e riponi le sue parole nel tuo cuore.</p> 
<p><A NAME="an_22:23">22:23</A>&nbsp;Se torni all&#8217;Onnipotente, se allontani l&#8217;iniquit&#224; dalle tue tende, sarai ristabilito.</p> 
<p><A NAME="an_22:24">22:24</A>&nbsp;Getta l&#8217;oro nella polvere e l&#8217;oro d&#8217;Ophir tra i ciottoli del fiume</p> 
<p><A NAME="an_22:25">22:25</A>&nbsp;e l&#8217;Onnipotente sar&#224; il tuo oro, egli ti sar&#224; come l&#8217;argento acquistato con fatica.</p> 
<p><A NAME="an_22:26">22:26</A>&nbsp;Allora farai dell&#8217;Onnipotente la tua delizia, e alzerai la faccia verso Dio.</p> 
<p><A NAME="an_22:27">22:27</A>&nbsp;Lo pregherai, egli t&#8217;esaudir&#224;, e tu scioglierai i voti che avrai fatto.</p> 
<p><A NAME="an_22:28">22:28</A>&nbsp;Quello che imprenderai, ti riuscir&#224;; sul tuo cammino risplender&#224; la luce.</p> 
<p><A NAME="an_22:29">22:29</A>&nbsp;Se ti abbassano, tu dirai: "In alto!" e Dio soccorrer&#224; chi ha gli occhi a terra;</p> 
<p><A NAME="an_22:30">22:30</A>&nbsp;liberer&#224; anche chi non &#232; innocente, ei sar&#224; salvo per la purit&#224; delle tue mani".</p> 
<p><A NAME="an_23:1">23:1</A>&nbsp;Allora Giobbe rispose e disse:</p> 
<p><A NAME="an_23:2">23:2</A>&nbsp;"Anche oggi il mio lamento &#232; una rivolta, per quanto io cerchi di comprimere il mio gemito.</p> 
<p><A NAME="an_23:3">23:3</A>&nbsp;Oh sapessi dove trovarlo! potessi arrivare fino al suo trono!</p> 
<p><A NAME="an_23:4">23:4</A>&nbsp;Esporrei la mia causa dinanzi a lui, riempirei d&#8217;argomenti la mia bocca.</p> 
<p><A NAME="an_23:5">23:5</A>&nbsp;Saprei quel che mi risponderebbe, e capirei quello che avrebbe da dirmi.</p> 
<p><A NAME="an_23:6">23:6</A>&nbsp;Contenderebbe egli meco con la sua gran potenza? No! invece, mi presterebbe attenzione.</p> 
<p><A NAME="an_23:7">23:7</A>&nbsp;L&#224; sarebbe un uomo retto a discutere con lui, e sarei dal mio giudice assolto per sempre.</p> 
<p><A NAME="an_23:8">23:8</A>&nbsp;Ma, ecco, se vo ad oriente, egli non c&#8217;&#232;; se ad occidente, non lo trovo;</p> 
<p><A NAME="an_23:9">23:9</A>&nbsp;se a settentrione, quando vi opera, io non lo veggo; si nasconde egli nel mezzod&#236;, io non lo scorgo.</p> 
<p><A NAME="an_23:10">23:10</A>&nbsp;Ma la via ch&#8217;io batto ei la sa; se mi mettesse alla prova, ne uscirei come l&#8217;oro.</p> 
<p><A NAME="an_23:11">23:11</A>&nbsp;Il mio piede ha seguito fedelmente le sue orme, mi son tenuto sulla sua via senza deviare;</p> 
<p><A NAME="an_23:12">23:12</A>&nbsp;non mi sono scostato dai comandamenti delle sue labbra, ho riposto nel mio seno le parole della sua bocca.</p> 
<p><A NAME="an_23:13">23:13</A>&nbsp;Ma la sua decisione e una; chi lo far&#224; mutare? Quello ch&#8217;ei desidera, lo fa;</p> 
<p><A NAME="an_23:14">23:14</A>&nbsp;egli eseguir&#224; quel che di me ha decretato; e di cose come queste ne ha molte in mente.</p> 
<p><A NAME="an_23:15">23:15</A>&nbsp;Perci&#242; nel suo cospetto io sono atterrito; quando ci penso, ho paura di lui.</p> 
<p><A NAME="an_23:16">23:16</A>&nbsp;Iddio m&#8217;ha tolto il coraggio, l&#8217;Onnipotente mi ha spaventato.</p> 
<p><A NAME="an_23:17">23:17</A>&nbsp;Questo mi annienta: non le tenebre, non la fitta oscurit&#224; che mi ricopre.</p> 
<p><A NAME="an_24:1">24:1</A>&nbsp;Perch&#233; non sono dall&#8217;Onnipotente fissati dei tempi in cui renda la giustizia? Perch&#233; quelli che lo conoscono non veggono quei giorni?</p> 
<p><A NAME="an_24:2">24:2</A>&nbsp;Gli empi spostano i termini, rapiscono greggi e li menano a pascere;</p> 
<p><A NAME="an_24:3">24:3</A>&nbsp;portano via l&#8217;asino dell&#8217;orfano, prendono in pegno il bove della vedova;</p> 
<p><A NAME="an_24:4">24:4</A>&nbsp;mandano via dalla strada i bisognosi, i poveri del paese si nascondo tutti insieme.</p> 
<p><A NAME="an_24:5">24:5</A>&nbsp;Eccoli, che come on&#224;gri del deserto escono al lor lavoro in cerca di cibo; solo il deserto d&#224; pane a&#8217; lor figliuoli.</p> 
<p><A NAME="an_24:6">24:6</A>&nbsp;Raccolgono nei campi la loro pastura, raspollano nella vigna dell&#8217;empio;</p> 
<p><A NAME="an_24:7">24:7</A>&nbsp;passan la notte ignudi, senza vestito, senza una coperta che li ripari dal freddo.</p> 
<p><A NAME="an_24:8">24:8</A>&nbsp;Bagnati dagli acquazzoni di montagna, per mancanza di rifugio, si stringono alle rocce.</p> 
<p><A NAME="an_24:9">24:9</A>&nbsp;Ce n&#8217;&#232; di quelli che strappano dalla mammella l&#8217;orfano, che prendono pegni da poveri!</p> 
<p><A NAME="an_24:10">24:10</A>&nbsp;E questi se ne vanno, ignudi, senza vestiti; hanno fame, e portano i covoni.</p> 
<p><A NAME="an_24:11">24:11</A>&nbsp;Fanno l&#8217;olio nel recinto dell&#8217;empio; calcan l&#8217;uva nel tino e patiscon la sete.</p> 
<p><A NAME="an_24:12">24:12</A>&nbsp;Sale dalle citt&#224; il gemito de&#8217; morenti; l&#8217;anima de&#8217; feriti implora aiuto, e Dio non si cura di codeste infamie!</p> 
<p><A NAME="an_24:13">24:13</A>&nbsp;Ve ne son di quelli che si ribellano alla luce, non ne conoscono le vie, non ne battono i sentieri.</p> 
<p><A NAME="an_24:14">24:14</A>&nbsp;L&#8217;assassino si leva sul far del giorno, e ammazza il meschino e il povero; la notte fa il ladro.</p> 
<p><A NAME="an_24:15">24:15</A>&nbsp;L&#8217;occhio dell&#8217;adultero spia il crepuscolo, dicendo: "Nessuno mi vedr&#224;!" e si copre d&#8217;un velo la faccia.</p> 
<p><A NAME="an_24:16">24:16</A>&nbsp;I ladri, di notte, sfondano le case; di giorno, si tengono rinchiusi; non conoscono la luce.</p> 
<p><A NAME="an_24:17">24:17</A>&nbsp;Il mattino &#232; per essi come ombra di morte; appena lo scorgono provano i terrori del buio.</p> 
<p><A NAME="an_24:18">24:18</A>&nbsp;Voi dite: "L&#8217;empio &#232; una festuca sulla faccia dell&#8217;acque; la sua parte sulla terra &#232; maledetta; non prender&#224; pi&#249; la via delle vigne.</p> 
<p><A NAME="an_24:19">24:19</A>&nbsp;Come la siccit&#224; e il calore assorbon le acque della neve, cos&#236; il soggiorno de&#8217; morti inghiottisce chi ha peccato.</p> 
<p><A NAME="an_24:20">24:20</A>&nbsp;Il seno che lo port&#242; l&#8217;oblia; i vermi ne fanno il loro pasto delizioso, nessuno pi&#249; lo ricorda.</p> 
<p><A NAME="an_24:21">24:21</A>&nbsp;L&#8217;iniquo sar&#224; troncato come un albero: ei che divorava la sterile, priva di figli, e non faceva del bene alla vedova!"</p> 
<p><A NAME="an_24:22">24:22</A>&nbsp;Invece, Iddio con la sua forza prolunga i giorni dei prepotenti, i quali risorgono, quand&#8217;ormai disperavan della vita.</p> 
<p><A NAME="an_24:23">24:23</A>&nbsp;D&#224; loro sicurezza, fiducia, e i suoi occhi vegliano sul loro cammino.</p> 
<p><A NAME="an_24:24">24:24</A>&nbsp;Salgono in alto, poi scompaiono ad un tratto; cadono, son mietuti come gli altri mortali; son falciati come le spighe del grano maturo.</p> 
<p><A NAME="an_24:25">24:25</A>&nbsp;Se cos&#236; non &#232;, chi mi smentir&#224;, chi annienter&#224; il mio dire?"</p> 
<p><A NAME="an_25:1">25:1</A>&nbsp;Allora Bildad di Suach rispose e disse:</p> 
<p><A NAME="an_25:2">25:2</A>&nbsp;"A Dio appartiene il dominio e il terrore: egli fa regnare la pace ne&#8217; suoi luoghi altissimi.</p> 
<p><A NAME="an_25:3">25:3</A>&nbsp;Le sue legioni si posson forse contare? Su chi non si leva la sua luce?</p> 
<p><A NAME="an_25:4">25:4</A>&nbsp;Come pu&#242; dunque l&#8217;uomo esser giusto dinanzi a Dio? Come pu&#242; esser puro il nato dalla donna?</p> 
<p><A NAME="an_25:5">25:5</A>&nbsp;Ecco, la luna stessa manca di chiarore, e le stelle non son pure agli occhi di lui;</p> 
<p><A NAME="an_25:6">25:6</A>&nbsp;quanto meno l&#8217;uomo, ch&#8217;&#232; un verme, il figliuol d&#8217;uomo ch&#8217;&#232; un vermicciuolo!"</p> 
<p><A NAME="an_26:1">26:1</A>&nbsp;Allora Giobbe rispose e disse:</p> 
<p><A NAME="an_26:2">26:2</A>&nbsp;"Come hai bene aiutato il debole! Come hai sorretto il braccio senza forza!</p> 
<p><A NAME="an_26:3">26:3</A>&nbsp;Come hai ben consigliato chi &#232; privo di sapienza! E che abbondanza di sapere tu gli hai comunicato!</p> 
<p><A NAME="an_26:4">26:4</A>&nbsp;Ma a chi ti credi di aver parlato? E di chi &#232; lo spirito che parla per mezzo tuo?</p> 
<p><A NAME="an_26:5">26:5</A>&nbsp;Dinanzi a Dio tremano le ombre disotto alle acque ed ai loro abitanti.</p> 
<p><A NAME="an_26:6">26:6</A>&nbsp;Dinanzi a lui il soggiorno dei morti &#232; nudo, l&#8217;abisso &#232; senza velo.</p> 
<p><A NAME="an_26:7">26:7</A>&nbsp;Egli distende il settentrione sul vuoto, sospende la terra sul nulla.</p> 
<p><A NAME="an_26:8">26:8</A>&nbsp;Rinchiude le acque nelle sue nubi, e le nubi non scoppiano per il peso.</p> 
<p><A NAME="an_26:9">26:9</A>&nbsp;Nasconde l&#8217;aspetto del suo trono, vi distende sopra le sue nuvole.</p> 
<p><A NAME="an_26:10">26:10</A>&nbsp;Ha tracciato un cerchio sulla faccia dell&#8217;acque, l&#224; dove la luce confina colle tenebre.</p> 
<p><A NAME="an_26:11">26:11</A>&nbsp;Le colonne del cielo sono scosse, e tremano alla sua minaccia.</p> 
<p><A NAME="an_26:12">26:12</A>&nbsp;Con la sua forza egli solleva il mare, con la sua intelligenza ne abbatte l&#8217;orgoglio.</p> 
<p><A NAME="an_26:13">26:13</A>&nbsp;Al suo soffio il cielo torna sereno, la sua mano trafigge il drago fuggente.</p> 
<p><A NAME="an_26:14">26:14</A>&nbsp;Ecco, questi non son che gli estremi lembi dell&#8217;azione sua. Non ce ne giunge all&#8217;orecchio che un breve sussurro; Ma il tuono delle sue potenti opere chi lo pu&#242; intendere?"</p> 
<p><A NAME="an_27:1">27:1</A>&nbsp;Giobbe riprese il suo discorso e disse:</p> 
<p><A NAME="an_27:2">27:2</A>&nbsp;"Come vive Iddio che mi nega giustizia, come vive l&#8217;Onnipotente che mi amareggia l&#8217;anima,</p> 
<p><A NAME="an_27:3">27:3</A>&nbsp;finch&#233; avr&#242; fiato e il soffio di Dio sar&#224; nelle mie nari,</p> 
<p><A NAME="an_27:4">27:4</A>&nbsp;le mie labbra, no, non diranno nulla d&#8217;ingiusto, e la mia lingua non proferir&#224; falsit&#224;.</p> 
<p><A NAME="an_27:5">27:5</A>&nbsp;Lungi da me l&#8217;idea di darvi ragione! Fino all&#8217;ultimo respiro non mi lascer&#242; togliere la mia integrit&#224;.</p> 
<p><A NAME="an_27:6">27:6</A>&nbsp;Ho preso a difendere la mia giustizia e non ceder&#242;; il cuore non mi rimprovera uno solo de&#8217; miei giorni.</p> 
<p><A NAME="an_27:7">27:7</A>&nbsp;Sia trattato da malvagio il mio nemico e da perverso chi si leva contro di me!</p> 
<p><A NAME="an_27:8">27:8</A>&nbsp;Quale speranza rimane mai all&#8217;empio quando Iddio gli toglie, gli rapisce l&#8217;anima?</p> 
<p><A NAME="an_27:9">27:9</A>&nbsp;Iddio prester&#224; egli orecchio al grido di lui, quando gli verr&#224; sopra la distretta?</p> 
<p><A NAME="an_27:10">27:10</A>&nbsp;Potr&#224; egli prendere il suo diletto nell&#8217;Onnipotente? invocare Iddio in ogni tempo?</p> 
<p><A NAME="an_27:11">27:11</A>&nbsp;Io vi mostrer&#242; il modo d&#8217;agire di Dio, non vi nasconder&#242; i disegni dell&#8217;Onnipotente.</p> 
<p><A NAME="an_27:12">27:12</A>&nbsp;Ma queste cose voi tutti le avete osservate e perch&#233; dunque vi perdete in vani discorsi?</p> 
<p><A NAME="an_27:13">27:13</A>&nbsp;Ecco la parte che Dio riserba all&#8217;empio, l&#8217;eredit&#224; che l&#8217;uomo violento riceve dall&#8217;Onnipotente.</p> 
<p><A NAME="an_27:14">27:14</A>&nbsp;Se ha figli in gran numero son per la spada; la sua progenie non avr&#224; pane da saziarsi.</p> 
<p><A NAME="an_27:15">27:15</A>&nbsp;I superstiti son sepolti dalla morte, e le vedove loro non li piangono.</p> 
<p><A NAME="an_27:16">27:16</A>&nbsp;Se accumula l&#8217;argento come polvere, se ammucchia vestiti come fango;</p> 
<p><A NAME="an_27:17">27:17</A>&nbsp;li ammucchia, s&#236;, ma se ne vestir&#224; il giusto, e l&#8217;argento l&#8217;avr&#224; come sua parte l&#8217;innocente.</p> 
<p><A NAME="an_27:18">27:18</A>&nbsp;La casa ch&#8217;ei si edifica &#232; come quella della tignuola, come il capanno che fa il guardiano della vigna.</p> 
<p><A NAME="an_27:19">27:19</A>&nbsp;Va a letto ricco, ma per l&#8217;ultima volta; apre gli occhi e non &#232; pi&#249;.</p> 
<p><A NAME="an_27:20">27:20</A>&nbsp;Terrori lo sorprendono come acque; nel cuor della notte lo rapisce un uragano.</p> 
<p><A NAME="an_27:21">27:21</A>&nbsp;Il vento d&#8217;oriente lo porta via, ed egli se ne va; lo spazza in un turbine dal luogo suo.</p> 
<p><A NAME="an_27:22">27:22</A>&nbsp;Iddio gli scaglia addosso i suoi dardi, senza piet&#224;, per quanto egli tenti di scampare a&#8217; suoi colpi.</p> 
<p><A NAME="an_27:23">27:23</A>&nbsp;La gente batte le mani quando cade, e fischia dietro a lui quando lascia il luogo dove stava.</p> 
<p><A NAME="an_28:1">28:1</A>&nbsp;Ha una miniera l&#8217;argento, e l&#8217;oro un luogo dove lo si affina.</p> 
<p><A NAME="an_28:2">28:2</A>&nbsp;Il ferro si cava dal suolo, e la pietra fusa d&#224; il rame.</p> 
<p><A NAME="an_28:3">28:3</A>&nbsp;L&#8217;uomo ha posto fine alle tenebre, egli esplora i pi&#249; profondi recessi, per trovar le pietre che son nel buio, nell&#8217;ombra di morte.</p> 
<p><A NAME="an_28:4">28:4</A>&nbsp;Scava un pozzo lontan dall&#8217;abitato; il piede pi&#249; non serve a quei che vi lavorano; son sospesi, oscillano lungi dai mortali.</p> 
<p><A NAME="an_28:5">28:5</A>&nbsp;Dalla terra esce il pane, ma, nelle sue viscere, &#232; sconvolta come dal fuoco.</p> 
<p><A NAME="an_28:6">28:6</A>&nbsp;Le sue rocce son la dimora dello zaffiro, e vi si trova della polvere d&#8217;oro.</p> 
<p><A NAME="an_28:7">28:7</A>&nbsp;L&#8217;uccello di rapina non conosce il sentiero che vi mena, n&#233; l&#8217;ha mai scorto l&#8217;occhio del falco.</p> 
<p><A NAME="an_28:8">28:8</A>&nbsp;Le fiere superbe non vi hanno messo piede, e il leone non v&#8217;&#232; passato mai.</p> 
<p><A NAME="an_28:9">28:9</A>&nbsp;L&#8217;uomo stende la mano sul granito, rovescia dalle radici le montagne.</p> 
<p><A NAME="an_28:10">28:10</A>&nbsp;Pratica trafori per entro le rocce, e l&#8217;occhio suo scorge quanto v&#8217;&#232; di prezioso.</p> 
<p><A NAME="an_28:11">28:11</A>&nbsp;Infrena le acque perch&#233; non gemano, e le cose nascoste trae fuori alla luce.</p> 
<p><A NAME="an_28:12">28:12</A>&nbsp;Ma la Sapienza, dove trovarla? E dov&#8217;&#232; il luogo della Intelligenza?</p> 
<p><A NAME="an_28:13">28:13</A>&nbsp;L&#8217;uomo non ne sa la via, non la si trova sulla terra de&#8217; viventi.</p> 
<p><A NAME="an_28:14">28:14</A>&nbsp;L&#8217;abisso dice: "Non &#232; in me"; il mare dice: "Non sta da me".</p> 
<p><A NAME="an_28:15">28:15</A>&nbsp;Non la si ottiene in cambio d&#8217;oro, n&#233; la si compra a peso d&#8217;argento.</p> 
<p><A NAME="an_28:16">28:16</A>&nbsp;Non la si acquista con l&#8217;oro di Ofir, con l&#8217;onice prezioso o con lo zaffiro.</p> 
<p><A NAME="an_28:17">28:17</A>&nbsp;L&#8217;oro ed il vetro non reggono al suo confronto, non la si d&#224; in cambio di vasi d&#8217;oro fino.</p> 
<p><A NAME="an_28:18">28:18</A>&nbsp;Non si parli di corallo, di cristallo; la Sapienza val pi&#249; delle perle.</p> 
<p><A NAME="an_28:19">28:19</A>&nbsp;Il topazio d&#8217;Etiopia non pu&#242; starle a fronte, l&#8217;oro puro non ne bilancia il valore.</p> 
<p><A NAME="an_28:20">28:20</A>&nbsp;Donde vien dunque la Sapienza? E dov&#8217;&#232; il luogo della Intelligenza?</p> 
<p><A NAME="an_28:21">28:21</A>&nbsp;Essa &#232; nascosta agli occhi d&#8217;ogni vivente, &#232; celata agli uccelli del cielo.</p> 
<p><A NAME="an_28:22">28:22</A>&nbsp;L&#8217;abisso e la morte dicono: "Ne abbiamo avuto qualche sentore".</p> 
<p><A NAME="an_28:23">28:23</A>&nbsp;Dio solo conosce la via che vi mena, egli solo sa il luogo dove dimora,</p> 
<p><A NAME="an_28:24">28:24</A>&nbsp;perch&#233; il suo sguardo giunge sino alle estremit&#224; della terra, perch&#8217;egli vede tutto quel ch&#8217;&#232; sotto i cieli.</p> 
<p><A NAME="an_28:25">28:25</A>&nbsp;Quando regol&#242; il peso del vento e fiss&#242; la misura dell&#8217;acque,</p> 
<p><A NAME="an_28:26">28:26</A>&nbsp;quando dette una legge alla pioggia e tracci&#242; la strada al lampo dei tuoni,</p> 
<p><A NAME="an_28:27">28:27</A>&nbsp;allora la vide e la rivel&#242;, la stabil&#236; ed anche l&#8217;investig&#242;.</p> 
<p><A NAME="an_28:28">28:28</A>&nbsp;E disse all&#8217;uomo: "Ecco: temere il Signore: questa &#232; la Sapienza, e fuggire il male &#232; l&#8217;Intelligenza"."</p> 
<p><A NAME="an_29:1">29:1</A>&nbsp;Giobbe riprese il suo discorso e disse:</p> 
<p><A NAME="an_29:2">29:2</A>&nbsp;"Oh foss&#8217;io come ne&#8217; mesi d&#8217;una volta, come ne&#8217; giorni in cui Dio mi proteggeva,</p> 
<p><A NAME="an_29:3">29:3</A>&nbsp;quando la sua lampada mi risplendeva sul capo, e alla sua luce io camminavo nelle tenebre!</p> 
<p><A NAME="an_29:4">29:4</A>&nbsp;Oh fossi com&#8217;ero a&#8217; giorni della mia maturit&#224;, quando Iddio vegliava amico sulla mia tenda,</p> 
<p><A NAME="an_29:5">29:5</A>&nbsp;quando l&#8217;Onnipotente stava ancora meco, e avevo i miei figliuoli d&#8217;intorno;</p> 
<p><A NAME="an_29:6">29:6</A>&nbsp;quando mi lavavo i piedi nel latte e dalla roccia mi fluivano ruscelli d&#8217;olio!</p> 
<p><A NAME="an_29:7">29:7</A>&nbsp;Allorch&#233; uscivo per andare alla porta della citt&#224; e mi facevo preparare il seggio sulla piazza,</p> 
<p><A NAME="an_29:8">29:8</A>&nbsp;i giovani, al vedermi, si ritiravano, i vecchi s&#8217;alzavano e rimanevano in piedi;</p> 
<p><A NAME="an_29:9">29:9</A>&nbsp;i maggiorenti cessavan di parlare e si mettevan la mano sulla bocca;</p> 
<p><A NAME="an_29:10">29:10</A>&nbsp;la voce dei capi diventava muta, la lingua s&#8217;attaccava al loro palato.</p> 
<p><A NAME="an_29:11">29:11</A>&nbsp;L&#8217;orecchio che mi udiva, mi diceva beato; l&#8217;occhio che mi vedeva mi rendea testimonianza,</p> 
<p><A NAME="an_29:12">29:12</A>&nbsp;perch&#233; salvavo il misero che gridava aiuto, e l&#8217;orfano che non aveva chi lo soccorresse.</p> 
<p><A NAME="an_29:13">29:13</A>&nbsp;Scendea su me la benedizione di chi stava per perire, e facevo esultare il cuor della vedova.</p> 
<p><A NAME="an_29:14">29:14</A>&nbsp;La giustizia era il mio vestimento ed io il suo; la probit&#224; era come il mio mantello e il mio turbante.</p> 
<p><A NAME="an_29:15">29:15</A>&nbsp;Ero l&#8217;occhio del cieco, il piede dello zoppo;</p> 
<p><A NAME="an_29:16">29:16</A>&nbsp;ero il padre de&#8217; poveri, e studiavo a fondo la causa dello sconosciuto.</p> 
<p><A NAME="an_29:17">29:17</A>&nbsp;Spezzavo la ganascia all&#8217;iniquo, e gli facevo lasciar la preda che avea fra i denti.</p> 
<p><A NAME="an_29:18">29:18</A>&nbsp;E dicevo: "Morr&#242; nel mio nido, e moltiplicher&#242; i miei giorni come la rena;</p> 
<p><A NAME="an_29:19">29:19</A>&nbsp;le mie radici si stenderanno verso l&#8217;acque, la rugiada passer&#224; la notte sui miei rami;</p> 
<p><A NAME="an_29:20">29:20</A>&nbsp;la mia gloria sempre si rinnover&#224;, e l&#8217;arco rinverdir&#224; nella mia mano".</p> 
<p><A NAME="an_29:21">29:21</A>&nbsp;Gli astanti m&#8217;ascoltavano pieni d&#8217;aspettazione, si tacevan per udire il mio parere.</p> 
<p><A NAME="an_29:22">29:22</A>&nbsp;Quand&#8217;avevo parlato, non replicavano; la mia parola scendeva su loro come una rugiada.</p> 
<p><A NAME="an_29:23">29:23</A>&nbsp;E m&#8217;aspettavan come s&#8217;aspetta la pioggia; aprivan larga la bocca come a un acquazzone di primavera.</p> 
<p><A NAME="an_29:24">29:24</A>&nbsp;Io sorridevo loro quand&#8217;erano sfiduciati; e non potevano oscurar la luce del mio volto.</p> 
<p><A NAME="an_29:25">29:25</A>&nbsp;Quando andavo da loro, mi sedevo come capo, ed ero come un re fra le sue schiere, come un consolatore in mezzo agli afflitti.</p> 
<p><A NAME="an_30:1">30:1</A>&nbsp;E ora servo di zimbello a dei pi&#249; giovani di me, i cui padri non mi sarei degnato di mettere fra i cani del mio gregge!</p> 
<p><A NAME="an_30:2">30:2</A>&nbsp;E a che m&#8217;avrebbe servito la forza delle lor mani? Gente incapace a raggiungere l&#8217;et&#224; matura,</p> 
<p><A NAME="an_30:3">30:3</A>&nbsp;smunta dalla miseria e dalla fame, ridotta a brucare il deserto, la terra da tempo nuda e desolata,</p> 
<p><A NAME="an_30:4">30:4</A>&nbsp;strappando erba salsa presso ai cespugli, ed avendo per pane radici di ginestra.</p> 
<p><A NAME="an_30:5">30:5</A>&nbsp;Sono scacciati di mezzo agli uomini, grida lor dietro la gente come dietro al ladro,</p> 
<p><A NAME="an_30:6">30:6</A>&nbsp;abitano in burroni orrendi, nelle caverne della terra e fra le rocce;</p> 
<p><A NAME="an_30:7">30:7</A>&nbsp;ragliano fra i cespugli, si sdraiano alla rinfusa sotto i rovi;</p> 
<p><A NAME="an_30:8">30:8</A>&nbsp;gente da nulla, razza senza nome, cacciata via dal paese a bastonate.</p> 
<p><A NAME="an_30:9">30:9</A>&nbsp;E ora io sono il tema delle loro canzoni, il soggetto dei loro discorsi.</p> 
<p><A NAME="an_30:10">30:10</A>&nbsp;Mi aborrono, mi fuggono, non si trattengono dallo sputarmi in faccia.</p> 
<p><A NAME="an_30:11">30:11</A>&nbsp;Non han pi&#249; ritegno, m&#8217;umiliano, rompono ogni freno in mia presenza.</p> 
<p><A NAME="an_30:12">30:12</A>&nbsp;Questa genia si leva alla mia destra, m&#8217;incalzano, e si appianano le vie contro di me per distruggermi.</p> 
<p><A NAME="an_30:13">30:13</A>&nbsp;Hanno sovvertito il mio cammino, lavorano alla mia ruina, essi che nessuno vorrebbe soccorrere!</p> 
<p><A NAME="an_30:14">30:14</A>&nbsp;S&#8217;avanzano come per un&#8217;ampia breccia, si precipitano innanzi in mezzo alle ruine.</p> 
<p><A NAME="an_30:15">30:15</A>&nbsp;Terrori mi si rovesciano addosso; l&#8217;onor mio &#232; portato via come dal vento, &#232; passata come una nube la mia felicit&#224;.</p> 
<p><A NAME="an_30:16">30:16</A>&nbsp;E ora l&#8217;anima mia si strugge in me, m&#8217;hanno c&#242;lto i giorni dell&#8217;afflizione.</p> 
<p><A NAME="an_30:17">30:17</A>&nbsp;La notte mi trafigge, mi stacca l&#8217;ossa, e i dolori che mi rodono non hanno posa.</p> 
<p><A NAME="an_30:18">30:18</A>&nbsp;Per la gran violenza del mio male la mia veste si sforma, mi si serra addosso come la tunica.</p> 
<p><A NAME="an_30:19">30:19</A>&nbsp;Iddio m&#8217;ha gettato nel fango, e rassomiglio alla polvere e alla cenere.</p> 
<p><A NAME="an_30:20">30:20</A>&nbsp;Io grido a te, e tu non mi rispondi; ti sto dinanzi, e tu mi stai a considerare!</p> 
<p><A NAME="an_30:21">30:21</A>&nbsp;Ti sei mutato in nemico crudele verso di me; mi perseguiti con la potenza della tua mano.</p> 
<p><A NAME="an_30:22">30:22</A>&nbsp;Mi levi per aria, mi fai portar via dal vento, e mi annienti nella tempesta.</p> 
<p><A NAME="an_30:23">30:23</A>&nbsp;Giacch&#233;, lo so, tu mi meni alla morte, alla casa di convegno di tutti i viventi.</p> 
<p><A NAME="an_30:24">30:24</A>&nbsp;Ma chi sta per perire non protende la mano? e nell&#8217;angoscia sua non grida al soccorso?</p> 
<p><A NAME="an_30:25">30:25</A>&nbsp;Non piangevo io forse per chi era nell&#8217;avversit&#224;? l&#8217;anima mia non era ella angustiata per il povero?</p> 
<p><A NAME="an_30:26">30:26</A>&nbsp;Speravo il bene, ed &#232; venuto il male; aspettavo la luce, ed &#232; venuta l&#8217;oscurit&#224;!</p> 
<p><A NAME="an_30:27">30:27</A>&nbsp;Le mie viscere bollono e non hanno requie, son venuti per me giorni d&#8217;afflizione.</p> 
<p><A NAME="an_30:28">30:28</A>&nbsp;Me ne vo tutto annerito, ma non dal sole; mi levo in mezzo alla raunanza, e grido aiuto;</p> 
<p><A NAME="an_30:29">30:29</A>&nbsp;son diventato fratello degli sciacalli, compagno degli struzzi.</p> 
<p><A NAME="an_30:30">30:30</A>&nbsp;La mia pelle &#232; nera, e cade a pezzi; le mie ossa son calcinate dall&#8217;arsura.</p> 
<p><A NAME="an_30:31">30:31</A>&nbsp;La mia cetra non d&#224; pi&#249; che accenti di lutto, e la mia zampogna voce di pianto.</p> 
<p><A NAME="an_31:1">31:1</A>&nbsp;Io avevo stretto un patto con gli occhi miei; come dunque avrei fissati gli sguardi sopra una vergine?</p> 
<p><A NAME="an_31:2">31:2</A>&nbsp;Che parte mi avrebbe assegnata Iddio dall&#8217;alto e quale eredit&#224; m&#8217;avrebbe data l&#8217;Onnipotente dai luoghi eccelsi?</p> 
<p><A NAME="an_31:3">31:3</A>&nbsp;La sventura non &#232; ella per il perverso e le sciagure per quelli che fanno il male?</p> 
<p><A NAME="an_31:4">31:4</A>&nbsp;Iddio non vede egli le mie vie? non conta tutti i miei passi?</p> 
<p><A NAME="an_31:5">31:5</A>&nbsp;Se ho camminato insieme alla menzogna, se il piede mio s&#8217;&#232; affrettato dietro alla frode</p> 
<p><A NAME="an_31:6">31:6</A>&nbsp;(Iddio mi pesi con bilancia giusta e riconoscer&#224; la mia integrit&#224;)</p> 
<p><A NAME="an_31:7">31:7</A>&nbsp;se i miei passi sono usciti dalla retta via, se il mio cuore &#232; ito dietro ai miei occhi, se qualche sozzura mi s&#8217;&#232; attaccata alle mani,</p> 
<p><A NAME="an_31:8">31:8</A>&nbsp;ch&#8217;io semini e un altro mangi, e quel ch&#8217;&#232; cresciuto nei miei campi sia sradicato!</p> 
<p><A NAME="an_31:9">31:9</A>&nbsp;Se il mio cuore s&#8217;&#232; lasciato sedurre per amor d&#8217;una donna, se ho spiato la porta del mio prossimo,</p> 
<p><A NAME="an_31:10">31:10</A>&nbsp;che mia moglie giri la macina ad un altro, e che altri abusino di lei!</p> 
<p><A NAME="an_31:11">31:11</A>&nbsp;Poich&#233; quella &#232; una scelleratezza, un misfatto punito dai giudici,</p> 
<p><A NAME="an_31:12">31:12</A>&nbsp;un fuoco che consuma fino a perdizione, e che avrebbe distrutto fin dalle radici ogni mia fortuna.</p> 
<p><A NAME="an_31:13">31:13</A>&nbsp;Se ho disconosciuto il diritto del mio servo e della mia serva, quand&#8217;eran meco in lite,</p> 
<p><A NAME="an_31:14">31:14</A>&nbsp;che farei quando Iddio si levasse per giudicarmi, e che risponderei quando mi esaminasse?</p> 
<p><A NAME="an_31:15">31:15</A>&nbsp;Chi fece me nel seno di mia madre non fece anche lui? non ci ha formati nel seno materno uno stesso Iddio?</p> 
<p><A NAME="an_31:16">31:16</A>&nbsp;Se ho rifiutato ai poveri quel che desideravano, se ho fatto languire gli occhi della vedova,</p> 
<p><A NAME="an_31:17">31:17</A>&nbsp;se ho mangiato da solo il mio pezzo di pane senza che l&#8217;orfano ne mangiasse la sua parte,</p> 
<p><A NAME="an_31:18">31:18</A>&nbsp;io che fin da giovane l&#8217;ho allevato come un padre, io che fin dal seno di mia madre sono stato guida alla vedova,</p> 
<p><A NAME="an_31:19">31:19</A>&nbsp;se ho visto uno perire per mancanza di vesti o il povero senza una coperta,</p> 
<p><A NAME="an_31:20">31:20</A>&nbsp;se non m&#8217;hanno benedetto i suoi fianchi, ed egli non s&#8217;&#232; riscaldato colla lana dei miei agnelli,</p> 
<p><A NAME="an_31:21">31:21</A>&nbsp;se ho levato la mano contro l&#8217;orfano perch&#233; mi sapevo sostenuto alla porta&#8230;</p> 
<p><A NAME="an_31:22">31:22</A>&nbsp;che la mia spalla si stacchi dalla sua giuntura, il mio braccio si spezzi e cada!</p> 
<p><A NAME="an_31:23">31:23</A>&nbsp;E invero mi spaventava il castigo di Dio, ed ero trattenuto dalla maest&#224; di lui.</p> 
<p><A NAME="an_31:24">31:24</A>&nbsp;Se ho riposto la mia fiducia nell&#8217;oro, se all&#8217;oro fino ho detto: "Tu sei la mia speranza",</p> 
<p><A NAME="an_31:25">31:25</A>&nbsp;se mi son rallegrato che le mie ricchezze fosser grandi e la mia mano avesse molto accumulato,</p> 
<p><A NAME="an_31:26">31:26</A>&nbsp;se, contemplando il sole che raggiava e la luna che procedeva lucente nel suo corso,</p> 
<p><A NAME="an_31:27">31:27</A>&nbsp;il mio cuore, in segreto, s&#8217;&#232; lasciato sedurre e la mia bocca ha posato un bacio sulla mano</p> 
<p><A NAME="an_31:28">31:28</A>&nbsp;(misfatto anche questo punito dai giudici ch&#233; avrei difatti rinnegato l&#8217;Iddio ch&#8217;&#232; di sopra),</p> 
<p><A NAME="an_31:29">31:29</A>&nbsp;se mi son rallegrato della sciagura del mio nemico ed ho esultato quando gli ha incolto sventura</p> 
<p><A NAME="an_31:30">31:30</A>&nbsp;(io, che non ho permesso alle mie labbra di peccare chiedendo la sua morte con imprecazione),</p> 
<p><A NAME="an_31:31">31:31</A>&nbsp;se la gente della mia tenda non ha detto: "Chi &#232; che non si sia saziato della carne delle sue bestie?"</p> 
<p><A NAME="an_31:32">31:32</A>&nbsp;(lo straniero non passava la notte fuori; le mie porte erano aperte al viandante),</p> 
<p><A NAME="an_31:33">31:33</A>&nbsp;se, come fan gli uomini, ho coperto i miei falli celando nel petto la mia iniquit&#224;,</p> 
<p><A NAME="an_31:34">31:34</A>&nbsp;perch&#233; avevo paura della folla e dello sprezzo delle famiglie al punto da starmene queto e non uscir di casa&#8230;</p> 
<p><A NAME="an_31:35">31:35</A>&nbsp;Oh, avessi pure chi m&#8217;ascoltasse!&#8230; ecco qua la mia firma! l&#8217;Onnipotente mi risponda! Scriva l&#8217;avversario mio la sua querela,</p> 
<p><A NAME="an_31:36">31:36</A>&nbsp;ed io la porter&#242; attaccata alla mia spalla, me la cinger&#242; come un diadema!</p> 
<p><A NAME="an_31:37">31:37</A>&nbsp;Gli render&#242; conto di tutt&#8217;i miei passi, a lui m&#8217;appresser&#242; come un principe!</p> 
<p><A NAME="an_31:38">31:38</A>&nbsp;Se la mia terra mi grida contro, se tutti i suoi solchi piangono,</p> 
<p><A NAME="an_31:39">31:39</A>&nbsp;se ne ho mangiato il frutto senza pagarla, se ho fatto sospirare chi la coltivava,</p> 
<p><A NAME="an_31:40">31:40</A>&nbsp;che invece di grano mi nascano spine, invece d&#8217;orzo mi crescano zizzanie!" Qui finiscono i discorsi di Giobbe.</p> 
<p><A NAME="an_32:1">32:1</A>&nbsp;Quei tre uomini cessarono di rispondere a Giobbe perch&#233; egli si credeva giusto.</p> 
<p><A NAME="an_32:2">32:2</A>&nbsp;Allora l&#8217;ira di Elihu, figliuolo di Barakeel il Buzita, della trib&#249; di Ram, s&#8217;accese:</p> 
<p><A NAME="an_32:3">32:3</A>&nbsp;s&#8217;accese contro Giobbe, perch&#233; riteneva giusto s&#233; stesso anzich&#233; Dio; s&#8217;accese anche contro i tre amici di lui perch&#233; non avean trovato che rispondere, sebbene condannassero Giobbe.</p> 
<p><A NAME="an_32:4">32:4</A>&nbsp;Ora, siccome quelli erano pi&#249; attempati di lui,</p> 
<p><A NAME="an_32:5">32:5</A>&nbsp;Elihu aveva aspettato a parlare a Giobbe; ma quando vide che dalla bocca di quei tre uomini non usciva pi&#249; risposta, s&#8217;accese d&#8217;ira.</p> 
<p><A NAME="an_32:6">32:6</A>&nbsp;Ed Elihu, figliuolo di Barakeel il Buzita, rispose e disse: "Io son giovine d&#8217;et&#224; e voi siete vecchi; perci&#242; mi son tenuto indietro e non ho ardito esporvi il mio pensiero.</p> 
<p><A NAME="an_32:7">32:7</A>&nbsp;Dicevo: "Parleranno i giorni, e il gran numero degli anni insegner&#224; la sapienza".</p> 
<p><A NAME="an_32:8">32:8</A>&nbsp;Ma, nell&#8217;uomo, quel che lo rende intelligente &#232; lo spirito, &#232; il soffio dell&#8217;Onnipotente.</p> 
<p><A NAME="an_32:9">32:9</A>&nbsp;Non quelli di lunga et&#224; sono sapienti, n&#233; i vecchi son quelli che comprendono il giusto.</p> 
<p><A NAME="an_32:10">32:10</A>&nbsp;Perci&#242; dico: "Ascoltatemi; vi esporr&#242; anch&#8217;io il mio pensiero".</p> 
<p><A NAME="an_32:11">32:11</A>&nbsp;Ecco, ho aspettato i vostri discorsi, ho ascoltato i vostri argomenti, mentre andavate cercando altre parole.</p> 
<p><A NAME="an_32:12">32:12</A>&nbsp;V&#8217;ho seguito attentamente, ed ecco, nessun di voi ha convinto Giobbe, nessuno ha risposto alle sue parole.</p> 
<p><A NAME="an_32:13">32:13</A>&nbsp;Non avete dunque ragione di dire: "Abbiam trovato la sapienza! Dio soltanto lo far&#224; cedere; non l&#8217;uomo!"</p> 
<p><A NAME="an_32:14">32:14</A>&nbsp;Egli non ha diretto i suoi discorsi contro a me, ed io non gli risponder&#242; colle vostre parole.</p> 
<p><A NAME="an_32:15">32:15</A>&nbsp;Eccoli sconcertati! non rispondon pi&#249;, non trovan pi&#249; parole.</p> 
<p><A NAME="an_32:16">32:16</A>&nbsp;Ed ho aspettato che non parlassero pi&#249;, che restassero e non rispondessero pi&#249;.</p> 
<p><A NAME="an_32:17">32:17</A>&nbsp;Ma ora risponder&#242; anch&#8217;io per mio conto, esporr&#242; anch&#8217;io il mio pensiero!</p> 
<p><A NAME="an_32:18">32:18</A>&nbsp;Perch&#233; son pieno di parole, e lo spirito ch&#8217;&#232; dentro di me mi stimola.</p> 
<p><A NAME="an_32:19">32:19</A>&nbsp;Ecco, il mio seno &#232; come vin rinchiuso, &#232; simile ad otri pieni di vin nuovo, che stanno per scoppiare.</p> 
<p><A NAME="an_32:20">32:20</A>&nbsp;Parler&#242; dunque e mi sollever&#242;, aprir&#242; le labbra e risponder&#242;!</p> 
<p><A NAME="an_32:21">32:21</A>&nbsp;E lasciate ch&#8217;io parli senza riguardi personali, senza adulare alcuno;</p> 
<p><A NAME="an_32:22">32:22</A>&nbsp;poich&#233; adulare io non so; se lo facessi, il mio Fattore tosto mi torrebbe di mezzo.</p> 
<p><A NAME="an_33:1">33:1</A>&nbsp;Ma pure, ascolta, o Giobbe, il mio dire, porgi orecchio a tutte le mie parole!</p> 
<p><A NAME="an_33:2">33:2</A>&nbsp;Ecco, apro la bocca, la lingua parla sotto il mio palato.</p> 
<p><A NAME="an_33:3">33:3</A>&nbsp;Nelle mie parole &#232; la rettitudine del mio cuore; e le mie labbra diran sinceramente quello che so.</p> 
<p><A NAME="an_33:4">33:4</A>&nbsp;Lo spirito di Dio mi ha creato, e il soffio dell&#8217;Onnipotente mi d&#224; la vita.</p> 
<p><A NAME="an_33:5">33:5</A>&nbsp;Se puoi, rispondimi; prepara le tue ragioni, fatti avanti!</p> 
<p><A NAME="an_33:6">33:6</A>&nbsp;Ecco, io sono uguale a te davanti a Dio; anch&#8217;io, fui tratto dall&#8217;argilla.</p> 
<p><A NAME="an_33:7">33:7</A>&nbsp;Spavento di me non potr&#224; quindi sgomentarti, e il peso della mia autorit&#224; non ti potr&#224; schiacciare.</p> 
<p><A NAME="an_33:8">33:8</A>&nbsp;Davanti a me tu dunque hai detto (e ho bene udito il suono delle tue parole):</p> 
<p><A NAME="an_33:9">33:9</A>&nbsp;"Io sono puro, senza peccato; sono innocente, non c&#8217;&#232; iniquit&#224; in me;</p> 
<p><A NAME="an_33:10">33:10</A>&nbsp;ma Dio trova contro me degli appigli ostili, mi tiene per suo nemico;</p> 
<p><A NAME="an_33:11">33:11</A>&nbsp;mi mette i piedi nei ceppi, spia tutti i miei movimenti".</p> 
<p><A NAME="an_33:12">33:12</A>&nbsp;E io ti rispondo: In questo non hai ragione; giacch&#233; Dio &#232; pi&#249; grande dell&#8217;uomo.</p> 
<p><A NAME="an_33:13">33:13</A>&nbsp;Perch&#233; contendi con lui? poich&#8217;egli non rende conto d&#8217;alcuno dei suoi atti.</p> 
<p><A NAME="an_33:14">33:14</A>&nbsp;Iddio parla, bens&#236;, una volta ed anche due, ma l&#8217;uomo non ci bada;</p> 
<p><A NAME="an_33:15">33:15</A>&nbsp;parla per via di sogni, di visioni notturne, quando un sonno profondo cade sui mortali, quando sui loro letti essi giacciono assopiti;</p> 
<p><A NAME="an_33:16">33:16</A>&nbsp;allora egli apre i loro orecchi e d&#224; loro in segreto degli ammonimenti,</p> 
<p><A NAME="an_33:17">33:17</A>&nbsp;per distoglier l&#8217;uomo dal suo modo d&#8217;agire e tener lungi da lui la superbia;</p> 
<p><A NAME="an_33:18">33:18</A>&nbsp;per salvargli l&#8217;anima dalla fossa, la vita dal dardo mortale.</p> 
<p><A NAME="an_33:19">33:19</A>&nbsp;L&#8217;uomo &#232; anche ammonito sul suo letto, dal dolore, dall&#8217;agitazione incessante delle sue ossa;</p> 
<p><A NAME="an_33:20">33:20</A>&nbsp;quand&#8217;egli ha in avversione il pane, e l&#8217;anima sua schifa i cibi pi&#249; squisiti;</p> 
<p><A NAME="an_33:21">33:21</A>&nbsp;la carne gli si consuma, e sparisce, mentre le ossa, prima invisibili, gli escon fuori,</p> 
<p><A NAME="an_33:22">33:22</A>&nbsp;l&#8217;anima sua si avvicina alla fossa, e la sua vita a quelli che d&#224;nno la morte.</p> 
<p><A NAME="an_33:23">33:23</A>&nbsp;Ma se, presso a lui, v&#8217;&#232; un angelo, un interprete, uno solo fra i mille, che mostri all&#8217;uomo il suo dovere,</p> 
<p><A NAME="an_33:24">33:24</A>&nbsp;Iddio ha piet&#224; di lui e dice: "Risparmialo, che non scenda nella fossa! Ho trovato il suo riscatto".</p> 
<p><A NAME="an_33:25">33:25</A>&nbsp;Allora la sua carne divien fresca pi&#249; di quella d&#8217;un bimbo; egli torna ai giorni della sua giovinezza;</p> 
<p><A NAME="an_33:26">33:26</A>&nbsp;implora Dio, e Dio gli &#232; propizio; gli d&#224; di contemplare il suo volto con giubilo, e lo considera di nuovo come giusto.</p> 
<p><A NAME="an_33:27">33:27</A>&nbsp;Ed egli va cantando fra la gente e dice: "Avevo peccato, pervertito la giustizia, e non sono stato punito come meritavo.</p> 
<p><A NAME="an_33:28">33:28</A>&nbsp;Iddio ha riscattato l&#8217;anima mia, onde non scendesse nella fossa e la mia vita si schiude alla luce!"</p> 
<p><A NAME="an_33:29">33:29</A>&nbsp;Ecco, tutto questo Iddio lo fa due, tre volte, all&#8217;uomo,</p> 
<p><A NAME="an_33:30">33:30</A>&nbsp;per ritrarre l&#8217;anima di lui dalla fossa, perch&#233; su di lei splenda la luce della vita.</p> 
<p><A NAME="an_33:31">33:31</A>&nbsp;Sta&#8217; attento, Giobbe, dammi ascolto; taci, ed io parler&#242;.</p> 
<p><A NAME="an_33:32">33:32</A>&nbsp;Se hai qualcosa da dire, rispondimi, parla, ch&#233; io vorrei poterti dar ragione.</p> 
<p><A NAME="an_33:33">33:33</A>&nbsp;Se no, tu dammi ascolto, taci, e t&#8217;insegner&#242; la saviezza".</p> 
<p><A NAME="an_34:1">34:1</A>&nbsp;Elihu riprese a parlare e disse:</p> 
<p><A NAME="an_34:2">34:2</A>&nbsp;"O voi savi, ascoltate le mie parole! Voi che siete intelligenti, prestatemi orecchio!</p> 
<p><A NAME="an_34:3">34:3</A>&nbsp;Poich&#233; l&#8217;orecchio giudica dei discorsi, come il palato assapora le vivande.</p> 
<p><A NAME="an_34:4">34:4</A>&nbsp;Scegliamo quello ch&#8217;&#232; giusto, riconosciamo fra noi quello ch&#8217;&#232; buono.</p> 
<p><A NAME="an_34:5">34:5</A>&nbsp;Giobbe ha detto: "Sono giusto, ma Dio mi nega giustizia;</p> 
<p><A NAME="an_34:6">34:6</A>&nbsp;ho ragione, e passo da bugiardo; la mia ferita &#232; incurabile, e sono senza peccato".</p> 
<p><A NAME="an_34:7">34:7</A>&nbsp;Dov&#8217;&#232; l&#8217;uomo che al par di Giobbe tracanni gli empi scherni come l&#8217;acqua,</p> 
<p><A NAME="an_34:8">34:8</A>&nbsp;cammini in compagnia de&#8217; malfattori, e vada assieme con gli scellerati?</p> 
<p><A NAME="an_34:9">34:9</A>&nbsp;Poich&#233; ha detto: "Non giova nulla all&#8217;uomo l&#8217;avere il suo diletto in Dio".</p> 
<p><A NAME="an_34:10">34:10</A>&nbsp;Ascoltatemi dunque, o uomini di senno! Lungi da Dio il male, lungi dall&#8217;Onnipotente l&#8217;iniquit&#224;!</p> 
<p><A NAME="an_34:11">34:11</A>&nbsp;Poich&#8217;egli rende all&#8217;uomo secondo le sue opere, e fa trovare a ognuno il salario della sua condotta.</p> 
<p><A NAME="an_34:12">34:12</A>&nbsp;No, di certo Iddio non commette ingiustizie! l&#8217;Onnipotente non perverte il diritto.</p> 
<p><A NAME="an_34:13">34:13</A>&nbsp;Chi gli ha dato il governo della terra? Chi ha affidato l&#8217;universo alla sua cura?</p> 
<p><A NAME="an_34:14">34:14</A>&nbsp;S&#8217;ei non ponesse mente che a s&#233; stesso, se ritirasse a s&#233; il suo spirito e il suo soffio,</p> 
<p><A NAME="an_34:15">34:15</A>&nbsp;ogni carne perirebbe d&#8217;un tratto, l&#8217;uomo ritornerebbe in polvere.</p> 
<p><A NAME="an_34:16">34:16</A>&nbsp;Se tu se&#8217; intelligente, ascolta questo, porgi orecchio alla voce delle mie parole.</p> 
<p><A NAME="an_34:17">34:17</A>&nbsp;Uno che odiasse la giustizia potrebbe governare? E osi tu condannare il Giusto, il Potente,</p> 
<p><A NAME="an_34:18">34:18</A>&nbsp;che chiama i re "uomini da nulla" e i principi: "scellerati"?</p> 
<p><A NAME="an_34:19">34:19</A>&nbsp;che non porta rispetto all&#8217;apparenza de&#8217; grandi, che non considera il ricco pi&#249; del povero, perch&#233; son tutti opera delle sue mani?</p> 
<p><A NAME="an_34:20">34:20</A>&nbsp;In un attimo, essi muoiono; nel cuor della notte, la gente del popolo &#232; scossa e scompare, i potenti son portati via, senza man d&#8217;uomo.</p> 
<p><A NAME="an_34:21">34:21</A>&nbsp;Perch&#233; Iddio tien gli occhi aperti sulle vie de&#8217; mortali, e vede tutti i lor passi.</p> 
<p><A NAME="an_34:22">34:22</A>&nbsp;Non vi son tenebre, non v&#8217;&#232; ombra di morte, ove possa nascondersi chi opera iniquamente.</p> 
<p><A NAME="an_34:23">34:23</A>&nbsp;Dio non ha bisogno d&#8217;osservare a lungo un uomo per trarlo davanti a lui in giudizio.</p> 
<p><A NAME="an_34:24">34:24</A>&nbsp;Egli fiacca i potenti, senza inchiesta; e ne stabilisce altri al loro posto;</p> 
<p><A NAME="an_34:25">34:25</A>&nbsp;poich&#8217;egli conosce le loro azioni; li abbatte nella notte, e son fiaccati;</p> 
<p><A NAME="an_34:26">34:26</A>&nbsp;li colpisce come dei malvagi, in presenza di tutti,</p> 
<p><A NAME="an_34:27">34:27</A>&nbsp;perch&#233; si sono sviati da lui e non hanno posto mente ad alcuna delle sue vie;</p> 
<p><A NAME="an_34:28">34:28</A>&nbsp;han fatto salire a lui il gemito del povero, ed egli ha dato ascolto al gemito degli infelici.</p> 
<p><A NAME="an_34:29">34:29</A>&nbsp;Quando Iddio d&#224; requie chi lo condanner&#224;? Chi potr&#224; contemplarlo quando nasconde il suo volto a una nazione ovvero a un individuo,</p> 
<p><A NAME="an_34:30">34:30</A>&nbsp;per impedire all&#8217;empio di regnare, per allontanar dal popolo le insidie?</p> 
<p><A NAME="an_34:31">34:31</A>&nbsp;Quell&#8217;empio ha egli detto a Dio: "Io porto la mia pena, non far&#242; pi&#249; il male,</p> 
<p><A NAME="an_34:32">34:32</A>&nbsp;mostrami tu quel che non so vedere; se ho agito perversamente, non lo far&#242; pi&#249;"?</p> 
<p><A NAME="an_34:33">34:33</A>&nbsp;Dovr&#224; forse Iddio render la giustizia a modo tuo, che tu lo critichi? Ti dir&#224; forse: "Scegli tu, non io, quello che sai, dillo"?</p> 
<p><A NAME="an_34:34">34:34</A>&nbsp;La gente assennata e ogni uomo savio che m&#8217;ascolta, mi diranno:</p> 
<p><A NAME="an_34:35">34:35</A>&nbsp;"Giobbe parla senza giudizio, le sue parole sono senza intendimento".</p> 
<p><A NAME="an_34:36">34:36</A>&nbsp;Ebbene, sia Giobbe provato sino alla fine! poich&#233; le sue risposte son quelle degli iniqui,</p> 
<p><A NAME="an_34:37">34:37</A>&nbsp;poich&#233; aggiunge al peccato suo la ribellione, batte le mani in mezzo a noi, e moltiplica le sue parole contro Dio".</p> 
<p><A NAME="an_35:1">35:1</A>&nbsp;Poi Elihu riprese il discorso e disse:</p> 
<p><A NAME="an_35:2">35:2</A>&nbsp;"Credi tu d&#8217;aver ragione quando dici: "Dio non si cura della mia giustizia"?</p> 
<p><A NAME="an_35:3">35:3</A>&nbsp;Infatti hai detto: "Che mi giova? che guadagno io di pi&#249; a non peccare?"</p> 
<p><A NAME="an_35:4">35:4</A>&nbsp;Io ti dar&#242; la risposta: a te ed agli amici tuoi.</p> 
<p><A NAME="an_35:5">35:5</A>&nbsp;Considera i cieli, e vedi! guarda le nuvole, come sono pi&#249; in alto di te!</p> 
<p><A NAME="an_35:6">35:6</A>&nbsp;Se pecchi, che torto gli fai? Se moltiplichi i tuoi misfatti, che danno gli rechi?</p> 
<p><A NAME="an_35:7">35:7</A>&nbsp;Se sei giusto, che gli d&#224;i? Che ricev&#8217;egli dalla tua mano?</p> 
<p><A NAME="an_35:8">35:8</A>&nbsp;La tua malvagit&#224; non nuoce che al tuo simile, e la tua giustizia non giova che ai figli degli uomini.</p> 
<p><A NAME="an_35:9">35:9</A>&nbsp;Si grida per le molte oppressioni, si levano lamenti per la violenza dei grandi;</p> 
<p><A NAME="an_35:10">35:10</A>&nbsp;ma nessuno dice: "Dov&#8217;&#232; Dio, il mio creatore, che nella notte concede canti di gioia,</p> 
<p><A NAME="an_35:11">35:11</A>&nbsp;che ci fa pi&#249; intelligenti delle bestie de&#8217; campi e pi&#249; savi degli uccelli del cielo?"</p> 
<p><A NAME="an_35:12">35:12</A>&nbsp;Si grida, s&#236;, ma egli non risponde, a motivo della superbia dei malvagi.</p> 
<p><A NAME="an_35:13">35:13</A>&nbsp;Certo, Dio non d&#224; ascolto a lamenti vani; l&#8217;Onnipotente non ne fa nessun caso.</p> 
<p><A NAME="an_35:14">35:14</A>&nbsp;E tu, quando dici che non lo scorgi, la causa tua gli sta dinanzi; sappilo aspettare!</p> 
<p><A NAME="an_35:15">35:15</A>&nbsp;Ma ora, perch&#233; la sua ira non punisce, perch&#8217;egli non prende rigorosa conoscenza delle trasgressioni,</p> 
<p><A NAME="an_35:16">35:16</A>&nbsp;Giobbe apre vanamente le labbra e accumula parole senza conoscimento".</p> 
<p><A NAME="an_36:1">36:1</A>&nbsp;Poi Elihu seguitando disse:</p> 
<p><A NAME="an_36:2">36:2</A>&nbsp;"Aspetta un po&#8217;, io t&#8217;istruir&#242;; perch&#233; c&#8217;&#232; da dire ancora a pro di Dio.</p> 
<p><A NAME="an_36:3">36:3</A>&nbsp;Io trarr&#242; la mia scienza da lontano e render&#242; giustizia a colui che m&#8217;ha fatto.</p> 
<p><A NAME="an_36:4">36:4</A>&nbsp;Per certo, le mie parole non son bugiarde; ti sta dinanzi un uomo dotato di perfetta scienza.</p> 
<p><A NAME="an_36:5">36:5</A>&nbsp;Ecco, Iddio &#232; potente, ma non disdegna nessuno; &#232; potente per la forza dell&#8217;intelletto suo.</p> 
<p><A NAME="an_36:6">36:6</A>&nbsp;Ei non lascia viver l&#8217;empio, e fa ragione ai miseri.</p> 
<p><A NAME="an_36:7">36:7</A>&nbsp;Non storna lo sguardo suo dai giusti, ma li pone coi re sul trono, ve li fa sedere per sempre, e cos&#236; li esalta</p> 
<p><A NAME="an_36:8">36:8</A>&nbsp;Se gli uomini son talora stretti da catene se son presi nei legami dell&#8217;afflizione,</p> 
<p><A NAME="an_36:9">36:9</A>&nbsp;Dio fa lor conoscere la lor condotta, le loro trasgressioni, giacch&#233; si sono insuperbiti;</p> 
<p><A NAME="an_36:10">36:10</A>&nbsp;egli apre cos&#236; i loro orecchi a&#8217; suoi ammonimenti, e li esorta ad abbandonare il male.</p> 
<p><A NAME="an_36:11">36:11</A>&nbsp;Se l&#8217;ascoltano, se si sottomettono, finiscono i loro giorni nel benessere, e gli anni loro nella gioia;</p> 
<p><A NAME="an_36:12">36:12</A>&nbsp;ma, se non l&#8217;ascoltano, periscon trafitti da&#8217; suoi dardi, muoiono per mancanza d&#8217;intendimento.</p> 
<p><A NAME="an_36:13">36:13</A>&nbsp;Gli empi di cuore s&#8217;abbandonano alla collera, non implorano Iddio quand&#8217;ei gl&#8217;incatena;</p> 
<p><A NAME="an_36:14">36:14</A>&nbsp;cos&#236; muoiono nel fior degli anni, e la lor vita finisce come quella dei dissoluti;</p> 
<p><A NAME="an_36:15">36:15</A>&nbsp;ma Dio libera l&#8217;afflitto mediante l&#8217;afflizione, e gli apre gli orecchi mediante la sventura.</p> 
<p><A NAME="an_36:16">36:16</A>&nbsp;Te pure ei vuol trarre dalle fauci della distretta, al largo, dove non &#232; pi&#249; angustia, e coprir la tua mensa tranquilla di cibi succulenti.</p> 
<p><A NAME="an_36:17">36:17</A>&nbsp;Ma, se giudichi le vie di Dio come fan gli empi, il giudizio e la sentenza di lui ti piomberanno addosso.</p> 
<p><A NAME="an_36:18">36:18</A>&nbsp;Bada che la collera non ti trasporti alla bestemmia, e la grandezza del riscatto non t&#8217;induca a fuorviare!</p> 
<p><A NAME="an_36:19">36:19</A>&nbsp;Farebbe egli caso delle tue ricchezze? Non han valore per lui, n&#233; l&#8217;oro, n&#233; tutta la possanza dell&#8217;opulenza.</p> 
<p><A NAME="an_36:20">36:20</A>&nbsp;Non anelare a quella notte che porta via i popoli dal luogo loro.</p> 
<p><A NAME="an_36:21">36:21</A>&nbsp;Guardati bene dal volgerti all&#8217;iniquit&#224;, tu che sembri preferirla all&#8217;afflizione.</p> 
<p><A NAME="an_36:22">36:22</A>&nbsp;Vedi, Iddio &#232; eccelso nella sua potenza; chi pu&#242; insegnare come lui?</p> 
<p><A NAME="an_36:23">36:23</A>&nbsp;Chi gli prescrive la via da seguire? Chi osa dirgli: "Tu hai fatto male?"</p> 
<p><A NAME="an_36:24">36:24</A>&nbsp;Pensa piuttosto a magnificar le sue opere; gli uomini le celebrano nei loro canti,</p> 
<p><A NAME="an_36:25">36:25</A>&nbsp;tutti le ammirano, il mortale le contempla da lungi.</p> 
<p><A NAME="an_36:26">36:26</A>&nbsp;S&#236;, Iddio &#232; grande e noi non lo possiam conoscere; incalcolabile &#232; il numero degli anni suoi.</p> 
<p><A NAME="an_36:27">36:27</A>&nbsp;Egli attrae a s&#233; le gocciole dell&#8217;acqua; dai vapori ch&#8217;egli ha formato stilla la pioggia.</p> 
<p><A NAME="an_36:28">36:28</A>&nbsp;Le nubi la spandono, la rovesciano sulla folla de&#8217; mortali.</p> 
<p><A NAME="an_36:29">36:29</A>&nbsp;E chi pu&#242; capire lo spiegamento delle nubi, i fragori che scoppiano nel suo padiglione?</p> 
<p><A NAME="an_36:30">36:30</A>&nbsp;Ecco, ora egli spiega intorno a s&#233; la sua luce, or prende per coperta le profondit&#224; del mare.</p> 
<p><A NAME="an_36:31">36:31</A>&nbsp;Per tal modo punisce i popoli, e d&#224; loro del cibo in abbondanza.</p> 
<p><A NAME="an_36:32">36:32</A>&nbsp;S&#8217;empie di fulmini le mani, e li lancia contro gli avversari.</p> 
<p><A NAME="an_36:33">36:33</A>&nbsp;Il rombo del tuono annunzia ch&#8217;ei viene, gli animali lo presenton vicino.</p> 
<p><A NAME="an_37:1">37:1</A>&nbsp;A tale spettacolo il cuor mi trema e balza fuor del suo luogo.</p> 
<p><A NAME="an_37:2">37:2</A>&nbsp;Udite, udite il fragore della sua voce, il rombo che esce dalla sua bocca!</p> 
<p><A NAME="an_37:3">37:3</A>&nbsp;Egli lo lancia sotto tutti i cieli e il suo lampo guizza fino ai lembi della terra.</p> 
<p><A NAME="an_37:4">37:4</A>&nbsp;Dopo il lampo, una voce rugge; egli tuona con la sua voce maestosa; e quando s&#8217;ode la voce, il fulmine non e gi&#224; pi&#249; nella sua mano.</p> 
<p><A NAME="an_37:5">37:5</A>&nbsp;Iddio tuona con la sua voce maravigliosamente; grandi cose egli fa che noi non intendiamo.</p> 
<p><A NAME="an_37:6">37:6</A>&nbsp;Dice alla neve: "Cadi sulla terra!" lo dice al nembo della pioggia, al nembo delle piogge torrenziali.</p> 
<p><A NAME="an_37:7">37:7</A>&nbsp;Rende inerte ogni mano d&#8217;uomo, onde tutti i mortali, che son opera sua, imparino a conoscerlo.</p> 
<p><A NAME="an_37:8">37:8</A>&nbsp;Le bestie selvagge vanno nel covo, e stan ritirate entro le tane.</p> 
<p><A NAME="an_37:9">37:9</A>&nbsp;Dai recessi del sud viene l&#8217;uragano, dagli aquiloni il freddo.</p> 
<p><A NAME="an_37:10">37:10</A>&nbsp;Al soffio di Dio si forma il ghiaccio e si contrae la distesa dell&#8217;acque.</p> 
<p><A NAME="an_37:11">37:11</A>&nbsp;Egli carica pure le nubi d&#8217;umidit&#224;, disperde lontano le nuvole che portano i suoi lampi</p> 
<p><A NAME="an_37:12">37:12</A>&nbsp;ed esse, da lui guidate, vanno vagando nei lor giri per eseguir quanto ei loro comanda sopra la faccia di tutta la terra;</p> 
<p><A NAME="an_37:13">37:13</A>&nbsp;e le manda o come flagello, o come beneficio alla sua terra, o come prova della sua bont&#224;.</p> 
<p><A NAME="an_37:14">37:14</A>&nbsp;Porgi l&#8217;orecchio a questo, o Giobbe; fermati, e considera le maraviglie di Dio!</p> 
<p><A NAME="an_37:15">37:15</A>&nbsp;Sai tu come Iddio le diriga e faccia guizzare il lampo dalle sue nubi?</p> 
<p><A NAME="an_37:16">37:16</A>&nbsp;Conosci tu l&#8217;equilibrio delle nuvole, le maraviglie di colui la cui scienza &#232; perfetta?</p> 
<p><A NAME="an_37:17">37:17</A>&nbsp;Sai tu come mai gli abiti tuoi sono caldi quando la terra s&#8217;assopisce sotto il soffio dello scirocco?</p> 
<p><A NAME="an_37:18">37:18</A>&nbsp;Puoi tu, come lui, distendere i cieli e farli solidi come uno specchio di metallo?</p> 
<p><A NAME="an_37:19">37:19</A>&nbsp;Insegnaci tu che dirgli!&#8230; Nelle tenebre nostre, noi non abbiam parole.</p> 
<p><A NAME="an_37:20">37:20</A>&nbsp;Gli si annunzier&#224; forse ch&#8217;io voglio parlare? Ma chi mai pu&#242; bramare d&#8217;essere inghiottito?</p> 
<p><A NAME="an_37:21">37:21</A>&nbsp;Nessuno pu&#242; fissare il sole che sfolgora ne&#8217; cieli quando v&#8217;&#232; passato il vento a renderli tersi.</p> 
<p><A NAME="an_37:22">37:22</A>&nbsp;Dal settentrione viene l&#8217;oro; ma Dio &#232; circondato da una maest&#224; terribile;</p> 
<p><A NAME="an_37:23">37:23</A>&nbsp;l&#8217;Onnipotente noi non lo possiam scoprire. Egli &#232; grande in forza, in equit&#224;, in perfetta giustizia; egli non opprime alcuno.</p> 
<p><A NAME="an_37:24">37:24</A>&nbsp;Perci&#242; gli uomini lo temono; ei non degna d&#8217;uno sguardo chi si presume savio".</p> 
<p><A NAME="an_38:1">38:1</A>&nbsp;Allora l&#8217;Eterno rispose a Giobbe dal seno della tempesta, e disse:</p> 
<p><A NAME="an_38:2">38:2</A>&nbsp;"Chi &#232; costui che oscura i miei disegni con parole prive di senno?</p> 
<p><A NAME="an_38:3">38:3</A>&nbsp;Ors&#249;, cingiti i lombi come un prode; io ti far&#242; delle domande e tu insegnami!</p> 
<p><A NAME="an_38:4">38:4</A>&nbsp;Dov&#8217;eri tu quand&#8217;io fondavo la terra? Dillo, se hai tanta intelligenza.</p> 
<p><A NAME="an_38:5">38:5</A>&nbsp;Chi ne fiss&#242; le dimensioni? giacch&#233; tu il sai! chi tir&#242; sovr&#8217;essa la corda da misurare?</p> 
<p><A NAME="an_38:6">38:6</A>&nbsp;Su che furon poggiate le sue fondamenta, o chi ne pose la pietra angolare</p> 
<p><A NAME="an_38:7">38:7</A>&nbsp;quando le stelle del mattino cantavan tutte assieme e tutti i figli di Dio davan in gridi di giubilo?</p> 
<p><A NAME="an_38:8">38:8</A>&nbsp;Chi chiuse con porte il mare balzante fuor dal seno materno,</p> 
<p><A NAME="an_38:9">38:9</A>&nbsp;quando gli detti le nubi per vestimento e per fasce l&#8217;oscurit&#224;,</p> 
<p><A NAME="an_38:10">38:10</A>&nbsp;quando gli tracciai de&#8217; confini, gli misi sbarre e porte,</p> 
<p><A NAME="an_38:11">38:11</A>&nbsp;e dissi: "Fin qui tu verrai, e non oltre; qui si fermer&#224; l&#8217;orgoglio de&#8217; tuoi flutti?"</p> 
<p><A NAME="an_38:12">38:12</A>&nbsp;Hai tu mai, in vita tua, comandato al mattino? o insegnato il suo luogo all&#8217;aurora,</p> 
<p><A NAME="an_38:13">38:13</A>&nbsp;perch&#8217;ella afferri i lembi della terra, e ne scuota via i malvagi?</p> 
<p><A NAME="an_38:14">38:14</A>&nbsp;La terra si trasfigura come creta sotto il sigillo, e appar come vestita d&#8217;un ricco manto;</p> 
<p><A NAME="an_38:15">38:15</A>&nbsp;i malfattori sono privati della luce loro, e il braccio, alzato gi&#224;, &#232; spezzato.</p> 
<p><A NAME="an_38:16">38:16</A>&nbsp;Sei tu penetrato fino alle sorgenti del mare? hai tu passeggiato in fondo all&#8217;abisso?</p> 
<p><A NAME="an_38:17">38:17</A>&nbsp;Le porte della morte ti son esse state scoperte? Hai tu veduto le porte dell&#8217;ombra di morte?</p> 
<p><A NAME="an_38:18">38:18</A>&nbsp;Hai tu abbracciato collo sguardo l&#8217;ampiezza della terra? Parla, se la conosci tutta!</p> 
<p><A NAME="an_38:19">38:19</A>&nbsp;Dov&#8217;&#232; la via che guida al soggiorno della luce? E la tenebra dov&#8217;&#232; la sua dimora?</p> 
<p><A NAME="an_38:20">38:20</A>&nbsp;Le puoi tu menare verso i loro domini, e sai tu bene i sentieri per ricondurle a casa?</p> 
<p><A NAME="an_38:21">38:21</A>&nbsp;Lo sai di sicuro! ch&#233; tu eri, allora, gi&#224; nato, e il numero de&#8217; tuoi giorni &#232; grande!&#8230;</p> 
<p><A NAME="an_38:22">38:22</A>&nbsp;Sei tu entrato ne&#8217; depositi della neve? Li hai visti i depositi della grandine</p> 
<p><A NAME="an_38:23">38:23</A>&nbsp;ch&#8217;io tengo in serbo per i tempi della distretta, pel giorno della battaglia e della guerra?</p> 
<p><A NAME="an_38:24">38:24</A>&nbsp;Per quali vie si diffonde la luce e si sparge il vento orientale sulla terra?</p> 
<p><A NAME="an_38:25">38:25</A>&nbsp;Chi ha aperto i canali all&#8217;acquazzone e segnato la via al lampo dei tuoni,</p> 
<p><A NAME="an_38:26">38:26</A>&nbsp;perch&#233; la pioggia cada sulla terra inabitata, sul deserto ove non sta alcun uomo,</p> 
<p><A NAME="an_38:27">38:27</A>&nbsp;e disseti le solitudini desolate, s&#236; che vi germogli e cresca l&#8217;erba?</p> 
<p><A NAME="an_38:28">38:28</A>&nbsp;Ha forse la pioggia un padre? o chi genera le gocce della rugiada?</p> 
<p><A NAME="an_38:29">38:29</A>&nbsp;Dal seno di chi esce il ghiaccio, e la brina del cielo chi la d&#224; alla luce?</p> 
<p><A NAME="an_38:30">38:30</A>&nbsp;Le acque, divenute come pietra, si nascondono, e la superficie dell&#8217;abisso si congela.</p> 
<p><A NAME="an_38:31">38:31</A>&nbsp;Sei tu che stringi i legami delle Pleiadi, o potresti tu scioglier le catene d&#8217;Orione?</p> 
<p><A NAME="an_38:32">38:32</A>&nbsp;Sei tu che, al suo tempo, fai apparire le costellazioni e guidi la grand&#8217;Orsa insieme a&#8217; suoi piccini?</p> 
<p><A NAME="an_38:33">38:33</A>&nbsp;Conosci tu le leggi del cielo? e regoli tu il dominio di esso sulla terra?</p> 
<p><A NAME="an_38:34">38:34</A>&nbsp;Puoi tu levar la voce fino alle nubi, e far che abbondanza di pioggia ti ricopra?</p> 
<p><A NAME="an_38:35">38:35</A>&nbsp;I fulmini parton forse al tuo comando? Ti dicono essi: "Eccoci qua"?</p> 
<p><A NAME="an_38:36">38:36</A>&nbsp;Chi ha messo negli strati delle nubi sapienza, o chi ha dato intelletto alla meteora?</p> 
<p><A NAME="an_38:37">38:37</A>&nbsp;Chi conta con sapienza le nubi? e gli otri del cielo chi li versa</p> 
<p><A NAME="an_38:38">38:38</A>&nbsp;allorch&#233; la polvere stemperata diventa come una massa in fusione e le zolle de&#8217; campi si saldan fra loro?</p> 
<p><A NAME="an_38:39">38:39</A>&nbsp;Sei tu che cacci la preda per la leonessa, che sazi la fame de&#8217; leoncelli</p> 
<p><A NAME="an_38:40">38:40</A>&nbsp;quando si appiattano nelle tane e si mettono in agguato nella macchia?</p> 
<p><A NAME="an_38:41">38:41</A>&nbsp;Chi provvede il pasto al corvo quando i suoi piccini gridano a Dio e vanno errando senza cibo?</p> 
<p><A NAME="an_39:1">39:1</A>&nbsp;Sai tu quando le capre selvagge delle rocce figliano? Hai tu osservato quando le cerve partoriscono?</p> 
<p><A NAME="an_39:2">39:2</A>&nbsp;Conti tu i mesi della lor pregnanza e sai tu il momento in cui debbono sgravarsi?</p> 
<p><A NAME="an_39:3">39:3</A>&nbsp;S&#8217;accosciano, fanno i lor piccini, e son tosto liberate dalle loro doglie;</p> 
<p><A NAME="an_39:4">39:4</A>&nbsp;i lor piccini si fanno forti, crescono all&#8217;aperto, se ne vanno, e non tornan pi&#249; alle madri.</p> 
<p><A NAME="an_39:5">39:5</A>&nbsp;Chi manda libero l&#8217;on&#224;gro, e chi scioglie i legami all&#8217;asino salvatico,</p> 
<p><A NAME="an_39:6">39:6</A>&nbsp;al quale ho dato per dimora il deserto, e la terra salata per abitazione?</p> 
<p><A NAME="an_39:7">39:7</A>&nbsp;Egli si beffa del frastuono della citt&#224;, e non ode grida di padrone.</p> 
<p><A NAME="an_39:8">39:8</A>&nbsp;Batte le montagne della sua pastura, e va in traccia d&#8217;ogni filo di verde.</p> 
<p><A NAME="an_39:9">39:9</A>&nbsp;Il bufalo vorr&#224; egli servirti o passar la notte presso alla tua mangiatoia?</p> 
<p><A NAME="an_39:10">39:10</A>&nbsp;Legherai tu il bufalo con una corda perch&#233; faccia il solco? erpicher&#224; egli le valli dietro a te?</p> 
<p><A NAME="an_39:11">39:11</A>&nbsp;Ti fiderai di lui perch&#233; la sua forza &#232; grande? Lascerai a lui il tuo lavoro?</p> 
<p><A NAME="an_39:12">39:12</A>&nbsp;Conterai su lui perch&#233; ti porti a casa la raccolta e ti ammonti il grano sull&#8217;aia?</p> 
<p><A NAME="an_39:13">39:13</A>&nbsp;Lo struzzo batte allegramente l&#8217;ali; ma le penne e le piume di lui son esse pietose?</p> 
<p><A NAME="an_39:14">39:14</A>&nbsp;No, poich&#8217;egli abbandona sulla terra le proprie uova e le lascia scaldar sopra la sabbia.</p> 
<p><A NAME="an_39:15">39:15</A>&nbsp;Egli dimentica che un piede le potr&#224; schiacciare, e che le bestie dei campi le potran calpestare.</p> 
<p><A NAME="an_39:16">39:16</A>&nbsp;Tratta duramente i suoi piccini, quasi non fosser suoi; la sua fatica sar&#224; vana, ma ci&#242; non lo turba,</p> 
<p><A NAME="an_39:17">39:17</A>&nbsp;ch&#233; Iddio l&#8217;ha privato di sapienza, e non gli ha impartito intelligenza.</p> 
<p><A NAME="an_39:18">39:18</A>&nbsp;Ma quando si leva e piglia lo slancio, si beffa del cavallo e di chi lo cavalca.</p> 
<p><A NAME="an_39:19">39:19</A>&nbsp;Sei tu che d&#224;i al cavallo il coraggio? che gli vesti il collo d&#8217;una fremente criniera?</p> 
<p><A NAME="an_39:20">39:20</A>&nbsp;Sei tu che lo fai saltar come la locusta? Il fiero suo nitrito incute spavento.</p> 
<p><A NAME="an_39:21">39:21</A>&nbsp;Raspa la terra nella valle ed esulta della sua forza; si slancia incontro alle armi.</p> 
<p><A NAME="an_39:22">39:22</A>&nbsp;Della paura si ride, non trema, non indietreggia davanti alla spada.</p> 
<p><A NAME="an_39:23">39:23</A>&nbsp;Gli risuona addosso il turcasso, la folgorante lancia e il dardo.</p> 
<p><A NAME="an_39:24">39:24</A>&nbsp;Con fremente furia divora la terra. Non sta pi&#249; fermo quando suona la tromba.</p> 
<p><A NAME="an_39:25">39:25</A>&nbsp;Com&#8217;ode lo squillo, dice: Aha! e fiuta da lontano la battaglia, la voce tonante dei capi, e il grido di guerra.</p> 
<p><A NAME="an_39:26">39:26</A>&nbsp;E&#8217; l&#8217;intelligenza tua che allo sparviere fa spiccare il volo e spiegar l&#8217;ali verso mezzogiorno?</p> 
<p><A NAME="an_39:27">39:27</A>&nbsp;E&#8217; forse al tuo comando che l&#8217;aquila si leva in alto e fa il suo nido nei luoghi elevati?</p> 
<p><A NAME="an_39:28">39:28</A>&nbsp;Abita nelle rocce e vi pernotta; sta sulla punta delle rupi, sulle vette scoscese;</p> 
<p><A NAME="an_39:29">39:29</A>&nbsp;di l&#224; spia la preda, e i suoi occhi miran lontano.</p> 
<p><A NAME="an_39:30">39:30</A>&nbsp;I suoi piccini s&#8217;abbeveran di sangue, e dove son de&#8217; corpi morti, ivi ella si trova".</p> 
<p><A NAME="an_40:1">40:1</A>&nbsp;L&#8217;Eterno continu&#242; a rispondere a Giobbe e disse:</p> 
<p><A NAME="an_40:2">40:2</A>&nbsp;"Il censore dell&#8217;Onnipotente vuole ancora contendere con lui? Colui che censura Iddio ha egli una risposta a tutto questo?"</p> 
<p><A NAME="an_40:3">40:3</A>&nbsp;Allora Giobbe rispose all&#8217;Eterno e disse:</p> 
<p><A NAME="an_40:4">40:4</A>&nbsp;"Ecco, io son troppo meschino; che ti risponderei? Io mi metto la mano sulla bocca.</p> 
<p><A NAME="an_40:5">40:5</A>&nbsp;Ho parlato una volta, ma non riprender&#242; la parola, due volte&#8230; ma non lo far&#242; pi&#249;".</p> 
<p><A NAME="an_40:6">40:6</A>&nbsp;L&#8217;Eterno allora rispose a Giobbe dal seno della tempesta, e disse:</p> 
<p><A NAME="an_40:7">40:7</A>&nbsp;"Ors&#249;, cingiti i lombi come un prode; ti far&#242; delle domande e tu insegnami!</p> 
<p><A NAME="an_40:8">40:8</A>&nbsp;Vuoi tu proprio annullare il mio giudizio? condannar me per giustificar te stesso?</p> 
<p><A NAME="an_40:9">40:9</A>&nbsp;Hai tu un braccio pari a quello di Dio? o una voce che tuoni come la sua?</p> 
<p><A NAME="an_40:10">40:10</A>&nbsp;Su via, adornati di maest&#224;, di grandezza, rivestiti di splendore, di magnificenza!</p> 
<p><A NAME="an_40:11">40:11</A>&nbsp;Da&#8217; libero corso ai furori dell&#8217;ira tua; mira tutti i superbi e abbassali!</p> 
<p><A NAME="an_40:12">40:12</A>&nbsp;Mira tutti i superbi e umiliali! e schiaccia gli empi dovunque stanno!</p> 
<p><A NAME="an_40:13">40:13</A>&nbsp;Seppelliscili tutti assieme nella polvere, copri di bende la lor faccia nel buio della tomba!</p> 
<p><A NAME="an_40:14">40:14</A>&nbsp;Allora, anch&#8217;io ti loder&#242;, perch&#233; la tua destra t&#8217;avr&#224; dato la vittoria.</p> 
<p><A NAME="an_40:15">40:15</A>&nbsp;Guarda l&#8217;ippopotamo che ho fatto al par di te; esso mangia l&#8217;erba come il bove.</p> 
<p><A NAME="an_40:16">40:16</A>&nbsp;Ecco la sua forza &#232; nei suoi lombi, e il vigor suo nei muscoli del ventre.</p> 
<p><A NAME="an_40:17">40:17</A>&nbsp;Stende rigida come un cedro la coda; i nervi delle sue cosce sono intrecciati insieme.</p> 
<p><A NAME="an_40:18">40:18</A>&nbsp;Le sue ossa sono tubi di rame; le sue membra, sbarre di ferro.</p> 
<p><A NAME="an_40:19">40:19</A>&nbsp;Esso &#232; il capolavoro di Dio; colui che lo fece l&#8217;ha fornito di falce,</p> 
<p><A NAME="an_40:20">40:20</A>&nbsp;perch&#233; i monti gli producon la pastura; e l&#224; tutte le bestie de&#8217; campi gli scherzano intorno.</p> 
<p><A NAME="an_40:21">40:21</A>&nbsp;Si giace sotto i loti, nel folto de&#8217; canneti, in mezzo alle paludi.</p> 
<p><A NAME="an_40:22">40:22</A>&nbsp;I loti lo copron dell&#8217;ombra loro, i salci del torrente lo circondano.</p> 
<p><A NAME="an_40:23">40:23</A>&nbsp;Straripi pure il fiume, ei non trema; rimane calmo, anche se avesse un Giordano alla gola.</p> 
<p><A NAME="an_40:24">40:24</A>&nbsp;Potrebbe alcuno impadronirsene assalendolo di fronte? o prenderlo colle reti per forargli il naso?</p> 
<p><A NAME="an_41:1">41:1</A>&nbsp;(H40-25) Prenderai tu il coccodrillo all&#8217;amo? Gli assicurerai la lingua colla corda?</p> 
<p><A NAME="an_41:2">41:2</A>&nbsp;(H40-26) Gli passerai un giunco per le narici? Gli forerai le mascelle con l&#8217;uncino?</p> 
<p><A NAME="an_41:3">41:3</A>&nbsp;(H40-27) Ti rivolger&#224; egli molte supplicazioni? Ti dir&#224; egli delle parole dolci?</p> 
<p><A NAME="an_41:4">41:4</A>&nbsp;(H40-28) Far&#224; egli teco un patto perch&#233; tu lo prenda per sempre al tuo servizio?</p> 
<p><A NAME="an_41:5">41:5</A>&nbsp;(H40-29) Scherzerai tu con lui come fosse un uccello? L&#8217;attaccherai a un filo per divertir le tue ragazze?</p> 
<p><A NAME="an_41:6">41:6</A>&nbsp;(H40-30) Ne trafficheranno forse i pescatori? Lo spartiranno essi fra i negozianti?</p> 
<p><A NAME="an_41:7">41:7</A>&nbsp;(H40-31) Gli coprirai tu la pelle di dardi e la testa di ramponi?</p> 
<p><A NAME="an_41:8">41:8</A>&nbsp;(H40-32) Mettigli un po&#8217; le mani addosso!&#8230; Ti ricorderai del combattimento e non ci tornerai!</p> 
<p><A NAME="an_41:9">41:9</A>&nbsp;(H41-1) Ecco, fallace &#232; la speranza di chi l&#8217;assale; basta scorgerlo e s&#8217;&#232; atterrati.</p> 
<p><A NAME="an_41:10">41:10</A>&nbsp;(H41-2) Nessuno &#232; tanto ardito da provocarlo. E chi dunque oser&#224; starmi a fronte?</p> 
<p><A NAME="an_41:11">41:11</A>&nbsp;(H41-3) Chi mi ha anticipato alcun che perch&#8217;io glielo debba rendere? Sotto tutti i cieli, ogni cosa &#232; mia.</p> 
<p><A NAME="an_41:12">41:12</A>&nbsp;(H41-4) E non vo&#8217; tacer delle sue membra, della sua gran forza, della bellezza della sua armatura.</p> 
<p><A NAME="an_41:13">41:13</A>&nbsp;(H41-5) Chi l&#8217;ha mai spogliato della sua corazza? Chi &#232; penetrato fra la doppia fila de&#8217; suoi denti?</p> 
<p><A NAME="an_41:14">41:14</A>&nbsp;(H41-6) Chi gli ha aperti i due battenti della gola? Intorno alla chiostra de&#8217; suoi denti sta il terrore.</p> 
<p><A NAME="an_41:15">41:15</A>&nbsp;(H41-7) Superbe son le file de&#8217; suoi scudi, strettamente uniti come da un sigillo.</p> 
<p><A NAME="an_41:16">41:16</A>&nbsp;(H41-8) Uno tocca l&#8217;altro, e tra loro non passa l&#8217;aria.</p> 
<p><A NAME="an_41:17">41:17</A>&nbsp;(H41-9) Sono saldati assieme, si tengono stretti, sono inseparabili.</p> 
<p><A NAME="an_41:18">41:18</A>&nbsp;(H41-10) I suoi starnuti d&#224;nno sprazzi di luce; i suoi occhi son come le palpebre dell&#8217;aurora.</p> 
<p><A NAME="an_41:19">41:19</A>&nbsp;(H41-11) Dalla sua bocca partono vampe, ne scappan fuori scintille di fuoco.</p> 
<p><A NAME="an_41:20">41:20</A>&nbsp;(H41-12) Dalle sue narici esce un fumo, come da una pignatta che bolla o da una caldaia.</p> 
<p><A NAME="an_41:21">41:21</A>&nbsp;(H41-13) L&#8217;alito suo accende i carboni, e una fiamma gli erompe dalla gola.</p> 
<p><A NAME="an_41:22">41:22</A>&nbsp;(H41-14) Nel suo collo risiede la forza, dinanzi a lui salta il terrore.</p> 
<p><A NAME="an_41:23">41:23</A>&nbsp;(H41-15) Compatte sono in lui le parti flosce della carne, gli stanno salde addosso, non si muovono.</p> 
<p><A NAME="an_41:24">41:24</A>&nbsp;(H41-16) Il suo cuore &#232; duro come il sasso, duro come la macina di sotto.</p> 
<p><A NAME="an_41:25">41:25</A>&nbsp;(H41-17) Quando si rizza, tremano i pi&#249; forti, e dalla paura son fuori di s&#233;.</p> 
<p><A NAME="an_41:26">41:26</A>&nbsp;(H41-18) Invano lo si attacca con la spada; a nulla valgon lancia, giavellotto, corazza.</p> 
<p><A NAME="an_41:27">41:27</A>&nbsp;(H41-19) Il ferro &#232; per lui come paglia; il rame, come legno tarlato.</p> 
<p><A NAME="an_41:28">41:28</A>&nbsp;(H41-20) La figlia dell&#8217;arco non lo mette in fuga; le pietre della fionda si mutano per lui in stoppia.</p> 
<p><A NAME="an_41:29">41:29</A>&nbsp;(H41-21) Stoppia gli par la mazza e si ride del fremer della lancia.</p> 
<p><A NAME="an_41:30">41:30</A>&nbsp;(H41-22) Il suo ventre &#232; armato di punte acute, e lascia come tracce d&#8217;erpice sul fango.</p> 
<p><A NAME="an_41:31">41:31</A>&nbsp;(H41-23) Fa bollire l&#8217;abisso come una caldaia, del mare fa come un gran vaso da profumi.</p> 
<p><A NAME="an_41:32">41:32</A>&nbsp;(H41-24) Si lascia dietro una scia di luce; l&#8217;abisso par coperto di bianca chioma.</p> 
<p><A NAME="an_41:33">41:33</A>&nbsp;(H41-25) Non v&#8217;&#232; sulla terra chi lo domi; &#232; stato fatto per non aver paura.</p> 
<p><A NAME="an_41:34">41:34</A>&nbsp;(H41-26) Guarda in faccia tutto ci&#242; ch&#8217;&#232; eccelso, &#232; re su tutte le belve pi&#249; superbe".</p> 
<p><A NAME="an_42:1">42:1</A>&nbsp;Allora Giobbe rispose all&#8217;Eterno e disse:</p> 
<p><A NAME="an_42:2">42:2</A>&nbsp;"Io riconosco che tu puoi tutto, e che nulla pu&#242; impedirti d&#8217;eseguire un tuo disegno.</p> 
<p><A NAME="an_42:3">42:3</A>&nbsp;Chi &#232; colui che senza intendimento offusca il tuo disegno?&#8230; S&#236;, ne ho parlato; ma non lo capivo; son cose per me troppo maravigliose ed io non le conosco.</p> 
<p><A NAME="an_42:4">42:4</A>&nbsp;Deh, ascoltami, io parler&#242;; io ti far&#242; delle domande e tu insegnami!</p> 
<p><A NAME="an_42:5">42:5</A>&nbsp;Il mio orecchio avea sentito parlar di te ma ora l&#8217;occhio mio t&#8217;ha veduto.</p> 
<p><A NAME="an_42:6">42:6</A>&nbsp;Perci&#242; mi ritratto, mi pento sulla polvere e sulla cenere".</p> 
<p><A NAME="an_42:7">42:7</A>&nbsp;Dopo che ebbe rivolto questi discorsi a Giobbe, l&#8217;Eterno disse a Elifaz di Teman: "L&#8217;ira mia &#232; accesa contro te e contro i tuoi due amici, perch&#233; non avete parlato di me secondo la verit&#224;, come ha fatto il mio servo Giobbe.</p> 
<p><A NAME="an_42:8">42:8</A>&nbsp;Ora dunque prendetevi sette tori e sette montoni, venite a trovare il mio servo Giobbe e offriteli in olocausto per voi stessi. Il mio servo Giobbe pregher&#224; per voi; ed io avr&#242; riguardo a lui per non punir la vostra follia; poich&#233; non avete parlato di me secondo la verit&#224;, come ha fatto il mio servo Giobbe".</p> 
<p><A NAME="an_42:9">42:9</A>&nbsp;Elifaz di Teman e Bildad di Suach e Tsofar di Naama se ne andarono e fecero come l&#8217;Eterno aveva loro ordinato; e l&#8217;Eterno ebbe riguardo a Giobbe.</p> 
<p><A NAME="an_42:10">42:10</A>&nbsp;E quando Giobbe ebbe pregato per i suoi amici, l&#8217;Eterno lo ristabil&#236; nella condizione di prima e gli rese il doppio di tutto quello che gi&#224; gli era appartenuto.</p> 
<p><A NAME="an_42:11">42:11</A>&nbsp;Tutti i suoi fratelli, tutte le sue sorelle e tutte le sue conoscenze di prima vennero a trovarlo, mangiarono con lui in casa sua, gli fecero le loro condoglianze e lo consolarono di tutti i mali che l&#8217;Eterno gli avea fatto cadere addosso; e ognuno d&#8217;essi gli dette un pezzo d&#8217;argento e un anello d&#8217;oro.</p> 
<p><A NAME="an_42:12">42:12</A>&nbsp;E l&#8217;Eterno bened&#236; gli ultimi anni di Giobbe pi&#249; de&#8217; primi; ed ei s&#8217;ebbe quattordicimila pecore, seimila cammelli, mille paia di bovi e mille asine.</p> 
<p><A NAME="an_42:13">42:13</A>&nbsp;E s&#8217;ebbe pure sette figliuoli e tre figliuole;</p> 
<p><A NAME="an_42:14">42:14</A>&nbsp;e chiam&#242; la prima, Colomba; la seconda, Cassia; la terza, Cornustibia.</p> 
<p><A NAME="an_42:15">42:15</A>&nbsp;E in tutto il paese non c&#8217;eran donne cos&#236; belle come le figliuole di Giobbe; e il padre assegn&#242; loro una eredit&#224; tra i loro fratelli.</p> 
<p><A NAME="an_42:16">42:16</A>&nbsp;Giobbe, dopo questo, visse centoquarant&#8217;anni, e vide i suoi figliuoli e i figliuoli dei suoi figliuoli, fino alla quarta generazione.</p> 
<p><A NAME="an_42:17">42:17</A>&nbsp;Poi Giobbe mor&#236; vecchio e sazio di giorni.</p> 
<p><HR>
<CENTER>
<A HREF="psa">Next: Psalms</A></CENTER>
</BODY>
</HTML>
