[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mic)  [Next](hab) 

------------------------------------------------------------------------

### Italian Bible: Nahum

<span id="an_1:1">1:1</span> Oracolo relativo a Ninive; libro della
visione di Nahum d’Elkosh.

<span id="an_1:2">1:2</span> L’Eterno è un Dio geloso e vendicatore;
L’Eterno è vendicatore e pieno di furore; l’Eterno si vendica dei suoi
avversari, e serba il cruccio per i suoi nemici.

<span id="an_1:3">1:3</span> L’Eterno è lento all’ira, è grande in
forza, ma non tiene il colpevole per innocente. L’Eterno cammina nel
turbine e nella tempesta, e le nuvole son la polvere de’ suoi piedi.

<span id="an_1:4">1:4</span> Egli sgrida il mare e lo prosciuga,
dissecca tutti i fiumi. Basan langue, langue il Carmelo, e langue il
fiore del Libano.

<span id="an_1:5">1:5</span> I monti tremano davanti a lui, si struggono
i colli; la terra si solleva alla sua presenza, e il mondo con tutti i
suoi abitanti.

<span id="an_1:6">1:6</span> Chi può reggere davanti alla sua
indignazione? Chi può sussistere sotto l’ardore della sua ira? Il suo
furore si spande come fuoco, e le scoscendono davanti a lui.

<span id="an_1:7">1:7</span> L’Eterno è buono; è una fortezza nel giorno
della distretta, ed egli conosce quelli che si rifugiano in lui.

<span id="an_1:8">1:8</span> Ma con una irrompente inondazione egli farà
una totale distruzione del luogo ov’è Ninive, e inseguirà i propri
nemici fin nelle tenebre.

<span id="an_1:9">1:9</span> Che meditate voi contro l’Eterno? Egli farà
una distruzione totale; la distretta non sorgerà due volte.

<span id="an_1:10">1:10</span> Poiché fossero pur intrecciati come spine
e fradici pel vino ingollato, saran divorati del tutto, come stoppia
secca.

<span id="an_1:11">1:11</span> Da te è uscito colui che ha meditato del
male contro l’Eterno, che ha macchinato scelleratezze.

<span id="an_1:12">1:12</span> Così parla l’Eterno: Anche se in piena
forza e numerosi, saranno falciati e scompariranno, e s’io t’ho afflitta
non t’affliggerò più.

<span id="an_1:13">1:13</span> Ora spezzerò il suo giogo d’addosso a te,
e infrangerò i tuoi legami.

<span id="an_1:14">1:14</span> E quanto a te, popolo di Ninive, l’Eterno
ha dato quest’ordine: Che non vi sia più posterità del tuo nome; io
sterminerò dalla casa delle tue divinità le immagini scolpite e le
immagini fuse; io ti preparerò la tomba perché sei divenuto spregevole.

<span id="an_1:15">1:15</span> Ecco, sui monti, i piedi di colui che
reca buone novelle, che annunzia la pace! Celebra le tue feste, o Giuda,
sciogli i tuoi voti; poiché lo scellerato non passerà più in mezzo a te;
egli è sterminato interamente.

<span id="an_2:1">2:1</span> Un distruttore sale contro di te, o Ninive;
custodisci bene la fortezza, sorveglia le strade, fortìficati i fianchi,
raccogli tutte quante le tue forze!

<span id="an_2:2">2:2</span> Poiché l’Eterno ristabilisce la gloria di
Giacobbe, e la gloria d’Israele, perché i saccheggiatori li han
saccheggiati, e han distrutto i loro tralci.

<span id="an_2:3">2:3</span> Lo scudo de’ suoi prodi è tinto in rosso, i
suoi guerrieri veston di scarlatto; il giorno in cui ei si prepara,
l’acciaio dei carri scintilla, e si brandiscon le lance di cipresso.

<span id="an_2:4">2:4</span> I carri si slancian furiosamente per le
strade, si precipitano per le piazze; il loro aspetto è come di
fiaccole, guizzan come folgori.

<span id="an_2:5">2:5</span> Il re si ricorda de’ suoi prodi ufficiali;
essi inciampano nella loro marcia, si precipitano verso le mura, e la
difesa è preparata.

<span id="an_2:6">2:6</span> Le porte de’ fiumi s’aprono, e il palazzo
crolla.

<span id="an_2:7">2:7</span> E’ fatto! Ninive è spogliata nuda e portata
via; le sue serve gemono con voce di colombe, e si picchiano il petto.

<span id="an_2:8">2:8</span> Essa è stata come un serbatoio pieno
d’acqua, dal giorno che esiste; e ora fuggono! "Fermate! fermate!" ma
nessuno si vòlta.

<span id="an_2:9">2:9</span> Predate l’argento, predate l’oro! Vi son
de’ tesori senza fine, dei monti d’oggetti preziosi d’ogni sorta.

<span id="an_2:10">2:10</span> Essa è vuotata, spogliata, devastata; i
cuori si struggono, le ginocchia tremano, tutti i fianchi si contorcono,
tutti i volti impallidiscono.

<span id="an_2:11">2:11</span> Dov’è questo ricetto di leoni, questo
luogo dove facevano il pasto i leoncelli, dove passeggiavano il leone,
la leonessa e i leoncini, senza che alcuno li spaventasse?

<span id="an_2:12">2:12</span> Quivi il leone sbranava per i suoi
piccini, strangolava per le sue leonesse, ed empiva le sue grotte di
preda, e le sue tane di rapina.

<span id="an_2:13">2:13</span> Eccomi a te, dice l’Eterno degli
eserciti; io arderò i tuoi carri che andranno in fumo, e la spada
divorerà i tuoi leoncelli; io sterminerò dalla terra la tua preda, e più
non s’udrà la voce de’ tuoi messaggeri.

<span id="an_3:1">3:1</span> Guai alla città di sangue, che è tutta
piena di menzogna e di violenza e che non cessa di far preda!

<span id="an_3:2">3:2</span> S’ode rumor di sferza, strepito di ruote,
galoppo di cavalli, balzar di carri.

<span id="an_3:3">3:3</span> I cavalieri dànno la carica, fiammeggiano
le spade, sfolgoran le lance, i feriti abbondano, s’ammontano i
cadaveri, sono infiniti i morti, s’inciampa nei cadaveri.

<span id="an_3:4">3:4</span> E questo a cagione delle tante fornicazioni
dell’avvenente prostituta, dell’abile incantatrice, che vendeva le
nazioni con le sue fornicazioni, e i popoli con i suoi incantesimi.

<span id="an_3:5">3:5</span> Eccomi a te, dice l’Eterno degli eserciti;
io t’alzerò i lembi della veste fin sulla faccia e mostrerò alle nazioni
la tua nudità, e ai regni la tua vergogna;

<span id="an_3:6">3:6</span> E ti getterò a dosso delle immondizie,
t’avvilirò e ti esporrò in spettacolo.

<span id="an_3:7">3:7</span> Tutti quelli che ti vedranno fuggiranno
lungi da te, e diranno: "Ninive è devastata! Chi la compiangerà? Dove ti
cercherei dei consolatori?

<span id="an_3:8">3:8</span> Vali tu meglio di No-Amon, ch’era assisa
tra i fiumi, circondata dalle acque, che aveva il mare per baluardo, il
mare per mura?

<span id="an_3:9">3:9</span> L’Etiopia e l’Egitto eran la sua forza, e
non avea limiti; Put ed i Libi erano i suoi ausiliari.

<span id="an_3:10">3:10</span> Eppure, anch’essa è stata deportata, è
andata in cattività; anche i bambini suoi sono stati sfracellati a ogni
canto di strada; s’è tirata la sorte sopra i suoi uomini onorati, e
tutti i suoi grandi sono stati messi in catene.

<span id="an_3:11">3:11</span> Tu pure sarai ubriacata, t’andrai a
nascondere; tu pure cercherai un rifugio davanti al nemico.

<span id="an_3:12">3:12</span> Tutte le tue fortezze saranno come fichi
dai frutti primaticci, che, quando li si scuote, cadono in bocca di chi
li vuol mangiare.

<span id="an_3:13">3:13</span> Ecco, il tuo popolo, in mezzo a te, son
tante donne; le porte del tuo paese sono spalancate davanti ai tuoi
nemici, il fuoco ha divorato le tue sbarre.

<span id="an_3:14">3:14</span> Attingiti pure acqua per l’assedio!
Rinforza le tue fortificazioni! Entra nella malta, pesta l’argilla!
Restaura la fornace da mattoni!

<span id="an_3:15">3:15</span> Là il fuoco ti divorerà, la spada ti
distruggerà; ti divorerà come la cavalletta, fossi tu pur numerosa come
le cavallette, fossi tu pur numerosa come le locuste.

<span id="an_3:16">3:16</span> Tu hai moltiplicato i tuoi mercanti, più
delle stelle del cielo; le cavallette spogliano ogni cosa e volano via.

<span id="an_3:17">3:17</span> I tuoi principi son come le locuste, i
tuoi ufficiali come sciami di giovani locuste, che s’accampano lungo le
siepi in giorno di freddo, e quando il sole si leva volano via, e non si
conosce più il posto dov’erano.

<span id="an_3:18">3:18</span> O re d’Assiria, i tuoi pastori si sono
addormentati; i tuoi valorosi ufficiali riposano; il tuo popolo è
disperso su per i monti, e non v’è chi li raduni.

<span id="an_3:19">3:19</span> Non v’è rimedio per la tua ferita; la tua
piaga è grave; tutti quelli che udranno parlare di te batteranno le mani
alla tua sorte; poiché su chi non è passata del continuo la tua
malvagità?

------------------------------------------------------------------------

[Next: Habakkuk](hab)
