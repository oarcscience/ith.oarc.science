[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jos)  [Next](rut) 

------------------------------------------------------------------------

### Italian Bible: Judges

<span id="an_1:1">1:1</span> Dopo la morte di Giosuè, i figliuoli
d’Israele consultarono l’Eterno, dicendo: "Chi di noi salirà il primo
contro i Cananei a muover loro guerra?"

<span id="an_1:2">1:2</span> E l’Eterno rispose: "Salirà Giuda; ecco, io
ho dato il paese nelle sue mani".

<span id="an_1:3">1:3</span> Allora Giuda disse a Simeone suo fratello:
"Sali meco nel paese che m’è toccato a sorte, e combatteremo contro i
Cananei; poi anch’io andrò teco in quello ch’è toccato a te". E Simeone
andò con lui.

<span id="an_1:4">1:4</span> Giuda dunque salì, e l’Eterno diede nelle
loro mani i Cananei e i Ferezei; e sconfissero a Bezek diecimila uomini.

<span id="an_1:5">1:5</span> E, trovato Adoni-Bezek a Bezek,
l’attaccarono, e sconfissero i Cananei e i Ferezei.

<span id="an_1:6">1:6</span> Adoni-Bezek si diè alla fuga; ma essi lo
inseguirono, lo presero, e gli tagliarono i pollici delle mani de’
piedi.

<span id="an_1:7">1:7</span> E Adoni-Bezek disse: "Settanta re, a cui
erano stati tagliati i pollici delle mani e de’ piedi raccoglievano gli
avanzi del cibo sotto la mia mensa. Quello che ho fatto io, Iddio me lo
rende". E lo menarono a Gerusalemme, dove morì.

<span id="an_1:8">1:8</span> I figliuoli di Giuda attaccarono
Gerusalemme, e la presero; passarono gli abitanti a fil di spada e
misero la città a fuoco e fiamma.

<span id="an_1:9">1:9</span> Poi i figliuoli di Giuda scesero a
combattere contro i Cananei che abitavano la contrada montuosa, il
mezzogiorno e la regione bassa.

<span id="an_1:10">1:10</span> Giuda marciò contro i Cananei che
abitavano a Hebron, (il cui nome era prima Kiriath-Arba) e sconfisse
Sceshai, Ahiman e Talmai.

<span id="an_1:11">1:11</span> Di la marciò contro gli abitanti di
Debir, che prima si chiamava Kiriath-Sefer.

<span id="an_1:12">1:12</span> E Caleb disse: "A chi batterà
Kiriath-Sefer e la prenderà io darò in moglie Acsa, mia figliuola".

<span id="an_1:13">1:13</span> La prese Othniel, figliuolo di Kenaz,
fratello minore di Caleb, e questi gli diede in moglie Acsa sua
figliuola.

<span id="an_1:14">1:14</span> E quand’ella venne a star con lui, lo
persuase a chiedere un campo al padre di lei. Essa scese di sull’asino,
e Caleb le disse: "Che vuoi?"

<span id="an_1:15">1:15</span> E quella rispose: "Fammi un dono; giacché
tu m’hai data una terra arida dammi anche delle sorgenti d’acqua". Ed
egli le donò le sorgenti superiori e le sorgenti sottostanti.

<span id="an_1:16">1:16</span> Or i figliuoli del Keneo, suocero di
Mosè, salirono dalla città delle palme, coi figliuoli di Giuda, nel
deserto di Giuda, che è a mezzogiorno di Arad; andarono, e si
stabilirono fra il popolo.

<span id="an_1:17">1:17</span> Poi Giuda partì con Simeone suo fratello,
e sconfissero i Cananei che abitavano in Tsefath; distrussero
interamente la città, che fu chiamata Hormah.

<span id="an_1:18">1:18</span> Giuda prese anche Gaza col suo
territorio, Askalon col suo territorio ed Ekron col suo territorio.

<span id="an_1:19">1:19</span> L’Eterno fu con Giuda, che cacciò gli
abitanti della contrada montuosa, ma non poté cacciare gli abitanti
della valle, perché aveano de’ carri di ferro.

<span id="an_1:20">1:20</span> E, come Mosè avea detto, Hebron fu data a
Caleb, che ne scacciò i tre figliuoli di Anak.

<span id="an_1:21">1:21</span> I figliuoli di Beniamino non cacciarono i
Gebusei che abitavano Gerusalemme; e i Gebusei hanno abitato coi
figliuoli di Beniamino in Gerusalemme fino al dì d’oggi.

<span id="an_1:22">1:22</span> La casa di Giuseppe salì anch’essa contro
Bethel, e l’Eterno fu con loro.

<span id="an_1:23">1:23</span> La casa di Giuseppe mandò ad esplorare
Bethel, città che prima si chiamava Luz.

<span id="an_1:24">1:24</span> E gli esploratori videro un uomo che
usciva dalla città, e gli dissero: "Deh, insegnaci la via per entrare
nella città, e noi ti tratteremo benignamente".

<span id="an_1:25">1:25</span> Egli insegnò loro la via per entrare
nella città, ed essi passarono la città a fil di spada, ma lasciarono
andare quell’uomo con tutta la sua famiglia.

<span id="an_1:26">1:26</span> E quell’uomo andò nel paese degli Hittei
e vi edificò una città, che chiamò Luz: nome, ch’essa porta anche al dì
d’oggi.

<span id="an_1:27">1:27</span> Manasse pure non cacciò gli abitanti di
Beth-Scean e delle città del suo territorio né quelli di Taanac e delle
città del suo territorio, né quelli di Dor e delle città del suo
territorio, quelli d’Ibleam e delle città del suo territorio, né quelli
di Meghiddo e delle città del suo territorio, essendo i Cananei decisi a
restare in quel paese.

<span id="an_1:28">1:28</span> Però, quando Israele si fu rinforzato,
assoggettò i Cananei a servitù, ma non li cacciò del tutto.

<span id="an_1:29">1:29</span> Efraim anch’esso non cacciò i Cananei che
abitavano a Ghezer; e i Cananei abitarono in Ghezer in mezzo ad Efraim.

<span id="an_1:30">1:30</span> Zabulon non cacciò gli abitanti di
Kitron, né gli abitanti di Nahalol; e i Cananei abitarono in mezzo a
Zabulon e furon soggetti a servitù.

<span id="an_1:31">1:31</span> Ascer non cacciò gli abitanti di Acco, né
gli abitanti di Sidone, né quelli di Ahlab, di Aczib, di Helba, di Afik,
di Rehob;

<span id="an_1:32">1:32</span> e i figliuoli di Ascer si stabilirono in
mezzo ai Cananei che abitavano il paese, perché non li scacciarono.

<span id="an_1:33">1:33</span> Neftali non caccio gli abitanti di
Beth-Scemesh, né gli abitanti di Beth-Anath, e si stabilì in mezzo ai
Cananei che abitavano il paese; ma gli abitanti di Beth-Scemesh e di
Beth-Anath furon da loro sottoposti a servitù.

<span id="an_1:34">1:34</span> Gli Amorei respinsero i figliuoli di Dan
nella contrada montuosa e non li lasciarono scendere nella valle.

<span id="an_1:35">1:35</span> Gli Amorei si mostrarono decisi a restare
a Har-Heres, ad Aialon ed a Shaalbim; ma la mano della casa di Giuseppe
si aggravò su loro sì che furon soggetti a servitù.

<span id="an_1:36">1:36</span> E il confine degli Amorei si estendeva
dalla salita di Akrabbim, movendo da Sela, e su verso il nord.

<span id="an_2:1">2:1</span> Or l’angelo dell’Eterno salì da Ghilgal a
Bokim e disse: "Io vi ho fatto salire dall’Egitto e vi ho condotto nel
paese che avevo giurato ai vostri padri di darvi. Avevo anche detto: Io
non romperò mai il mio patto con voi;

<span id="an_2:2">2:2</span> e voi dal canto vostro, non farete alleanza
con gli abitanti di questo paese; demolirete i loro altari. Ma voi non
avete ubbidito alla mia voce. Perché avete fatto questo?

<span id="an_2:3">2:3</span> Perciò anch’io ho detto: Io non li caccerò
d’innanzi a voi; ma essi saranno per voi tanti nemici, e i loro dèi vi
saranno un’insidia".

<span id="an_2:4">2:4</span> Appena l’angelo dell’Eterno ebbe detto
queste parole a tutti i figliuoli d’Israele, il popolo si mise a
piangere ad alta voce.

<span id="an_2:5">2:5</span> E posero nome a quel luogo Bokim e vi
offrirono dei sacrifizi all’Eterno.

<span id="an_2:6">2:6</span> Or Giosuè rimandò il popolo, e i figliuoli
d’Israele se ne andarono, ciascuno nel suo territorio, a prender
possesso del paese.

<span id="an_2:7">2:7</span> E il popolo servì all’Eterno durante tutta
la vita di Giosuè e durante tutta la vita degli anziani che
sopravvissero a Giosuè, e che avean veduto tutte le grandi opere che
l’Eterno avea fatte a pro d’Israele.

<span id="an_2:8">2:8</span> Poi Giosuè, figliuolo di Nun, servo
dell’Eterno, morì in età di cento dieci anni;

<span id="an_2:9">2:9</span> e fu sepolto nel territorio che gli era
toccato a Timnath-Heres nella contrada montuosa di Efraim, al nord della
montagna di Gaash.

<span id="an_2:10">2:10</span> Anche tutta quella generazione fu riunita
ai suoi padri; poi, dopo di quella, sorse un’altra generazione, che non
conosceva l’Eterno, né le opere ch’egli avea compiute a pro d’Israele.

<span id="an_2:11">2:11</span> I figliuoli d’Israele fecero ciò ch’è
male agli occhi dell’Eterno, e servirono agl’idoli di Baal;

<span id="an_2:12">2:12</span> abbandonarono l’Eterno, l’Iddio dei loro
padri che li avea tratti dal paese d’Egitto, e andaron dietro ad altri
dèi fra gli dèi dei popoli che li attorniavano; si prostrarono dinanzi a
loro, e provocarono ad ira l’Eterno;

<span id="an_2:13">2:13</span> abbandonarono l’Eterno, e servirono a
Baal e agl’idoli d’Astarte.

<span id="an_2:14">2:14</span> E l’ira dell’Eterno s’accese contro
Israele ed ei li dette in mano di predoni, che li spogliarono; li vendé
ai nemici che stavan loro intorno, in guisa che non poteron più tener
fronte ai loro nemici.

<span id="an_2:15">2:15</span> Dovunque andavano, la mano dell’Eterno
era contro di loro a loro danno, come l’Eterno avea detto, come l’Eterno
avea loro giurato: e furono oltremodo angustiati.

<span id="an_2:16">2:16</span> E l’Eterno suscitava dei giudici, che li
liberavano dalle mani di quelli che li spogliavano.

<span id="an_2:17">2:17</span> Ma neppure ai loro giudici davano
ascolto, poiché si prostituivano ad altri dèi, e si prostravan dinanzi a
loro. E abbandonarono ben presto la via battuta dai loro padri, i quali
aveano ubbidito ai comandamenti dell’Eterno; ma essi non fecero così.

<span id="an_2:18">2:18</span> E quando l’Eterno suscitava loro de’
giudici, l’Eterno era col giudice, e li liberava dalla mano de’ loro
nemici durante tutta la vita del giudice; poiché l’Eterno si pentiva a
sentire i gemiti che mandavano a motivo di quelli che li opprimevano e
li angariavano.

<span id="an_2:19">2:19</span> Ma, quando il giudice moriva, tornavano a
corrompersi più dei loro padri, andando dietro ad altri dèi per servirli
e prostrarsi dinanzi a loro; non rinunziavano menomamente alle loro
pratiche e alla loro caparbia condotta.

<span id="an_2:20">2:20</span> Perciò l’ira dell’Eterno si accese contro
Israele, ed egli disse: "Giacché questa nazione ha violato il patto che
avevo stabilito coi loro padri ed essi non hanno ubbidito alla mia voce,

<span id="an_2:21">2:21</span> anch’io non caccerò più d’innanzi a loro
alcuna delle nazioni che Giosuè lasciò quando morì;

<span id="an_2:22">2:22</span> così, per mezzo d’esse, metterò alla
prova Israele per vedere se si atterranno alla via dell’Eterno e
cammineranno per essa come fecero i loro padri, o no".

<span id="an_2:23">2:23</span> E l’Eterno lasciò stare quelle nazioni
senz’affrettarsi a cacciarle, e non le diede nelle mani di Giosuè.

<span id="an_3:1">3:1</span> Or queste son le nazioni che l’Eterno
lasciò stare affin di mettere per mezzo d’esse alla prova Israele, cioè
tutti quelli che non avean visto le guerre di Canaan.

<span id="an_3:2">3:2</span> (Egli volea soltanto che le nuove
generazioni de’ figliuoli d’Israele conoscessero e imparassero la
guerra: quelli, per lo meno, che prima non l’avean mai vista):

<span id="an_3:3">3:3</span> i cinque principi dei Filistei, tutti i
Cananei, i Sidoni, e gli Hivvei, che abitavano la montagna del Libano,
dal monte Baal-Hermon fino all’ingresso di Hamath.

<span id="an_3:4">3:4</span> Queste nazioni servirono a mettere Israele
alla prova, per vedere se Israele ubbidirebbe ai comandamenti che
l’Eterno avea dati ai loro padri per mezzo di Mosè.

<span id="an_3:5">3:5</span> Così i figliuoli d’Israele abitarono in
mezzo ai Cananei, agli Hittei, agli Amorei, ai Ferezei, agli Hivvei ed
ai Gebusei;

<span id="an_3:6">3:6</span> sposarono le loro figliuole, maritaron le
proprie figliuole coi loro figliuoli, e servirono ai loro dèi.

<span id="an_3:7">3:7</span> I figliuoli d’Israele fecero ciò ch’è male
agli occhi dell’Eterno; dimenticarono l’Eterno, il loro Dio, e servirono
agl’idoli di Baal e d’Astarte.

<span id="an_3:8">3:8</span> Perciò l’ira dell’Eterno si accese contro
Israele ed egli li diede nelle mani di Cushan-Rishathaim, re di
Mesopotamia; e i figliuoli d’Israele furon servi di Cushan-Rishathaim
per otto anni.

<span id="an_3:9">3:9</span> Poi i figliuoli d’Israele gridarono
all’Eterno, e l’Eterno suscitò loro un liberatore: Othniel, figliuolo di
Kenaz, fratello minore di Caleb; ed egli li liberò.

<span id="an_3:10">3:10</span> Lo spirito dell’Eterno fu sopra lui, ed
egli fu giudice d’Israele; uscì a combattere, e l’Eterno gli diede nelle
mani Cushan-Rishathaim, re di Mesopotamia; e la sua mano fu potente
contro Cushan-Rishathaim.

<span id="an_3:11">3:11</span> Il paese ebbe requie per quarant’anni;
poi Othniel, figlio di Kenaz, morì.

<span id="an_3:12">3:12</span> I figliuoli d’Israele continuarono fare
ciò ch’è male agli occhi dell’Eterno; e l’Eterno rese forte Eglon, re di
Moab, contro Israele, perch’essi avean fatto ciò ch’è male agli occhi
dell’Eterno.

<span id="an_3:13">3:13</span> Ed Eglon radunò attorno a se i figliuoli
di Ammon e di Amalek, e andò e batté Israele e s’impadronì della città
delle palme.

<span id="an_3:14">3:14</span> E i figliuoli d’Israele furon servi di
Eglon, re di Moab, per diciotto anni.

<span id="an_3:15">3:15</span> Ma i figliuoli d’Israele gridarono
all’Eterno, ed egli suscitò loro un liberatore: Ehud, figliuolo di
Ghera, Beniaminita, che era mancino. I figliuoli d’Israele mandarono per
mezzo di lui un regalo a Eglon, re di Moab.

<span id="an_3:16">3:16</span> Ehud si fece una spada a due tagli, lunga
un cubito; e se la cinse sotto la veste, al fianco destro.

<span id="an_3:17">3:17</span> E offrì il regalo a Eglon, re di Moab,
ch’era uomo molto grasso.

<span id="an_3:18">3:18</span> E quand’ebbe finita la presentazione del
regalo, rimandò la gente che l’avea portato.

<span id="an_3:19">3:19</span> Ma egli, giunto alla cava di pietre ch’è
presso a Ghilgal, tornò indietro, e disse: "O re, io ho qualcosa da
dirti in segreto". E il re disse: "Silenzio!" E tutti quelli che gli
stavan dappresso, uscirono.

<span id="an_3:20">3:20</span> Allora Ehud s’accostò al re, che stava
seduto nella sala disopra, riservata a lui solo per prendervi il fresco,
e gli disse: "Ho una parola da dirti da parte di Dio". Quegli s’alzò dal
suo seggio:

<span id="an_3:21">3:21</span> e Ehud, stesa la mano sinistra, trasse la
spada dal suo fianco destro, e gliela piantò nel ventre.

<span id="an_3:22">3:22</span> Anche l’elsa entrò dopo la lama, e il
grasso si rinchiuse attorno alla lama; poich’egli non gli ritirò dal
ventre la spada, che gli usciva per di dietro.

<span id="an_3:23">3:23</span> Poi Ehud uscì nel portico, chiuse le
porte della sala disopra, e mise i chiavistelli.

<span id="an_3:24">3:24</span> Or quando fu uscito, vennero i servi, i
quali guardarono, ed ecco che le porte della sala disopra eran chiuse a
chiavistello; e dissero: "Certo egli fa i suoi bisogni nello stanzino
della sala fresca".

<span id="an_3:25">3:25</span> E tanto aspettarono, che ne furon
confusi; e com’egli non apriva le porte della sala, quelli presero la
chiave, aprirono, ed ecco che il loro signore era steso per terra,
morto.

<span id="an_3:26">3:26</span> Mentr’essi indugiavano, Ehud si diè alla
fuga, passò oltre le cave di pietra, e si mise in salvo nella Seira.

<span id="an_3:27">3:27</span> Arrivato che fu, suonò la tromba nella
contrada montuosa di Efraim, e i figliuoli d’Israele scesero con lui
dalla contrada montuosa, ed egli si mise alla loro testa.

<span id="an_3:28">3:28</span> E disse loro: "Seguitemi, perché l’Eterno
v’ha dato nelle mani i Moabiti, vostri nemici". E quelli scesero dietro
a lui, s’impadronirono de’ guadi del Giordano per impedirne il passo ai
Moabiti, e non lasciaron passare alcuno.

<span id="an_3:29">3:29</span> In quel tempo sconfissero circa diecimila
Moabiti, tutti robusti e valorosi; e non ne scampò uno.

<span id="an_3:30">3:30</span> Così, in quel giorno, Moab fu umiliato
sotto la mano d’Israele, e il paese ebbe requie per ottant’anni.

<span id="an_3:31">3:31</span> Dopo Ehud, venne Shamgar, figliuolo di
Anath. Egli sconfisse seicento Filistei con un pungolo da buoi; e
anch’egli liberò Israele.

<span id="an_4:1">4:1</span> Morto che fu Ehud, i figliuoli d’Israele
continuarono a fare ciò ch’è male agli occhi dell’Eterno.

<span id="an_4:2">4:2</span> E l’Eterno li diede nelle mani di Iabin re
di Canaan, che regnava a Hatsor. Il capo del suo esercito era Sisera che
abitava a Harosceth-Goim.

<span id="an_4:3">4:3</span> E i figliuoli d’Israele gridarono
all’Eterno, perché Iabin avea novecento carri di ferro, e già da venti
anni opprimeva con violenza i figliuoli d’Israele.

<span id="an_4:4">4:4</span> Or in quel tempo era giudice d’Israele una
profetessa, Debora, moglie di Lappidoth.

<span id="an_4:5">4:5</span> Essa sedeva sotto la palma di Debora, fra
Rama e Bethel, nella contrada montuosa di Efraim, e figliuoli d’Israele
salivano a lei per farsi rendere giustizia.

<span id="an_4:6">4:6</span> Or ella mandò a chiamare Barak, figliuolo
di Abinoam, da Kades di Neftali, e gli disse: "L’Eterno, l’Iddio
d’Israele, non t’ha egli dato quest’ordine: Va’, raduna sul monte Tabor
e prendi teco diecimila uomini de’ figliuoli di Neftali e de’ figliuoli
di Zabulon.

<span id="an_4:7">4:7</span> E io attirerò verso te, al torrente Kison,
Sisera, capo dell’esercito di Iabin, coi suoi carri e la sua numerosa
gente, e io lo darò nelle tue mani".

<span id="an_4:8">4:8</span> Barak le rispose: "Se vieni meco andrò; ma
se non vieni meco, non andrò".

<span id="an_4:9">4:9</span> Ed ella disse: "Certamente, verrò con te;
soltanto, la via per cui ti metti non ridonderà ad onor tuo; poiché
l’Eterno darà Sisera in man d’una donna". E Debora si levò e andò con
Barak a Kades.

<span id="an_4:10">4:10</span> E Barak convocò Zabulon e Neftali a
Kades; diecimila uomini si misero al suo séguito, e Debora salì con lui.

<span id="an_4:11">4:11</span> Or Heber, il Keneo, s’era separato dai
Kenei, discendenti di Hobab, suocero di Mosè, e avea piantate le sue
tende fino al querceto di Tsaannaim, ch’è presso a Kades.

<span id="an_4:12">4:12</span> Fu riferito a Sisera che Barak, figliuolo
di Abinoam, era salito sul monte Tabor.

<span id="an_4:13">4:13</span> E Sisera adunò tutti i suoi carri,
novecento carri di ferro, e tutta la gente ch’era seco, da
Harosceth-Goim fino al torrente Kison.

<span id="an_4:14">4:14</span> E Debora disse a Barak: "Lèvati, perché
questo è il giorno in cui l’Eterno ha dato Sisera nelle tue mani.
L’Eterno non va egli dinanzi a te?" Allora Barak scese dal monte Tabor,
seguito da diecimila uomini.

<span id="an_4:15">4:15</span> E l’Eterno mise in rotta, davanti a
Barak, Sisera con tutti i suoi carri e con tutto il suo esercito, che fu
passato a fil di spada; e Sisera, sceso dal carro, si diè alla fuga a
piedi.

<span id="an_4:16">4:16</span> Ma Barak inseguì i carri e l’esercito
fino ad Harosceth-Goim; e tutto l’esercito di Sisera cadde sotto i colpi
della spada, e non ne scampò un uomo.

<span id="an_4:17">4:17</span> Sisera fuggì a piedi verso la tenda di
Jael, moglie di Heber, il Keneo, perché v’era pace fra Iabin, re di
Hatsor, e la casa di Heber il Keneo.

<span id="an_4:18">4:18</span> E Jael uscì incontro a Sisera e gli
disse: "Entra, signor mio, entra da me: non temere". Ed egli entrò da
lei nella sua tenda, ed essa lo coprì con una coperta.

<span id="an_4:19">4:19</span> Ed egli le disse: "Deh, dammi un po’
d’acqua da bere perché ho sete". E quella, aperto l’otre del latte, gli
diè da bere, e lo coprì.

<span id="an_4:20">4:20</span> Ed egli le disse: "Stattene all’ingresso
della tenda; e se qualcuno viene a interrogarti dicendo: C’è qualcuno
qui dentro? di’ di no".

<span id="an_4:21">4:21</span> Allora Jael, moglie di Heber, prese un
piuolo della tenda; e, dato di piglio al martello, venne pian piano a
lui, e gli piantò il piuolo nella tempia sì ch’esso penetrò in terra.
Egli era profondamente addormentato e sfinito; e morì.

<span id="an_4:22">4:22</span> Ed ecco che, come Barak inseguiva Sisera,
Jael uscì ad incontrarlo, e gli disse: "Vieni, e ti mostrerò l’uomo che
cerchi". Ed egli entrò da lei; ed ecco, Sisera era steso morto, col
piuolo nella tempia.

<span id="an_4:23">4:23</span> Così Dio umiliò quel giorno Iabin, re di
Canaan, dinanzi ai figliuoli d’Israele.

<span id="an_4:24">4:24</span> E la mano de’ figliuoli d’Israele s’andò
sempre più aggravando su Iabin, re di Canaan, finché ebbero sterminato
Iabin, re di Canaan.

<span id="an_5:1">5:1</span> In quel giorno, Debora cantò questo cantico
con Barak, figliuolo di Abinoam:

<span id="an_5:2">5:2</span> "Perché dei capi si son messi alla testa
del popolo in Israele, perché il popolo s’è mostrato volenteroso,
benedite l’Eterno!

<span id="an_5:3">5:3</span> Ascoltate, o re! Porgete orecchio, o
principi! All’Eterno, sì, io canterò, salmeggerò all’Eterno, all’Iddio
d’Israele.

<span id="an_5:4">5:4</span> O Eterno, quand’uscisti da Seir, quando
venisti dai campi di Edom, la terra tremò, ed anche i cieli si
sciolsero, anche le nubi si sciolsero in acqua.

<span id="an_5:5">5:5</span> I monti furono scossi per la presenza
dell’Eterno, anche il Sinai, là, fu scosso dinanzi all’Eterno, all’Iddio
d’Israele.

<span id="an_5:6">5:6</span> Ai giorni di Shamgar, figliuolo di Anath,
ai giorni di Jael, le strade erano abbandonate, e i viandanti seguivan
sentieri tortuosi.

<span id="an_5:7">5:7</span> I capi mancavano in Israele; mancavano,
finché non sorsi io, Debora, finché non sorsi io, come una madre in
Israele.

<span id="an_5:8">5:8</span> Si sceglievan de’ nuovi dèi, e la guerra
era alle porte. Si scorgeva forse uno scudo, una lancia, fra quaranta
mila uomini d’Israele?

<span id="an_5:9">5:9</span> Il mio cuore va ai condottieri d’Israele! O
voi che v’offriste volenterosi fra il popolo, benedite l’Eterno!

<span id="an_5:10">5:10</span> Voi che montate asine bianche, voi che
sedete su ricchi tappeti, e voi che camminate per le vie, cantate!

<span id="an_5:11">5:11</span> Lungi dalle grida degli arcieri là tra
gli abbeveratoi, si celebrino gli atti di giustizia dell’Eterno, gli
atti di giustizia de’ suoi capi in Israele! Allora il popolo dell’Eterno
discese alle porte.

<span id="an_5:12">5:12</span> Dèstati, dèstati, o Debora! dèstati,
dèstati, sciogli un canto! Lèvati, o Barak, e prendi i tuoi prigionieri,
o figlio d’Abinoam!

<span id="an_5:13">5:13</span> Allora scese un residuo, alla voce dei
nobili scese un popolo, l’Eterno scese con me fra i prodi.

<span id="an_5:14">5:14</span> Da Efraim vennero quelli che stanno sul
monte Amalek; al tuo séguito venne Beniamino fra le tue genti; da Makir
scesero de’ capi, e da Zabulon quelli che portano il bastone del
comando.

<span id="an_5:15">5:15</span> I principi d’Issacar furon con Debora;
quale fu Barak, tale fu Issacar, si slanciò nella valle sulle orme di
lui. Presso i rivi di Ruben, grandi furon le risoluzioni del cuore!

<span id="an_5:16">5:16</span> Perché sei tu rimasto fra gli ovili ad
ascoltare il flauto dei pastori? Presso i rivi di Ruben, grandi furon le
deliberazioni del cuore!

<span id="an_5:17">5:17</span> Galaad non ha lasciato la sua dimora di
là dal Giordano; e Dan perché s’è tenuto sulle sue navi? Ascer è rimasto
presso il lido del mare, e s’è riposato ne’ suoi porti.

<span id="an_5:18">5:18</span> Zabulon è un popolo che ha esposto la sua
vita alla morte, e Neftali, anch’egli, sulle alture della campagna.

<span id="an_5:19">5:19</span> I re vennero, pugnarono; allora pugnarono
i re di Canaan a Taanac, presso le acque di Meghiddo; non ne riportarono
un pezzo d’argento.

<span id="an_5:20">5:20</span> Dai cieli si combatté: gli astri, nel
loro corso, combatteron contro Sisera.

<span id="an_5:21">5:21</span> Il torrente di Kison li travolse,
l’antico torrente, il torrente di Kison. Anima mia, avanti, con forza!

<span id="an_5:22">5:22</span> Allora gli zoccoli de’ cavalli
martellavano il suolo, al galoppo, al galoppo de’ lor guerrieri in fuga.

<span id="an_5:23">5:23</span> "Maledite Meroz", dice l’angelo
dell’Eterno; "maledite, maledite i suoi abitanti, perché non vennero in
soccorso dell’Eterno, in soccorso dell’Eterno insieme coi prodi!"

<span id="an_5:24">5:24</span> Benedetta sia fra le donne Jael, moglie
di Heber, il Keneo! Fra le donne che stan sotto le tende, sia ella
benedetta!

<span id="an_5:25">5:25</span> Egli chiese dell’acqua, ed ella gli diè
del latte; in una coppa d’onore gli offerse della crema.

<span id="an_5:26">5:26</span> Con una mano, diè di piglio al piuolo; e,
con la destra, al martello degli operai; colpì Sisera, gli spaccò la
testa, gli fracassò, gli trapassò le tempie.

<span id="an_5:27">5:27</span> Ai piedi d’essa ei si piegò, cadde,
giacque disteso; a’ piedi d’essa si piegò, e cadde; là dove si piegò,
cadde esanime.

<span id="an_5:28">5:28</span> La madre di Sisera guarda per la
finestra, e grida a traverso l’inferriata: "Perché il suo carro sta
tanto a venire? perché son così lente le ruote de’ suoi carri?"

<span id="an_5:29">5:29</span> Le più savie delle sue dame le
rispondono, ed ella pure replica a se stessa:

<span id="an_5:30">5:30</span> "Non trovan bottino? non se lo dividono?
Una fanciulla, due fanciulle per ognuno; a Sisera un bottino di vesti
variopinte; un bottino di vesti variopinte e ricamate, di vesti
variopinte e ricamate d’ambo i lati per le spalle del vincitore!"

<span id="an_5:31">5:31</span> Così periscano tutti i tuoi nemici, o
Eterno! E quei che t’amano sian come il sole quando si leva in tutta la
sua forza!" Ed il paese ebbe requie per quarant’anni.

<span id="an_6:1">6:1</span> Or i figliuoli d’Israele fecero ciò ch’è
male agli occhi dell’Eterno, e l’Eterno li diede nelle mani di Madian
per sette anni.

<span id="an_6:2">6:2</span> La mano di Madian fu potente contro
Israele; e, per la paura dei Madianiti, i figliuoli d’Israele si fecero
quelle caverne che son nei monti, e delle spelonche e dei forti.

<span id="an_6:3">6:3</span> Quando Israele avea seminato, i Madianiti
con gli Amalekiti e coi figliuoli dell’oriente salivano contro di lui,

<span id="an_6:4">6:4</span> s’accampavano contro gl’Israeliti,
distruggevano tutti i prodotti del paese fin verso Gaza, e non
lasciavano in Israele né viveri, né pecore, né buoi, né asini.

<span id="an_6:5">6:5</span> Poiché salivano coi loro greggi e con le
loro tende, e arrivavano come una moltitudine di locuste; essi e i loro
cammelli erano innumerevoli, e venivano nel paese per devastarlo.

<span id="an_6:6">6:6</span> Israele dunque fu ridotto in gran miseria a
motivo di Madian, e i figliuoli d’Israele gridarono all’Eterno.

<span id="an_6:7">6:7</span> E avvenne che, quando i figliuoli d’Israele
ebbero gridato all’Eterno a motivo di Madian,

<span id="an_6:8">6:8</span> l’Eterno mandò ai figliuoli d’Israele un
profeta, che disse loro: "Così dice l’Eterno, l’Iddio d’Israele: Io vi
feci salire dall’Egitto e vi trassi dalla casa di schiavitù;

<span id="an_6:9">6:9</span> vi liberai dalla mano degli Egiziani e
dalla mano di tutti quelli che vi opprimevano; li cacciai d’innanzi a
voi, vi detti il loro paese,

<span id="an_6:10">6:10</span> e vi dissi: Io sono l’Eterno, il vostro
Dio; non adorate gli dei degli Amorei nel paese de’ quali abitate; ma
voi non avete dato ascolto alla mia voce".

<span id="an_6:11">6:11</span> Poi venne l’angelo dell’Eterno, e si
assise sotto il terebinto d’Ofra, che apparteneva a Joas, Abiezerita; e
Gedeone, figliuolo di Joas, batteva il grano nello strettoio, per
metterlo al sicuro dai Madianiti.

<span id="an_6:12">6:12</span> L’angelo dell’Eterno gli apparve e gli
disse: "L’Eterno è teco, o uomo forte e valoroso!"

<span id="an_6:13">6:13</span> E Gedeone gli rispose: "Ahimè, signor
mio, se l’Eterno è con noi, perché ci è avvenuto tutto questo? e dove
sono tutte quelle sue maraviglie che i nostri padri ci hanno narrate
dicendo: L’Eterno non ci trasse egli dall’Egitto? Ma ora l’Eterno ci ha
abbandonato e ci ha dato nelle mani di Madian".

<span id="an_6:14">6:14</span> Allora l’Eterno si volse a lui, e gli
disse: "Va’ con cotesta tua forza, e salva Israele dalla mano di Madian;
non son io che ti mando?"

<span id="an_6:15">6:15</span> Ed egli a lui: "Ah, signor mio, con che
salverò io Israele? Ecco, il mio migliaio è il più povero di Manasse, e
io sono il più piccolo nella casa di mio padre".

<span id="an_6:16">6:16</span> L’Eterno gli disse: "Perché io sarò teco,
tu sconfiggerai i Madianiti come se fossero un uomo solo".

<span id="an_6:17">6:17</span> E Gedeone a lui: "Se ho trovato grazia
agli occhi tuoi, dammi un segno che sei proprio tu che mi parli.

<span id="an_6:18">6:18</span> Deh, non te ne andar di qui prima ch’io
torni da te, ti rechi la mia offerta, e te la metta dinanzi". E l’Eterno
disse: "Aspetterò finché tu ritorni".

<span id="an_6:19">6:19</span> Allora Gedeone entrò in casa, preparo un
capretto, e con un efa di farina fece delle focacce azzime; mise la
carne in un canestro, il brodo in una pentola, gli portò tutto sotto il
terebinto, e gliel’offrì.

<span id="an_6:20">6:20</span> E l’angelo di Dio gli disse: "Prendi la
carne e le focacce azzime, mettile su questa roccia, e versavi su il
brodo". Ed egli fece così.

<span id="an_6:21">6:21</span> Allora l’angelo dell’Eterno stese la
punta del bastone che aveva in mano e toccò la carne e le focacce
azzime; e salì dalla roccia un fuoco, che consumò la carne e le focacce
azzime; e l’angelo dell’Eterno scomparve dalla vista di lui.

<span id="an_6:22">6:22</span> E Gedeone vide ch’era l’angelo
dell’Eterno, e disse: "Misero me, o Signore, o Eterno! giacché ho veduto
l’angelo dell’Eterno a faccia a faccia!"

<span id="an_6:23">6:23</span> E l’Eterno gli disse: "Sta’ in pace, non
temere, non morrai!"

<span id="an_6:24">6:24</span> Allora Gedeone edificò quivi un altare
all’Eterno, e lo chiamò "l’Eterno pace". Esso esiste anche al dì d’oggi
a Ofra degli Abiezeriti.

<span id="an_6:25">6:25</span> In quella stessa notte, l’Eterno gli
disse: "Prendi il giovenco di tuo padre e il secondo toro di sette anni,
demolisci l’altare di Baal che è di tuo padre, abbatti l’idolo che gli
sta vicino,

<span id="an_6:26">6:26</span> e costruisci un altare all’Eterno, al tuo
Dio, in cima a questa roccia, disponendo ogni cosa con ordine; poi
prendi il secondo toro, e offrilo in olocausto sulle legna dell’idolo
che avrai abbattuto".

<span id="an_6:27">6:27</span> Allora Gedeone prese dieci uomini fra i
suoi servitori e fece come l’Eterno gli avea detto; ma, non osando farlo
di giorno, per paura della casa di suo padre e della gente della città,
lo fece di notte.

<span id="an_6:28">6:28</span> E quando la gente della città l’indomani
mattina si levò, ecco che l’altare di Baal era stato demolito, che
l’idolo postovi accanto era abbattuto, e che il secondo toro era offerto
in olocausto sull’altare ch’era stato costruito.

<span id="an_6:29">6:29</span> E dissero l’uno all’altro: "Chi ha fatto
questo?" Ed essendosi informati e avendo fatto delle ricerche, fu loro
detto: "Gedeone, figliuolo di Joas, ha fatto questo".

<span id="an_6:30">6:30</span> Allora la gente della città disse a Joas:
"Mena fuori il tuo figliuolo, e sia messo a morte, perché ha demolito
l’altare di Baal ed ha abbattuto l’idolo che gli stava vicino".

<span id="an_6:31">6:31</span> E Joas rispose a tutti quelli che
insorgevano contro a lui: "Volete voi difender la causa di Baal? volete
venirgli in soccorso? Chi vorrà difender la sua causa sarà messo a morte
prima di domattina; s’esso è dio, difenda da sé la sua causa, giacché
hanno demolito il suo altare".

<span id="an_6:32">6:32</span> Perciò quel giorno Gedeone fu chiamato
Ierubbaal, perché si disse: "Difenda Baal la sua causa contro a lui,
giacché egli ha demolito il suo altare".

<span id="an_6:33">6:33</span> Or tutti i Madianiti, gli Amalekiti e i
figliuoli dell’oriente si radunarono, passarono il Giordano, e si
accamparono nella valle di Izreel.

<span id="an_6:34">6:34</span> Ma lo spirito dell’Eterno s’impossessò di
Gedeone, il quale sonò la tromba, e gli Abiezeriti furono convocati per
seguirlo.

<span id="an_6:35">6:35</span> Egli mandò anche dei messi in tutto
Manasse, che fu pure convocato per seguirlo; mandò altresì de’ messi
nelle tribù di Ascer, di Zabulon e di Neftali, le quali salirono a
incontrare gli altri.

<span id="an_6:36">6:36</span> E Gedeone disse a Dio: "Se vuoi salvare
Israele per mia mano, come hai detto,

<span id="an_6:37">6:37</span> ecco, io metterò un vello di lana
sull’aia: se c’è della rugiada sul vello soltanto e tutto il terreno
resta asciutto, io conoscerò che tu salverai Israele per mia mano come
hai detto".

<span id="an_6:38">6:38</span> E così avvenne. La mattina dopo, Gedeone
si levò per tempo, strizzò il vello e ne spremé la rugiada: una coppa
piena d’acqua.

<span id="an_6:39">6:39</span> E Gedeone disse a Dio: "Non s’accenda
l’ira tua contro di me; io non parlerò più che questa volta. Deh, ch’io
faccia ancora un’altra prova sola col vello: resti asciutto soltanto il
vello, e ci sia della rugiada su tutto il terreno".

<span id="an_6:40">6:40</span> E Dio fece così quella notte: il vello
soltanto restò asciutto, e ci fu della rugiada su tutto il terreno.

<span id="an_7:1">7:1</span> Ierubbaal dunque, vale a dire Gedeone, con
tutta la gente ch’era con lui, levatosi la mattina di buon’ora, si
accampò presso la sorgente di Harod. Il campo di Madian era al nord di
quello di Gedeone, verso la collina di Moreh, nella valle.

<span id="an_7:2">7:2</span> E l’Eterno disse a Gedeone: "La gente che è
teco è troppo numerosa perch’io dia Madian nelle sue mani; Israele
potrebbe vantarsi di fronte a me, e dire: La mia mano è quella che m’ha
salvato.

<span id="an_7:3">7:3</span> Or dunque fa’ proclamar questo, sì che il
popolo l’oda: Chiunque ha paura, e trema, se ne torni indietro e
s’allontani dal monte di Galaad". E tornarono indietro ventiduemila
uomini del popolo, e ne rimasero diecimila.

<span id="an_7:4">7:4</span> L’Eterno disse a Gedeone: "La gente è
ancora troppo numerosa; falla scendere all’acqua, e quivi io te ne farò
la scelta. Quello del quale ti dirò: Questo vada teco andrà teco; e
quello del quale ti dirò: Questo non vada teco non andrà".

<span id="an_7:5">7:5</span> Gedeone fece dunque scender la gente
all’acqua; e l’Eterno gli disse: "Tutti quelli che lambiranno l’acqua
con la lingua, come la lambisce il cane, li porrai da parte; così pure
tutti quelli che, per bere, si metteranno in ginocchio".

<span id="an_7:6">7:6</span> E il numero di quelli che lambirono l’acqua
portandosela alla bocca nella mano, fu di trecento uomini; tutto il
resto della gente si mise in ginocchio per bever l’acqua.

<span id="an_7:7">7:7</span> Allora l’Eterno disse a Gedeone: "Mediante
questi trecento uomini che hanno lambito l’acqua io vi libererò e darò i
Madianiti nelle tue mani. Tutto il resto della gente se ne vada, ognuno
a casa sua".

<span id="an_7:8">7:8</span> I trecento presero i viveri del popolo e le
sue trombe; e Gedeone, rimandati tutti gli altri uomini d’Israele,
ciascuno alla sua tenda, ritenne questi con sé. Or il campo di Madian
era sotto quello di lui, nella valle.

<span id="an_7:9">7:9</span> In quella stessa notte, l’Eterno disse a
Gedeone: "Lèvati, piomba sul campo, perché io te l’ho dato nelle mani.

<span id="an_7:10">7:10</span> Ma se hai paura di farlo, scendivi con
Purah tuo servo,

<span id="an_7:11">7:11</span> e udrai quello che dicono; e, dopo
questo, le tue mani saranno fortificate per piombar sul campo". Egli
dunque scese con Purah, suo servo, fino agli avamposti del campo.

<span id="an_7:12">7:12</span> Or i Madianiti, gli Amalekiti e tutti i
figliuoli dell’oriente erano sparsi nella valle come una moltitudine di
locuste, e i loro cammelli erano innumerevoli, come la rena ch’è sul
lido del mare.

<span id="an_7:13">7:13</span> E come Gedeone vi giunse, ecco che un
uomo raccontava un sogno al suo compagno, e gli diceva: "Io ho fatto un
sogno; mi pareva che un pan tondo, d’orzo, rotolasse nel campo di
Madian, giungesse alla tenda, la investisse, in modo da farla cadere, da
rovesciarla, da lasciarla atterrata".

<span id="an_7:14">7:14</span> E il suo compagno gli rispose e gli
disse: "Questo non è altro che la spada di Gedeone, figliuolo di Joas,
uomo d’Israele; nelle sue mani Iddio ha dato Madian e tutto il campo".

<span id="an_7:15">7:15</span> Quando Gedeone ebbe udito il racconto del
sogno e la sua interpretazione, adorò Dio; poi tornò al campo d’Israele,
e disse: "Levatevi, perché l’Eterno ha dato nelle vostre mani il campo
di Madian!"

<span id="an_7:16">7:16</span> E divise i trecento uomini in tre
schiere, consegno a tutti quanti delle trombe e delle brocche vuote con
delle fiaccole entro le brocche;

<span id="an_7:17">7:17</span> e disse loro: "Guardate me, e fate come
farò io; quando sarò giunto all’estremità del campo, come farò io, così
farete voi;

<span id="an_7:18">7:18</span> e quando io con tutti quelli che son meco
sonerò la tromba, anche voi darete nelle trombe intorno a tutto il
campo, e direte: Per l’Eterno e per Gedeone!"

<span id="an_7:19">7:19</span> Gedeone e i cento uomini ch’eran con lui
giunsero alla estremità del campo, al principio della vigilia di
mezzanotte, nel mentre che si era appena data la muta alle sentinelle.
Sonaron le trombe, e spezzaron le brocche che tenevano in mano.

<span id="an_7:20">7:20</span> Allora le tre schiere dettero nelle
trombe, spezzaron le brocche; con la sinistra presero le fiaccole, e con
la destra le trombe per sonare, e si misero a gridare: "La spada per
l’Eterno e per Gedeone!"

<span id="an_7:21">7:21</span> Ognun di loro rimase al suo posto,
intorno al campo; e tutto il campo si diè a correre, a gridare, a
fuggire.

<span id="an_7:22">7:22</span> E mentre quelli sonavan le trecento
trombe, l’Eterno fece volger la spada di ciascuno contro il compagno,
per tutto il campo. E il campo fuggì fino a Beth-Scittah, verso Tserera,
sino all’orlo d’Abel-Meholah presso Tabbath.

<span id="an_7:23">7:23</span> Gl’Israeliti di Neftali, di Ascer e di
tutto Manasse si radunarono e inseguirono i Madianiti.

<span id="an_7:24">7:24</span> E Gedeone mandò de’ messi per tutta la
contrada montuosa di Efraim a dire: "Scendete incontro ai Madianiti, e
tagliate loro il passo delle acque fino a Beth-Barah, e i guadi del
Giordano". Così tutti gli uomini di Efraim si radunarono e
s’impadronirono dei passi delle acque fino a Beth-Barah e dei guadi del
Giordano.

<span id="an_7:25">7:25</span> E presero due principi di Madian, Oreb e
Zeeb; uccisero Oreb al masso di Oreb, e Zeeb allo strettoio di Zeeb:
inseguirono i Madianiti, e portarono le teste di Oreb e di Zeeb a
Gedeone, dall’altro lato del Giordano.

<span id="an_8:1">8:1</span> Gli uomini di Efraim dissero a Gedeone:
"Che azione e questa che tu ci hai fatto, non chiamandoci quando sei
andato a combattere contro Madian?" Ed ebbero con lui una disputa
violenta.

<span id="an_8:2">8:2</span> Ed egli rispose loro: "Che ho fatto io al
paragon di voi? la racimolatura d’Efraim non vale essa più della
vendemmia d’Abiezer?

<span id="an_8:3">8:3</span> Iddio v’ha dato nelle mani i principi di
Madian, Oreb e Zeeb! che dunque ho potuto far io al paragon di voi?"
Quand’egli ebbe lor detto quella parola, la loro ira contro di lui si
calmò.

<span id="an_8:4">8:4</span> E Gedeone arrivò al Giordano, e lo passò
con i trecento uomini ch’erano con lui; i quali, benché stanchi,
continuavano a inseguire il nemico.

<span id="an_8:5">8:5</span> E disse a quelli di Succoth: "Date, vi
prego, dei pani alla gente che mi segue, perché è stanca, ed io sto
inseguendo Zebah e Tsalmunna, re di Madian".

<span id="an_8:6">8:6</span> Ma i capi di Succoth risposero: "Tieni tu
forse già nelle tue mani i polsi di Zebah e di Tsalmunna, che abbiamo a
dar del pane al tuo esercito?"

<span id="an_8:7">8:7</span> E Gedeone disse: "Ebbene! quando l’Eterno
mi avrà dato nelle mani Zebah e Tsalmunna, io vi lacererò le carni con
delle spine del deserto e con de’ triboli".

<span id="an_8:8">8:8</span> Di là salì a Penuel, e parlò a quei di
Penuel nello stesso modo; ed essi gli risposero come avean fatto quei di
Succoth.

<span id="an_8:9">8:9</span> Ed egli disse anche a quei di Penuel:
"Quando tornerò in pace, abbatterò questa torre".

<span id="an_8:10">8:10</span> Or Zebah e Tsalmunna erano a Karkor col
loro esercito di circa quindicimila uomini, ch’era tutto quel che
rimaneva dell’intero esercito dei figli dell’oriente, poiché
centoventimila uomini che portavano spada erano stati uccisi.

<span id="an_8:11">8:11</span> Gedeone salì per la via di quelli che
abitano sotto tende a oriente di Nobah e di Iogbeha, e sconfisse
l’esercito, che si credeva sicuro.

<span id="an_8:12">8:12</span> E Zebah e Tsalmunna si diedero alla fuga;
ma egli li inseguì, prese i due re di Madian, Zebah e Tsalmunna, e
sbaragliò tutto l’esercito.

<span id="an_8:13">8:13</span> Poi Gedeone, figliuolo di Joas, tornò
dalla battaglia, per la salita di Heres.

<span id="an_8:14">8:14</span> Mise le mani sopra un giovane della gente
di Succoth, e lo interrogò; ed ei gli diè per iscritto i nomi dei capi e
degli anziani di Succoth, ch’erano settantasette uomini.

<span id="an_8:15">8:15</span> Poi venne alla gente di Succoth, e disse:
"Ecco Zebah e Tsalmunna, a proposito de’ quali m’insultaste dicendo: Hai
tu forse già nelle mani i polsi di Zebah e di Tsalmunna, che noi abbiamo
da dar del pane alla tua gente stanca?"

<span id="an_8:16">8:16</span> E prese gli anziani della città, e con
delle spine del deserto e con de’ triboli castigò gli uomini di Succoth.

<span id="an_8:17">8:17</span> E abbatté la torre di Penuel e uccise la
gente della città.

<span id="an_8:18">8:18</span> Poi disse a Zebah e a Tsalmunna:
"Com’erano gli uomini che avete uccisi al Tabor?" Quelli risposero:
"Eran come te; ognun d’essi avea l’aspetto d’un figlio di re".

<span id="an_8:19">8:19</span> Ed egli riprese: "Eran miei fratelli,
figliuoli di mia madre; com’è vero che l’Eterno vive, se aveste
risparmiato loro la vita, io non vi ucciderei!"

<span id="an_8:20">8:20</span> Poi disse a Iether, suo primogenito:
"Lèvati, uccidili!" Ma il giovane non tirò la spada, perché avea paura,
essendo ancora un giovinetto.

<span id="an_8:21">8:21</span> E Zebah e Tsalmunna dissero: "Lèvati tu
stesso e dacci il colpo mortale; poiché qual è l’uomo tal è la sua
forza". E Gedeone si levò e uccise Zebah e Tsalmunna, e prese le
mezzelune che i loro cammelli portavano al collo.

<span id="an_8:22">8:22</span> Allora gli uomini d’Israele dissero a
Gedeone: "Regna su noi tu e il tuo figliuolo e il figliuolo del tuo
figliuolo, giacché ci hai salvati dalla mano di Madian".

<span id="an_8:23">8:23</span> Ma Gedeone rispose loro: "Io non regnerò
su voi, né il mio figliuolo regnerà su voi; l’Eterno è quegli che
regnerà su voi!"

<span id="an_8:24">8:24</span> Poi Gedeone disse loro: "Una cosa voglio
chiedervi: che ciascun di voi mi dia gli anelli del suo bottino". (I
nemici aveano degli anelli d’oro perché erano Ismaeliti).

<span id="an_8:25">8:25</span> Quelli risposero: "Li daremo volentieri".
E stesero un mantello, sul quale ciascuno gettò gli anelli del suo
bottino.

<span id="an_8:26">8:26</span> Il peso degli anelli d’oro ch’egli avea
chiesto fu di mille settecento sicli d’oro, oltre le mezzelune, i
pendenti e le vesti di porpora che i re di Madian aveano addosso, e
oltre i collari che i loro cammelli aveano al collo.

<span id="an_8:27">8:27</span> E Gedeone ne fece un efod, che pose in
Ofra, sua città; tutto Israele v’andò a prostituirsi, ed esso diventò un
insidia per Gedeone e per la sua casa.

<span id="an_8:28">8:28</span> Così Madian fu umiliato davanti ai
figliuoli d’Israele, e non alzò più il capo; e il paese ebbe requie per
quarant’anni, durante la vita di Gedeone.

<span id="an_8:29">8:29</span> Ierubbaal figliuolo di Joas, tornò a
dimorare a casa sua.

<span id="an_8:30">8:30</span> Or Gedeone ebbe settanta figliuoli, che
gli nacquero dalle molte mogli che ebbe.

<span id="an_8:31">8:31</span> E la sua concubina, che stava a Sichem,
gli partorì anch’ella un figliuolo, al quale pose nome Abimelec.

<span id="an_8:32">8:32</span> Poi Gedeone, figliuolo di Joas, morì in
buona vecchiaia, e fu sepolto nella tomba di Joas suo padre, a Ofra
degli Abiezeriti.

<span id="an_8:33">8:33</span> Dopo che Gedeone fu morto, i figliuoli
d’Israele ricominciarono a prostituirsi agl’idoli di Baal, e presero
Baal-Berith come loro dio.

<span id="an_8:34">8:34</span> I figliuoli d’Israele non si ricordarono
dell’Eterno, del loro Dio, che li avea liberati dalle mani di tutti i
loro nemici d’ogn’intorno;

<span id="an_8:35">8:35</span> e non dimostrarono alcuna gratitudine
alla casa di Ierubbaal, ossia di Gedeone, per tutto il bene ch’egli avea
fatto a Israele.

<span id="an_9:1">9:1</span> Or Abimelec, figliuolo di Ierubbaal, andò a
Sichem dai fratelli di sua madre e parlò loro e a tutta la famiglia del
padre di sua madre, dicendo:

<span id="an_9:2">9:2</span> "Deh, dite ai Sichemiti, in modo che tutti
odano: Qual cosa e migliore per voi, che settanta uomini, tutti
figliuoli di Ierubbaal, regnino su voi, oppure che regni su voi uno
solo? E ricordatevi ancora che io sono vostre ossa e vostra carne".

<span id="an_9:3">9:3</span> I fratelli di sua madre parlarono di lui
ripetendo a tutti i Sichemiti tutte quelle parole; e il cuor loro
s’inchinò a favore di Abimelec, perché dissero: "E’ nostro fratello".

<span id="an_9:4">9:4</span> E gli diedero settanta sicli d’argento, che
tolsero dal tempio di Baal-Berith, coi quali Abimelec assoldò degli
uomini da nulla e audaci che lo seguirono.

<span id="an_9:5">9:5</span> Ed egli venne alla casa di suo padre, a
Ofra, e uccise sopra un stessa pietra i suoi fratelli, figliuoli di
Ierubbaal, settanta uomini; ma Jotham, figliuolo minore di Ierubbaal,
scampò, perché s’era nascosto.

<span id="an_9:6">9:6</span> Poi tutti i Sichemiti e tutta la casa di
Millo si radunarono e andarono a proclamar re Abimelec, presso la
quercia del monumento che si trova a Sichem.

<span id="an_9:7">9:7</span> E Jotham, essendo stato informato della
cosa, andò a porsi sulla sommità del monte Garizim, e alzando la voce
gridò: "Ascoltatemi, Sichemiti, e vi ascolti Iddio!

<span id="an_9:8">9:8</span> Un giorno, gli alberi si misero in cammino
per ungere un re che regnasse su loro; e dissero all’ulivo: Regna tu su
noi.

<span id="an_9:9">9:9</span> Ma l’ulivo rispose loro: Rinunzierei io al
mio olio che Dio e gli uomini onorano in me, per andare ad agitarmi al
disopra degli alberi?

<span id="an_9:10">9:10</span> Allora gli alberi dissero al fico: Vieni
tu a regnare su noi.

<span id="an_9:11">9:11</span> Ma il fico rispose loro: Rinunzierei io
alla mia dolcezza e al mio frutto squisito per andare ad agitarmi al
disopra degli alberi?

<span id="an_9:12">9:12</span> Poi gli alberi dissero alla vite: Vieni
tu a regnare su noi.

<span id="an_9:13">9:13</span> Ma la vite rispose loro: Rinunzierei io
al mio vino che rallegra Dio e gli uomini, per andare ad agitarmi al
disopra degli alberi?

<span id="an_9:14">9:14</span> Allora tutti gli alberi dissero al pruno:
Vieni tu a regnare su noi.

<span id="an_9:15">9:15</span> E il pruno rispose agli alberi: Se è
proprio in buona fede che volete ungermi re per regnare su voi, venite a
rifugiarvi sotto l’ombra mia; se no, esca un fuoco dal pruno e divori i
cedri del Libano!

<span id="an_9:16">9:16</span> E ora, se vi siete condotti con fedeltà e
con integrità proclamando re Abimelec, se avete agito bene verso
Ierubbaal e la sua casa, se avete ricompensato lui, mio padre, di quel
che ha fatto per voi

<span id="an_9:17">9:17</span> quando ha combattuto per voi, quando ha
messo a repentaglio la sua vita e vi ha liberati dalle mani di Madian,

<span id="an_9:18">9:18</span> mentre voi, oggi, siete insorti contro la
casa di mio padre, avete ucciso i suoi figliuoli, settanta uomini, sopra
una stessa pietra, e avete proclamato re dei Sichemiti Abimelec,
figliuolo della sua serva, perché è vostro fratello,

<span id="an_9:19">9:19</span> se, dico, avete oggi agito con fedeltà e
con integrità verso Ierubbaal e la sua casa, godetevi Abimelec, e
Abimelec si goda di voi!

<span id="an_9:20">9:20</span> Se no, esca da Abimelec un fuoco, che
divori i Sichemiti e la casa di Millo, ed esca dai Sichemiti e dalla
casa di Millo un fuoco, che divori Abimelec!"

<span id="an_9:21">9:21</span> Poi Jotham corse via, fuggì e andò a
stare a Beer, per paura di Abimelec, suo fratello.

<span id="an_9:22">9:22</span> E Abimelec signoreggiò sopra Israele tre
anni.

<span id="an_9:23">9:23</span> Poi Iddio mandò un cattivo spirito fra
Abimelec e i Sichemiti, e i Sichemiti ruppero fede ad Abimelec,

<span id="an_9:24">9:24</span> affinché la violenza fatta ai settanta
figliuoli di Ierubbaal ricevesse il suo castigo, e il loro sangue
ricadesse sopra Abimelec, loro fratello, che li aveva uccisi, e sopra i
Sichemiti che gli avean prestato mano a uccidere i suoi fratelli.

<span id="an_9:25">9:25</span> I Sichemiti posero in agguato contro di
lui, sulla cima de’ monti, della gente che svaligiava sulla strada
chiunque le passasse vicino. E Abimelec fu informato della cosa.

<span id="an_9:26">9:26</span> Poi Gaal, figliuolo di Ebed, e i suoi
fratelli vennero e si stabilirono a Sichem, e i Sichemiti riposero in
lui la loro fiducia.

<span id="an_9:27">9:27</span> E, usciti alla campagna, vendemmiarono le
loro vigne, pestarono le uve, e fecero festa. Poi entrarono nella casa
del loro dio, mangiarono, bevvero, e maledissero Abimelec.

<span id="an_9:28">9:28</span> E Gaal, figliuolo di Ebed, disse: "Chi è
Abimelec, e che cos’è Sichem, che abbiamo a servire ad Abimelec? non è
egli figliuolo di Ierubbaal? e Zebul non è egli suo commissario? Servite
agli uomini di Hamor, padre di Sichem! Ma noi perché serviremmo a
costui?

<span id="an_9:29">9:29</span> Ah, se avessi in poter mio questo popolo,
io caccerei Abimelec!" Poi disse ad Abimelec: "Rinforza il tuo esercito
e fatti avanti!"

<span id="an_9:30">9:30</span> Or Zebul, governatore della città, avendo
udito le parole di Gaal, figliuolo di Ebed, s’accese d’ira,

<span id="an_9:31">9:31</span> e mandò segretamente de’ messi ad
Abimelec per dirgli: "Ecco, Gaal, figliuolo di Ebed, e i suoi fratelli
son venuti a Sichem, e sollevano la città contro di te.

<span id="an_9:32">9:32</span> Or dunque, lèvati di notte con la gente
che è teco, e fa, un’imboscata nella campagna;

<span id="an_9:33">9:33</span> e domattina, non appena spunterà il sole,
ti leverai e piomberai sulla città. E quando Gaal con la gente che è con
lui uscirà contro a te, tu gli farai quel che sarà necessario".

<span id="an_9:34">9:34</span> Abimelec e tutta la gente ch’era con lui
si levaron di notte, e fecero un’imboscata contro a Sichem, divisi in
quattro schiere.

<span id="an_9:35">9:35</span> Intanto Gaal, figliuolo di Ebed, uscì, e
si fermò all’ingresso della porta della città; e Abimelec uscì
dall’imboscata con la gente ch’era con lui.

<span id="an_9:36">9:36</span> Gaal, veduta quella gente, disse a Zebul:
"Ecco gente che scende dall’alto de’ monti". E Zebul gli rispose: "Tu
vedi l’ombra de’ monti e la prendi per uomini".

<span id="an_9:37">9:37</span> E Gaal riprese a dire: "Guarda, c’è gente
che scende dalle alture del paese, e una schiera che giunge per la via
della quercia degl’indovini".

<span id="an_9:38">9:38</span> Allora Zebul gli disse: "Dov’è ora la tua
millanteria di quando dicevi: Chi è Abimelec, che abbiamo a servirgli?
Non è questo il popolo che disprezzavi? Orsù, fatti avanti e combatti
contro di lui!"

<span id="an_9:39">9:39</span> Allora Gaal uscì alla testa dei
Sichemiti, e diè battaglia ad Abimelec.

<span id="an_9:40">9:40</span> Ma Abimelec gli diè la caccia, ed egli
fuggì d’innanzi a lui, e molti uomini caddero morti fino all’ingresso
della porta.

<span id="an_9:41">9:41</span> E Abimelec si fermò ad Aruma, e Zebul
cacciò Gaal e i suoi fratelli, che non poteron più rimanere a Sichem.

<span id="an_9:42">9:42</span> Il giorno seguente, il popolo di Sichem
uscì alla campagna; e Abimelec ne fu informato.

<span id="an_9:43">9:43</span> Egli prese allora la sua gente, la divise
in tre schiere, e fece un’imboscata ne’ campi; e quando vide che il
popolo usciva dalla città, gli si levò contro e ne fece strage.

<span id="an_9:44">9:44</span> Poi Abimelec e la gente che avea seco si
slanciarono e vennero a porsi all’ingresso della porta della città,
mentre le altre due schiere si gettarono su tutti quelli che erano nella
campagna, e ne fecero strage.

<span id="an_9:45">9:45</span> E Abimelec attaccò la città tutto quel
giorno, la prese e uccise il popolo che vi si trovava; poi spianò la
città e vi seminò del sale.

<span id="an_9:46">9:46</span> Tutti gli abitanti della torre di Sichem,
all’udir questo, si ritirarono nel torrione del tempio di El-Berith.

<span id="an_9:47">9:47</span> E fu riferito ad Abimelec che tutti gli
abitanti della torre di Sichem s’erano adunati quivi.

<span id="an_9:48">9:48</span> Allora Abimelec salì sul monte Tsalmon
con tutta la gente ch’era con lui; diè di piglio ad una scure, tagliò un
ramo d’albero, lo sollevò e se lo mise sulla spalla; poi disse alla
gente ch’era con lui: "Quel che m’avete veduto fare fatelo presto anche
voi!"

<span id="an_9:49">9:49</span> Tutti tagliaron quindi anch’essi de’
rami, ognuno il suo, e seguitarono Abimelec; posero i rami contro al
torrione, e arsero il torrione con quelli che v’eran dentro. Così perì
tutta la gente della torre di Sichem, circa mille persone, fra uomini e
donne.

<span id="an_9:50">9:50</span> Poi Abimelec andò a Thebets, la cinse
d’assedio e la prese.

<span id="an_9:51">9:51</span> Or in mezzo alla città c’era una forte
torre, dove si rifugiarono tutti gli abitanti della città, uomini e
donne; vi si rinchiusero dentro, e salirono sul tetto della torre.

<span id="an_9:52">9:52</span> Abimelec, giunto alla torre, l’attaccò, e
si accostò alla porta della torre per appiccarvi il fuoco.

<span id="an_9:53">9:53</span> Ma una donna gettò giù un pezzo di macina
sulla testa di Abimelec e gli spezzò il cranio.

<span id="an_9:54">9:54</span> Ed egli chiamò tosto il giovane che gli
portava le armi, e gli disse: "Tira fuori la spada e uccidimi, affinché
non si dica: L’ha ammazzato una donna!" Il suo giovane allora lo
trafisse, ed egli morì.

<span id="an_9:55">9:55</span> E quando gl’Israeliti ebbero veduto che
Abimelec era morto, se ne andarono, ognuno a casa sua.

<span id="an_9:56">9:56</span> Così Dio fece ricadere sopra Abimelec il
male ch’egli avea fatto contro suo padre, uccidendo settanta suoi
fratelli.

<span id="an_9:57">9:57</span> Iddio fece anche ricadere sul capo della
gente di Sichem tutto il male ch’essa avea fatto; e su loro si compié la
maledizione di Jotham, figliuolo di Ierubbaal.

<span id="an_10:1">10:1</span> Or dopo Abimelec sorse, per liberare
Israele, Thola, figliuolo di Puah, figliuolo di Dodo, uomo d’Issacar.
Dimorava a Samir, nella contrada montuosa di Efraim;

<span id="an_10:2">10:2</span> fu giudice d’Israele per ventitre anni;
poi morì e fu sepolto a Samir.

<span id="an_10:3">10:3</span> Dopo di lui sorse Jair, il Galaadita, che
fu giudice d’Israele per ventidue anni;

<span id="an_10:4">10:4</span> ebbe trenta figliuoli che cavalcavano
trenta asinelli e aveano trenta città, che si chiamano anche oggi i
borghi di Jair, e sono nel paese di Galaad.

<span id="an_10:5">10:5</span> Poi Jair morì e fu sepolto a Kamon.

<span id="an_10:6">10:6</span> E i figliuoli d’Israele continuarono a
fare ciò ch’è male agli occhi dell’Eterno e servirono agl’idoli di Baal
e di Astarte, agli dèi della Siria, agli dèi di Sidon, agli dèi di Moab,
agli dèi de’ figliuoli di Ammon e agli dèi de’ Filistei; abbandonaron
l’Eterno e non gli serviron più.

<span id="an_10:7">10:7</span> L’ira dell’Eterno s’accese contro
Israele, ed egli li diede nelle mani de’ Filistei e nelle mani de’
figliuoli di Ammon.

<span id="an_10:8">10:8</span> E in quell’anno, questi angariarono ed
oppressero i figliuoli d’Israele; per diciotto anni oppressero tutti i
figliuoli d’Israele ch’erano di là dal Giordano, nel paese degli Amorei
in Galaad.

<span id="an_10:9">10:9</span> E i figliuoli di Ammon passarono il
Giordano per combattere anche contro Giuda, contro Beniamino e contro la
casa d’Efraim; e Israele fu in grande angustia.

<span id="an_10:10">10:10</span> Allora i figliuoli d’Israele gridarono
all’Eterno, dicendo: "Abbiam peccato contro di te, perché abbiamo
abbandonato il nostro Dio, e abbiam servito agl’idoli Baal".

<span id="an_10:11">10:11</span> E l’Eterno disse ai figliuoli
d’Israele: "Non vi ho io liberati dagli Egiziani, dagli Amorei, dai
figliuoli di Ammon e dai Filistei?

<span id="an_10:12">10:12</span> Quando i Sidonii, gli Amalekiti e i
Maoniti vi opprimevano e voi gridaste a me, non vi liberai io dalle loro
mani?

<span id="an_10:13">10:13</span> Eppure, m’avete abbandonato e avete
servito ad altri dèi; perciò io non vi libererò più.

<span id="an_10:14">10:14</span> Andate a gridare agli dèi che avete
scelto; vi salvino essi nel tempo della vostra angoscia!"

<span id="an_10:15">10:15</span> E i figliuoli d’Israele dissero
all’Eterno: "Abbiamo peccato; facci tutto quello che a te piace;
soltanto, te ne preghiamo, liberaci oggi!"

<span id="an_10:16">10:16</span> Allora tolsero di mezzo a loro gli dèi
stranieri e servirono all’Eterno, che si accorò per l’afflizione
d’Israele.

<span id="an_10:17">10:17</span> I figliuoli di Ammon s’adunarono e si
accamparono in Galaad, e i figliuoli d’Israele s’adunaron pure, e si
accamparono a Mitspa.

<span id="an_10:18">10:18</span> Il popolo, i principi di Galaad, si
dissero l’uno all’altro: "Chi sarà l’uomo che comincerà l’attacco contro
i figliuoli di Ammon? Quegli sarà il capo di tutti gli abitanti di
Galaad".

<span id="an_11:1">11:1</span> Or Jefte, il Galaadita, era un uomo forte
e valoroso, figliuolo di una meretrice, e avea Galaad per padre.

<span id="an_11:2">11:2</span> La moglie di Galaad gli avea dato de’
figliuoli; e quando questi figliuoli della moglie furono grandi,
cacciarono Jefte e gli dissero: "Tu non avrai eredità in casa di nostro
padre, perché sei figliuolo d’un’altra donna".

<span id="an_11:3">11:3</span> E Jefte se ne fuggì lungi dai suoi
fratelli e si stabilì nel paese di Tob. Degli uomini da nulla si
raccolsero attorno a Jefte, e facevano delle incursioni con lui.

<span id="an_11:4">11:4</span> Qualche tempo dopo avvenne che i
figliuoli di Ammon mossero guerra a Israele.

<span id="an_11:5">11:5</span> E come i figliuoli di Ammon movean guerra
a Israele, gli anziani di Galaad andarono a cercare Jefte nel paese di
Tob.

<span id="an_11:6">11:6</span> E dissero a Jefte: "Vieni, sii nostro
capitano, e combatteremo contro i figliuoli di Ammon".

<span id="an_11:7">11:7</span> Ma Jefte rispose agli anziani di Galaad:
"Non m’avete voi odiato e cacciato dalla casa di mio padre? Perché
venite da me ora che siete nell’angustia?"

<span id="an_11:8">11:8</span> E gli anziani di Galaad dissero a Jefte:
"Appunto per questo torniamo ora da te, onde tu venga con noi e combatta
contro i figliuoli di Ammon e tu sia capo di noi tutti abitanti di
Galaad".

<span id="an_11:9">11:9</span> Jefte rispose agli anziani di Galaad: "Se
mi riconducete da voi per combattere contro i figliuoli di Ammon, e
l’Eterno li dà in mio potere, io sarò vostro capo".

<span id="an_11:10">11:10</span> E gli anziani di Galaad dissero a
Jefte: "L’Eterno sia testimone fra noi, e ci punisca se non facciamo
quello che hai detto".

<span id="an_11:11">11:11</span> Jefte dunque andò con gli anziani di
Galaad; il popolo lo costituì suo capo e condottiero, e Jefte ripeté
davanti all’Eterno, a Mitspa, tutte le parole che avea dette prima.

<span id="an_11:12">11:12</span> Poi Jefte inviò de’ messi al re de’
figliuoli di Ammon per dirgli: "Che questione c’è fra me e te che tu
venga contro di me per far guerra al mio paese?"

<span id="an_11:13">11:13</span> E il re de’ figliuoli di Ammon rispose
ai messi di Jefte: "Mi son mosso perché, quando Israele salì
dall’Egitto, s’impadronì del mio paese, dall’Arnon fino allo Jabbok e al
Giordano; rendimelo all’amichevole".

<span id="an_11:14">11:14</span> Jefte inviò di nuovo de’ messi al re
de’ figliuoli di Ammon per dirgli:

<span id="an_11:15">11:15</span> "Così dice Jefte: Israele non
s’impadronì del paese di Moab, né del paese de’ figliuoli di Ammon;

<span id="an_11:16">11:16</span> ma, quando Israele salì dall’Egitto e
attraversò il deserto fino al mar Rosso e giunse a Kades,

<span id="an_11:17">11:17</span> inviò de’ messi al re di Edom per
dirgli: Ti prego, lasciami passare per il tuo paese; ma il re di Edom
non acconsentì. Mandò anche al re di Moab, il quale pure rifiutò; e
Israele rimase a Kades.

<span id="an_11:18">11:18</span> Poi camminò per il deserto, fece il
giro del paese di Edom e del paese di Moab, giunse a oriente del paese
di Moab, e si accampò di là dall’Arnon, senza entrare nel territorio di
Moab; perché l’Arnon segna il confine di Moab.

<span id="an_11:19">11:19</span> E Israele inviò de’ messi a Sihon, re
degli Amorei, re di Heshbon, e gli fe’ dire: Ti preghiamo lasciaci
passare dal tuo paese, per arrivare al nostro.

<span id="an_11:20">11:20</span> Ma Sihon non si fidò d’Israele per
permettergli di passare per il suo territorio; anzi Sihon radunò tutta
la sua gente, s’accampò a Jahats, e combatté contro Israele.

<span id="an_11:21">11:21</span> E l’Eterno, l’Iddio d’Israele, diede
Sihon e tutta la sua gente nelle mani d’Israele, che li sconfisse; così
Israele conquistò tutto il paese degli Amorei, che abitavano quella
contrada;

<span id="an_11:22">11:22</span> conquistò tutto il territorio degli
Amorei, dall’Arnon allo Jabbok e dal deserto al Giordano.

<span id="an_11:23">11:23</span> E ora che l’Eterno, l’Iddio d’Israele,
ha cacciato gli Amorei d’innanzi a Israele, ch’è il suo popolo, dovresti
tu possedere il loro paese?

<span id="an_11:24">11:24</span> Non possiedi tu quello che Kemosh, il
tuo dio, t’ha fatto possedere? Così anche noi possederemo il paese di
quelli che l’Eterno ha cacciati d’innanzi a noi.

<span id="an_11:25">11:25</span> Sei tu forse da più di Balak, figliuolo
di Tsippor, re di Moab? Mosse egli querela ad Israele, o gli fece egli
guerra?

<span id="an_11:26">11:26</span> Son trecent’anni che Israele abita ad
Heshbon e nelle città del suo territorio, ad Aroer e nelle città del suo
territorio, e in tutte le città lungo l’Arnon; perché non gliele avete
tolte durante questo tempo?

<span id="an_11:27">11:27</span> E io non t’ho offeso, e tu agisci male
verso di me, movendomi guerra. L’Eterno, il giudice, giudichi oggi tra i
figliuoli d’Israele e i figliuoli di Ammon!"

<span id="an_11:28">11:28</span> Ma il re de’ figliuoli di Ammon non
diede ascolto alle parole che Jefte gli avea fatto dire.

<span id="an_11:29">11:29</span> Allora lo spirito dell’Eterno venne su
Jefte, che attraversò Galaad e Manasse, passò a Mitspa di Galaad, e da
Mitspa di Galaad mosse contro i figliuoli di Ammon.

<span id="an_11:30">11:30</span> E Jefte fece un voto all’Eterno, e
disse: "Se tu mi dài nelle mani i figliuoli di Ammon,

<span id="an_11:31">11:31</span> la persona che uscirà dalle porte di
casa mia per venirmi incontro quando tornerò vittorioso dai figliuoli di
Ammon, sarà dell’Eterno, e io l’offrirò in olocausto".

<span id="an_11:32">11:32</span> E Jefte marciò contro i figliuoli di
Ammon per far loro guerra, e l’Eterno glieli diede nelle mani.

<span id="an_11:33">11:33</span> E egli inflisse loro una grandissima
sconfitta, da Aroer fin verso Minnith, prendendo loro venti città, e
fino ad Abel-Keramim. Così i figliuoli di Ammon furono umiliati dinanzi
ai figliuoli d’Israele.

<span id="an_11:34">11:34</span> Or Jefte se ne tornò a Mitspa, a casa
sua; ed ecco uscirgli incontro la sua figliuola, con timpani e danze.
Era l’unica sua figlia: non aveva altri figliuoli né altre figliuole.

<span id="an_11:35">11:35</span> E, come la vide, si stracciò le vesti,
e disse: "Ah, figlia mia! tu mi accasci, tu mi accasci; tu sei fra
quelli che mi conturbano! poiché io ho dato parola all’Eterno, e non
posso ritrarmene".

<span id="an_11:36">11:36</span> Ella gli disse: "Padre mio, se hai dato
parola all’Eterno, fa’ di me secondo quel che hai proferito, giacché
l’Eterno t’ha dato di far vendetta de’ figliuoli di Ammon, tuoi nemici".

<span id="an_11:37">11:37</span> Poi disse a suo padre: "Mi sia concesso
questo: lasciami libera per due mesi, ond’io vada e scenda per i monti a
piangere la mia verginità con le mie compagne".

<span id="an_11:38">11:38</span> Egli le rispose: "Va’!" e la lasciò
andare per due mesi. Ed ella se ne andò con le sue compagne, e pianse
sui monti la sua verginità.

<span id="an_11:39">11:39</span> Alla fine dei due mesi, ella tornò da
suo padre; ed egli fece di lei quello che avea promesso con voto. Ella
non avea conosciuto uomo. Di qui venne in Israele

<span id="an_11:40">11:40</span> l’usanza che le figliuole d’Israele
vanno tutti gli anni a celebrar la figliuola di Jefte, il Galaadita, per
quattro giorni.

<span id="an_12:1">12:1</span> Or gli uomini di Efraim si radunarono,
passarono a Tsafon, e dissero a Jefte: "Perché sei andato a combattere
contro i figliuoli di Ammon e non ci hai chiamati ad andar teco? Noi
bruceremo la tua casa e te con essa".

<span id="an_12:2">12:2</span> Jefte rispose loro: "Io e il mio popolo
abbiamo avuto gran contesa coi figliuoli di Ammon; e quando v’ho
chiamati in aiuto, non mi avete liberato dalle loro mani.

<span id="an_12:3">12:3</span> E vedendo che voi non venivate in mio
soccorso, ho posto a repentaglio la mia vita, ho marciato contro i
figliuoli di Ammon, e l’Eterno me li ha dati nelle mani. Perché dunque
siete saliti oggi contro di me per muovermi guerra?"

<span id="an_12:4">12:4</span> Poi Jefte, radunati tutti gli uomini di
Galaad, diè battaglia ad Efraim; e gli uomini di Galaad sconfissero gli
Efraimiti, perché questi dicevano: "Voi, Galaaditi, siete de’ fuggiaschi
d’Efraim, in mezzo ad Efraim e in mezzo a Manasse!"

<span id="an_12:5">12:5</span> E i Galaaditi intercettarono i guadi del
Giordano agli Efraimiti; e quando uno de’ fuggiaschi d’Efraim diceva:
"Lasciatemi passare", gli uomini di Galaad gli chiedevano: "Sei tu un
Efraimita?" Se quello rispondeva: "No", i Galaaditi gli dicevano:

<span id="an_12:6">12:6</span> "Ebbene, di’ Scibboleth"; e quello diceva
"Sibboleth", senza fare attenzione a pronunziar bene; allora lo
pigliavano e lo scannavano presso i guadi del Giordano. E perirono in
quel tempo quarantaduemila uomini d’Efraim.

<span id="an_12:7">12:7</span> Jefte fu giudice d’Israele per sei anni.
Poi Jefte, il Galaadita, morì e fu sepolto in una delle città di Galaad.

<span id="an_12:8">12:8</span> Dopo di lui fu giudice d’Israele Ibtsan
di Bethlehem,

<span id="an_12:9">12:9</span> che ebbe trenta figliuoli, maritò fuori
trenta figliuole, condusse di fuori trenta fanciulle per i suoi
figliuoli. Fu giudice d’Israele per sette anni.

<span id="an_12:10">12:10</span> Poi Ibtsan morì e fu sepolto a
Bethlehem.

<span id="an_12:11">12:11</span> Dopo di lui fu giudice d’Israele Elon,
lo Zabulonita; fu giudice d’Israele per dieci anni.

<span id="an_12:12">12:12</span> Poi Elon, lo Zabulonita, morì e fu
sepolto ad Aialon, nel paese di Zabulon.

<span id="an_12:13">12:13</span> Dopo di lui fu giudice d’Israele Abdon,
figliuolo di Hillel, il Pirathonita.

<span id="an_12:14">12:14</span> Ebbe quaranta figliuoli e trenta
nipoti, i quali cavalcavano settanta asinelli. Fu giudice d’Israele per
otto anni.

<span id="an_12:15">12:15</span> Poi Abdon, figliuolo di Hillel, il
Pirathonita, morì e fu sepolto a Pirathon, nel paese di Efraim, sul
monte Amalek.

<span id="an_13:1">13:1</span> E i figliuoli d’Israele continuarono a
fare quel ch’era male agli occhi dell’Eterno, e l’Eterno li diede nelle
mani de’ Filistei per quarant’anni.

<span id="an_13:2">13:2</span> Or v’era un uomo di Tsorea, della
famiglia dei Daniti, per nome Manoah; sua moglie era sterile e non avea
figliuoli.

<span id="an_13:3">13:3</span> E l’angelo dell’Eterno apparve a questa
donna, e le disse: "Ecco, tu sei sterile e non hai figliuoli; ma
concepirai e partorirai un figliuolo.

<span id="an_13:4">13:4</span> Or dunque, guardati bene dal bere vino o
bevanda alcoolica, e dal mangiare alcun che d’impuro.

<span id="an_13:5">13:5</span> Poiché ecco, tu concepirai e partorirai
un figliuolo, sulla testa del quale non passerà rasoio, giacché il
fanciullo sarà un Nazireo consacrato a Dio dal seno di sua madre, e sarà
lui che comincerà a liberare Israele dalle mani de’ Filistei".

<span id="an_13:6">13:6</span> E la donna andò a dire a suo marito: "Un
uomo di Dio è venuto da me; avea il sembiante d’un angelo di Dio: un
sembiante terribile fuor di modo. Io non gli ho domandato donde fosse,
ed egli non m’ha detto il suo nome;

<span id="an_13:7">13:7</span> ma mi ha detto: Ecco, tu concepirai e
partorirai un figliuolo; or dunque non bere vino né bevanda alcoolica, e
non mangiare alcun che d’impuro, giacché il fanciullo sarà un Nazireo,
consacrato a Dio dal seno di sua madre e fino al giorno della sua
morte".

<span id="an_13:8">13:8</span> Allora Manoah supplicò l’Eterno, e disse:
"O Signore, ti prego che l’uomo di Dio mandato da te torni di nuovo a
noi e c’insegni quello che dobbiam fare per il bambino che nascerà".

<span id="an_13:9">13:9</span> E Dio esaudì la preghiera di Manoah; e
l’angelo di Dio tornò ancora dalla donna, che stava sedendo nel campo;
ma Manoah, suo marito, non era con lei.

<span id="an_13:10">13:10</span> La donna corse in fretta a informar suo
marito del fatto, e gli disse: "Ecco, quell’uomo che venne da me l’altro
giorno, m’è apparito".

<span id="an_13:11">13:11</span> Manoah s’alzò, andò dietro a sua
moglie, e giunto a quell’uomo, gli disse: "Sei tu che parlasti a questa
donna?" E quegli rispose: "Son io".

<span id="an_13:12">13:12</span> E Manoah: "Quando la tua parola si sarà
verificata, qual norma s’avrà da seguire per il bambino? e che si dovrà
fare per lui?"

<span id="an_13:13">13:13</span> L’angelo dell’Eterno rispose a Manoah:
"Si astenga la donna da tutto quello che le ho detto.

<span id="an_13:14">13:14</span> Non mangi di alcun prodotto della
vigna, né beva vino o bevanda alcoolica, e non mangi alcun che d’impuro;
osservi tutto quello che le ho comandato".

<span id="an_13:15">13:15</span> E Manoah disse all’angelo dell’Eterno:
"Deh, permettici di trattenerti, e di prepararti un capretto!"

<span id="an_13:16">13:16</span> E l’angelo dell’Eterno rispose a
Manoah: "Anche se tu mi trattenessi, non mangerei del tuo cibo; ma, se
vuoi fare un olocausto, offrilo all’Eterno". Or Manoah non sapeva che
quello fosse l’angelo dell’Eterno.

<span id="an_13:17">13:17</span> Poi Manoah disse all’angelo
dell’Eterno: "Qual è il tuo nome, affinché, adempiute che siano le tue
parole, noi ti rendiamo onore?"

<span id="an_13:18">13:18</span> E l’angelo dell’Eterno gli rispose:
"Perché mi chiedi il mio nome? esso è maraviglioso".

<span id="an_13:19">13:19</span> E Manoah prese il capretto e
l’oblazione e li offrì all’Eterno sul sasso. Allora avvenne una cosa
prodigiosa, mentre Manoah e sua moglie stavano guardando:

<span id="an_13:20">13:20</span> come la fiamma saliva dall’altare al
cielo, l’angelo dell’Eterno salì con la fiamma dell’altare. E Manoah e
sua moglie, vedendo questo, caddero con la faccia a terra.

<span id="an_13:21">13:21</span> E l’angelo dell’Eterno non apparve più
né a Manoah né a sua moglie. Allora Manoah riconobbe che quello era
l’angelo dell’Eterno.

<span id="an_13:22">13:22</span> E Manoah disse a sua moglie: "Noi
morremo sicuramente, perché abbiam veduto Dio".

<span id="an_13:23">13:23</span> Ma sua moglie gli disse: "Se l’Eterno
avesse voluto farci morire, non avrebbe accettato dalle nostre mani
l’olocausto e l’oblazione; non ci avrebbe fatto vedere tutte queste
cose, e non ci avrebbe fatto udire proprio ora delle cose come queste".

<span id="an_13:24">13:24</span> Poi la donna partorì un figliuolo, a
cui pose nome Sansone. Il bambino crebbe, e l’Eterno lo benedisse.

<span id="an_13:25">13:25</span> E lo spirito dell’Eterno cominciò ad
agitarlo quand’esso era a Mahaneh-Dan, fra Tsorea ed Eshtaol.

<span id="an_14:1">14:1</span> Sansone scese a Timnah, e vide quivi una
donna tra le figliuole de’ Filistei.

<span id="an_14:2">14:2</span> Tornato a casa, ne parlò a suo padre e a
sua madre, dicendo: "Ho veduto a Timnah una donna tra le figliuole de’
Filistei; or dunque, prendetemela per moglie".

<span id="an_14:3">14:3</span> Suo padre e sua madre gli dissero: "Non
v’è egli dunque tra le figliuole de’ tuoi fratelli e in tutto il nostro
popolo una donna per te, che tu vada a prenderti una moglie tra i
Filistei incirconcisi?" E Sansone rispose a suo padre: "Prendimi quella,
poiché mi piace".

<span id="an_14:4">14:4</span> Or suo padre e sua madre non sapevano che
questo veniva dall’Eterno, poiché Sansone cercava che i Filistei gli
fornissero un’occasione di contesa. In quel tempo, i Filistei dominavano
Israele.

<span id="an_14:5">14:5</span> Poi Sansone scese con suo padre e con sua
madre a Timnah; e come furon giunti alle vigne di Timnah, ecco un
leoncello farglisi incontro, ruggendo.

<span id="an_14:6">14:6</span> Lo spirito dell’Eterno investì Sansone,
che, senz’aver niente in mano, squarciò il leone, come uno squarcerebbe
un capretto; ma non disse nulla a suo padre né a sua madre di ciò che
avea fatto.

<span id="an_14:7">14:7</span> E scese, parlò alla donna, e questa gli
piacque.

<span id="an_14:8">14:8</span> Di lì a qualche tempo, tornò per
prenderla, e uscì di strada per vedere il carcame del leone; ed ecco,
nel corpo del leone c’era uno sciame d’api e del miele.

<span id="an_14:9">14:9</span> Egli prese in mano di quel miele, e si
mise a mangiarlo per istrada; e quando ebbe raggiunto suo padre e sua
madre, ne diede loro, ed essi ne mangiarono; ma non disse loro che avea
preso il miele dal corpo del leone.

<span id="an_14:10">14:10</span> Suo padre scese a trovar quella donna,
e Sansone fece quivi un convito; perché tale era il costume dei giovani.

<span id="an_14:11">14:11</span> Non appena i parenti della sposa videro
Sansone, invitarono trenta compagni perché stessero con lui.

<span id="an_14:12">14:12</span> Sansone disse loro: "Io vi proporrò un
enimma; e se voi me lo spiegate entro i sette giorni del convito, e se
l’indovinate, vi darò trenta tuniche e trenta mute di vesti;

<span id="an_14:13">14:13</span> ma, se non me lo potete spiegare,
darete trenta tuniche e trenta mute di vesti a me".

<span id="an_14:14">14:14</span> E quelli gli risposero: "Proponi il tuo
enimma, e noi l’udremo". Ed egli disse loro: "Dal mangiatore è uscito
del cibo, e dal forte e uscito del dolce". Per tre giorni quelli non
poterono spiegar l’enimma.

<span id="an_14:15">14:15</span> E il settimo giorno dissero alla moglie
di Sansone: "Induci il tuo marito a spiegarci l’enimma; se no, darem
fuoco a te e alla casa di tuo padre. E che? ci avete invitati qui per
spogliarci?"

<span id="an_14:16">14:16</span> La moglie di Sansone si mise a piangere
presso di lui, e a dirgli: "Tu non hai per me che dell’odio, e non mi
vuoi bene; hai proposto un enimma a figliuoli del mio popolo e non me
l’hai spiegato!" Ed egli a lei: "Ecco, non l’ho spiegato a mio padre né
a mia madre, e lo spiegherei a te?"

<span id="an_14:17">14:17</span> Ed ella pianse presso di lui, durante i
sette giorni che durava il convito; e il settimo giorno Sansone glielo
spiegò, perché lo tormentava; ed essa spiegò l’enimma ai figliuoli del
suo popolo.

<span id="an_14:18">14:18</span> E gli uomini della città, il settimo
giorno, prima che tramontasse il sole, dissero a Sansone: "Che v’è di
più dolce del miele? e che v’è di più forte del leone?" Ed egli rispose
loro: "Se non aveste arato con la mia giovenca, non avreste indovinato
il mio enimma".

<span id="an_14:19">14:19</span> E lo spirito dell’Eterno lo investì, ed
egli scese ad Askalon, vi uccise trenta uomini dei loro, prese le loro
spoglie, e dette le mute di vesti a quelli che aveano spiegato l’enimma.
E, acceso d’ira, risalì a casa di suo padre.

<span id="an_14:20">14:20</span> Ma la moglie di Sansone fu data al
compagno di lui, ch’ei s’era scelto per amico.

<span id="an_15:1">15:1</span> Di lì a qualche tempo, verso la mietitura
del grano, Sansone andò a visitare sua moglie, le portò un capretto, e
disse: "Voglio entrare in camera da mia moglie". Ma il padre di lei non
gli permise d’entrare,

<span id="an_15:2">15:2</span> e gli disse: "Io credevo sicuramente che
tu l’avessi presa in odio, e però l’ho data al tuo compagno; la sua
sorella minore non e più bella di lei? Prendila dunque in sua vece".

<span id="an_15:3">15:3</span> Sansone rispose loro: "Questa volta, non
avrò colpa verso i Filistei, quando farò loro del male".

<span id="an_15:4">15:4</span> E Sansone se ne andò e acchiappò trecento
sciacalli; prese pure delle fiaccole, volse coda contro coda, e mise una
fiaccola in mezzo, fra le due code.

<span id="an_15:5">15:5</span> Poi accese le fiaccole, dette la via agli
sciacalli per i campi di grano de’ Filistei, e brucio i covoni
ammassati, il grano tuttora in piedi, e perfino gli uliveti.

<span id="an_15:6">15:6</span> E i Filistei chiesero: "Chi ha fatto
questo?" Fu risposto: "Sansone, il genero del Thimneo, perché questi gli
ha preso la moglie, e l’ha data al compagno di lui". E i Filistei
salirono e diedero alle fiamme lei e suo padre.

<span id="an_15:7">15:7</span> E Sansone disse loro: "Giacché agite a
questo modo, siate certi che non avrò posa finché non mi sia vendicato
di voi".

<span id="an_15:8">15:8</span> E li sbaragliò interamente, facendone un
gran macello. Poi discese, e si ritirò nella caverna della roccia
d’Etam.

<span id="an_15:9">15:9</span> Allora i Filistei salirono, si
accamparono in Giuda, e si distesero fino a Lehi.

<span id="an_15:10">15:10</span> Gli uomini di Giuda dissero loro:
"Perché siete saliti contro di noi?" Quelli risposero: "Siam saliti per
legare Sansone; per fare a lui quello che ha fatto a noi".

<span id="an_15:11">15:11</span> E tremila uomini di Giuda scesero alla
caverna della roccia d’Etam, e dissero a Sansone: "Non sai tu che i
Filistei sono nostri dominatori? Che è dunque questo che ci hai fatto?"
Ed egli rispose loro: "Quello che hanno fatto a me, l’ho fatto a loro".

<span id="an_15:12">15:12</span> E quelli a lui: "Noi siam discesi per
legarti e darti nelle mani de’ Filistei". Sansone replicò loro:
"Giuratemi che voi stessi non mi ucciderete".

<span id="an_15:13">15:13</span> Quelli risposero: "No, ti legheremo
soltanto, e ti daremo nelle loro mani; ma certamente non ti metteremo a
morte". E lo legarono con due funi nuove, e lo fecero uscire dalla
caverna.

<span id="an_15:14">15:14</span> Quando giunse a Lehi, i Filistei gli si
fecero incontro con grida di gioia; ma lo spirito dell’Eterno lo
investì, e le funi che aveva alle braccia divennero come fili di lino a
cui si appicchi il fuoco; e i legami gli caddero dalle mani.

<span id="an_15:15">15:15</span> E, trovata una mascella d’asino ancor
fresca, stese la mano, l’afferrò, e uccise con essa mille uomini.

<span id="an_15:16">15:16</span> E Sansone disse: "Con una mascella
d’asino, un mucchio! due mucchi! Con una mascella d’asino ho ucciso
mille uomini!"

<span id="an_15:17">15:17</span> Quand’ebbe finito di parlare, gettò via
di mano la mascella, e chiamò quel luogo Ramath-Lehi.

<span id="an_15:18">15:18</span> Poi ebbe gran sete; e invocò l’Eterno,
dicendo: "Tu hai concesso questa gran liberazione per mano del tuo
servo; e ora, dovrò io morir di sete e cader nelle mani degli
incirconcisi?"

<span id="an_15:19">15:19</span> Allora Iddio fendé la roccia concava
ch’è a Lehi, e ne uscì dell’acqua. Sansone bevve, il suo spirito si
rianimò, ed egli riprese vita. Donde il nome di En-Hakkore dato a quella
fonte, che esiste anche al dì d’oggi a Lehi.

<span id="an_15:20">15:20</span> Sansone fu giudice d’Israele, al tempo
de’ Filistei, per vent’anni.

<span id="an_16:1">16:1</span> E Sansone andò a Gaza, vide quivi una
meretrice, ed entrò da lei.

<span id="an_16:2">16:2</span> Fu detto a que’ di Gaza: "Sansone è
venuto qua". Ed essi lo circondarono, stettero in agguato tutta la notte
presso la porta della città, e tutta quella notte se ne stettero queti
dicendo: "Allo spuntar del giorno l’uccideremo".

<span id="an_16:3">16:3</span> E Sansone si giacque fino a mezzanotte; e
a mezzanotte si levò, diè di piglio ai battenti della porta della città
e ai due stipiti, li divelse insieme con la sbarra, se li mise sulle
spalle, e li portò in cima al monte ch’è dirimpetto a Hebron.

<span id="an_16:4">16:4</span> Dopo questo, s’innamorò di una donna
della valle di Sorek, che si chiamava Delila.

<span id="an_16:5">16:5</span> E i principi de’ Filistei salirono da lei
e le dissero: "Lusingalo e vedi dove risieda quella sua gran forza, e
come potremmo prevalere contro di lui per giungere a legarlo e a
domarlo; e ti daremo ciascuno mille e cento sicli d’argento".

<span id="an_16:6">16:6</span> Delila dunque disse a Sansone: "Dimmi, ti
prego, dove risieda la tua gran forza, e in che modo ti si potrebbe
legare per domarti".

<span id="an_16:7">16:7</span> Sansone le rispose: "Se mi si legasse con
sette corde d’arco fresche, non ancora secche, io diventerei debole e
sarei come un uomo qualunque".

<span id="an_16:8">16:8</span> Allora i principi de’ Filistei le
portarono sette corde d’arco fresche, non ancora secche, ed ella lo legò
con esse.

<span id="an_16:9">16:9</span> Or c’era gente che stava in agguato, da
lei, in una camera interna. Ed ella gli disse: "Sansone, i Filistei ti
sono addosso!" Ed egli ruppe le corde come si rompe un fil di stoppa
quando sente il fuoco. Così il segreto della sua forza restò
sconosciuto.

<span id="an_16:10">16:10</span> Poi Delila disse a Sansone: "Ecco tu
m’hai beffata e m’hai detto delle bugie; or dunque, ti prego, dimmi con
che ti si potrebbe legare".

<span id="an_16:11">16:11</span> Egli le rispose: "Se mi si legasse con
funi nuove che non fossero ancora state adoperate, io diventerei debole
e sarei come un uomo qualunque".

<span id="an_16:12">16:12</span> Delila prese dunque delle funi nuove,
lo legò, e gli disse: "Sansone, i Filistei ti sono addosso". L’agguato
era posto nella camera interna. Ed egli ruppe, come un filo, le funi che
aveva alle braccia.

<span id="an_16:13">16:13</span> Delila disse a Sansone: "Fino ad ora tu
m’hai beffata e m’hai detto delle bugie; dimmi con che ti si potrebbe
legare". Ed egli le rispose: "Non avresti che da tessere le sette trecce
del mio capo col tuo ordìto".

<span id="an_16:14">16:14</span> Essa le fissò al subbio, poi gli disse:
"Sansone, i Filistei ti sono addosso". Ma, egli si svegliò dal sonno, e
strappò via il subbio del telaio con l’ordìto.

<span id="an_16:15">16:15</span> Ed ella gli disse: "Come fai a dirmi:
T’amo! mentre il tuo cuore non è con me? Già tre volte m’hai beffata, e
non m’hai detto dove risiede la tua gran forza".

<span id="an_16:16">16:16</span> Or avvenne che, premendolo ella ogni
giorno con le sue parole e tormentandolo, egli se ne accorò mortalmente,

<span id="an_16:17">16:17</span> e le aperse tutto il cuor suo e le
disse: "Non è mai passato rasoio sulla mia testa, perché sono un
nazireo, consacrato a Dio, dal seno di mia madre; se fossi tosato, la
mia forza se ne andrebbe, diventerei debole, e sarei come un uomo
qualunque".

<span id="an_16:18">16:18</span> Delila, visto ch’egli le aveva aperto
tutto il cuor suo, mandò a chiamare i principi de’ Filistei, e fece dir
loro: "Venite su, questa volta, perché egli m’ha aperto tutto il suo
cuore". Allora i principi dei Filistei salirono da lei, e portaron seco
il danaro.

<span id="an_16:19">16:19</span> Ed ella lo addormentò sulle sue
ginocchia, chiamò l’uomo fissato, e gli fece tosare le sette trecce
della testa di Sansone; così giunse a domarlo; e la sua forza si partì
da lui.

<span id="an_16:20">16:20</span> Allora ella gli disse: "Sansone, i
Filistei ti sono addosso". Ed egli, svegliatosi dal sonno, disse: "Io ne
uscirò come le altre volte, e mi svincolerò". Ma non sapeva che l’Eterno
s’era ritirato da lui.

<span id="an_16:21">16:21</span> E i Filistei lo presero e gli cavaron
gli occhi; lo fecero scendere a Gaza, e lo legarono con catene di rame.
Ed egli girava la macina nella prigione.

<span id="an_16:22">16:22</span> Intanto, la capigliatura che gli avean
tosata, cominciava a ricrescergli.

<span id="an_16:23">16:23</span> Or i principi dei Filistei si
radunarono per offrire un gran sacrifizio a Dagon, loro dio, e per
rallegrarsi. Dicevano: "Il nostro dio ci ha dato nelle mani Sansone,
nostro nemico".

<span id="an_16:24">16:24</span> E quando il popolo lo vide, cominciò a
lodare il suo dio e a dire: "Il nostro dio ci ha dato nelle mani il
nostro nemico, colui che ci devastava il paese e che ha ucciso tanti di
noi".

<span id="an_16:25">16:25</span> E nella gioia del cuor loro, dissero:
"Chiamate Sansone, che ci faccia divertire!" Fecero quindi uscir Sansone
dalla prigione, ed egli si mise a fare il buffone in loro presenza. Lo
posero fra le colonne;

<span id="an_16:26">16:26</span> e Sansone disse al fanciullo, che lo
teneva per la mano: "Lasciami, ch’io possa toccar le colonne sulle quali
posa la casa, e m’appoggi ad esse".

<span id="an_16:27">16:27</span> Or la casa era piena d’uomini e di
donne; e tutti i principi de’ Filistei eran quivi; e c’eran sul tetto
circa tremila persone, fra uomini e donne, che stavano a guardare mentre
Sansone faceva il buffone.

<span id="an_16:28">16:28</span> Allora Sansone invocò, l’Eterno e
disse: "O Signore, o Eterno, ti prego, ricordati di me! Dammi forza per
questa volta soltanto, o Dio, perch’io mi vendichi in un colpo solo de’
Filistei, per la perdita de’ miei due occhi".

<span id="an_16:29">16:29</span> E Sansone abbracciò le due colonne di
mezzo, sulle quali posava la casa; s’appoggiò ad esse: all’una con la
destra, all’altra con la sinistra, e disse:

<span id="an_16:30">16:30</span> "Ch’io muoia insieme coi Filistei!" Si
curvò con tutta la sua forza, e la casa rovinò addosso ai principi e a
tutto il popolo che v’era dentro; talché più ne uccise egli morendo, che
non ne avea uccisi da vivo.

<span id="an_16:31">16:31</span> Poi i suoi fratelli e tutta la casa di
suo padre scesero e lo portaron via; quindi risalirono, e lo
seppellirono fra Tsorea ed Eshtaol nel sepolcro di Manoah suo padre.
Egli era stato giudice d’Israele per venti anni.

<span id="an_17:1">17:1</span> Or v’era un uomo nella contrada montuosa
d’Efraim, che si chiamava Mica.

<span id="an_17:2">17:2</span> Egli disse a sua madre: "I mille cento
sicli d’argento che t’hanno rubato, e a proposito de’ quali hai
pronunziato una maledizione, e l’hai pronunziata in mia presenza, ecco,
li ho io; quel denaro l’avevo preso io". E sua madre disse: "Benedetto
sia dall’Eterno il mio figliuolo!"

<span id="an_17:3">17:3</span> Egli restituì a sua madre i mille cento
sicli d’argento, e sua madre disse: "Io consacro di mano mia
quest’argento a pro del mio figliuolo, per farne un’immagine scolpita e
un’immagine di getto; or dunque te lo rendo".

<span id="an_17:4">17:4</span> E quand’egli ebbe restituito l’argento a
sua madre, questa prese dugento sicli e li diede al fonditore, il quale
ne fece un’immagine scolpita e un’immagine di getto, che furon messe in
casa di Mica.

<span id="an_17:5">17:5</span> E quest’uomo, Mica, ebbe una casa di Dio;
e fece un efod e degl’idoli, e consacrò uno de’ suoi figliuoli, che gli
servì da sacerdote.

<span id="an_17:6">17:6</span> In quel tempo non v’era re in Israele;
ognuno faceva quel che gli pareva meglio.

<span id="an_17:7">17:7</span> Or v’era un giovine di Bethlehem di
Giuda, della famiglia di Giuda, il quale era un Levita, e abitava quivi.

<span id="an_17:8">17:8</span> Quest’uomo si partì dalla città di
Bethlehem di Giuda, per stabilirsi in luogo che trovasse adatto; e,
cammin facendo, giunse nella contrada montuosa di Efraim, alla casa di
Mica.

<span id="an_17:9">17:9</span> Mica gli chiese: "Donde vieni?" Quello
gli rispose: "Sono un Levita di Bethlehem di Giuda, e vado a stabilirmi
dove troverò un luogo adatto".

<span id="an_17:10">17:10</span> Mica gli disse: "Rimani con me, e siimi
padre e sacerdote; ti darò dieci sicli d’argento all’anno, un vestito
completo, e il vitto". E il Levita entrò.

<span id="an_17:11">17:11</span> Egli acconsentì a stare con quell’uomo,
che trattò il giovine come uno de’ suoi figliuoli.

<span id="an_17:12">17:12</span> Mica consacrò quel Levita; il giovine
gli servì da sacerdote, e si stabilì in casa di lui.

<span id="an_17:13">17:13</span> E Mica disse: "Ora so che l’Eterno mi
farà del bene, perché ho un Levita come mio sacerdote".

<span id="an_18:1">18:1</span> In quel tempo, non v’era re in Israele; e
in quel medesimo tempo, la tribù dei Daniti cercava un possesso per
stabilirvisi, perché fino a quei giorni, non le era toccata alcuna
eredità fra le tribù d’Israele.

<span id="an_18:2">18:2</span> I figliuoli di Dan mandaron dunque da
Tsorea e da Eshtaol cinque uomini della loro tribù, presi di fra loro
tutti, uomini valorosi, per esplorare ed esaminare il paese; e dissero
loro: "Andate a esaminare il paese!" Quelli giunsero nella contrada
montuosa di Efraim, alla casa di Mica, e pernottarono in quel luogo.

<span id="an_18:3">18:3</span> Come furon presso alla casa di Mica,
riconobbero la voce del giovine Levita; e, avvicinatisi, gli chiesero:
"Chi t’ha condotto qua? che fai in questo luogo? che hai tu qui?"

<span id="an_18:4">18:4</span> Egli rispose loro: "Mica mi ha fatto
questo e questo: mi stipendia, e io gli servo da sacerdote".

<span id="an_18:5">18:5</span> E quelli gli dissero: "Deh, consulta
Iddio, affinché sappiamo se il viaggio che abbiamo intrapreso sarà
prospero".

<span id="an_18:6">18:6</span> Il sacerdote rispose loro: "Andate in
pace; il viaggio che fate è sotto lo sguardo dell’Eterno".

<span id="an_18:7">18:7</span> I cinque uomini dunque partirono,
giunsero a Lais, e videro che il popolo, Il quale vi abitava, viveva in
sicurtà, al modo de’ Sidonii, tranquillo e fidente, poiché nel paese non
c’era alcuno in autorità che potesse far loro il menomo torto, ed erano
lontani dai Sidonii e non aveano relazione con alcuno.

<span id="an_18:8">18:8</span> Poi tornarono ai loro fratelli a Tsorea
ed a Eshtaol; e i fratelli chiesero loro: "Che dite?"

<span id="an_18:9">18:9</span> Quelli risposero: "Leviamoci e saliamo
contro quella gente; poiché abbiam visto il paese, ed ecco, è
eccellente. E voi ve ne state là senza dir verbo? Non siate pigri a
muovervi per andare a prender possesso del paese!

<span id="an_18:10">18:10</span> Quando arriverete là troverete un
popolo che se ne sta sicuro. Il paese è vasto, e Dio ve lo ha dato nelle
mani: è un luogo dove non manca nulla di ciò che è sulla terra".

<span id="an_18:11">18:11</span> E seicento uomini della famiglia dei
Daniti partirono da Tsorea e da Eshtaol, muniti d’armi.

<span id="an_18:12">18:12</span> Salirono, e si accamparono a
Kiriath-Jearim, in Giuda; perciò quel luogo, che è dietro a
Kiriath-Jearim, fu chiamato e si chiama anche oggi Mahané-Dan.

<span id="an_18:13">18:13</span> E di là passarono nella contrada
montuosa di Efraim, e giunsero alla casa di Mica.

<span id="an_18:14">18:14</span> Allora cinque uomini ch’erano andati ad
esplorare il paese di Lais, presero a dire ai loro fratelli: "Sapete voi
che in queste case c’è un efod, ci son degl’idoli, un’immagine scolpita
e un’immagine di getto? Considerate ora quel che dovete fare".

<span id="an_18:15">18:15</span> Quelli si diressero da quella parte,
giunsero alla casa del giovane Levita, alla casa di Mica, e gli chiesero
notizie del suo bene stare.

<span id="an_18:16">18:16</span> I seicento uomini de’ figliuoli di Dan,
muniti delle loro armi, si misero davanti alla porta.

<span id="an_18:17">18:17</span> Ma i cinque uomini ch’erano andati ad
esplorare il paese, salirono, entrarono in casa, presero l’immagine
scolpita, l’efod, gl’idoli e l’immagine di getto, mentre il sacerdote
stava davanti alla porta coi seicento uomini armati.

<span id="an_18:18">18:18</span> E quando furono entrati in casa di Mica
ed ebbero preso l’immagine scolpita, l’efod, gl’idoli e l’immagine di
getto, il sacerdote disse loro: "Che fate?"

<span id="an_18:19">18:19</span> Quelli gli risposero: "Taci, mettiti la
mano sulla bocca, vieni con noi, e sarai per noi un padre e un
sacerdote. Che è meglio per te, esser sacerdote in casa d’un uomo solo,
ovvero esser sacerdote di una tribù e d’una famiglia in Israele?"

<span id="an_18:20">18:20</span> Il sacerdote si rallegrò in cuor suo;
prese l’efod, gl’idoli e l’immagine scolpita, e s’unì a quella gente.

<span id="an_18:21">18:21</span> Così si rimisero in cammino, mettendo
innanzi a loro i bambini, il bestiame e i bagagli.

<span id="an_18:22">18:22</span> Com’erano già lungi dalla casa di Mica,
la gente che abitava nelle case vicine a quella di Mica, si radunò e
inseguì i figliuoli di Dan.

<span id="an_18:23">18:23</span> E siccome gridava dietro ai figliuoli
di Dan, questi, rivoltatisi indietro, dissero a Mica: "Che cosa hai, che
hai radunata cotesta gente?"

<span id="an_18:24">18:24</span> Egli rispose: "Avete portato via gli
dèi che m’ero fatti e il sacerdote, e ve ne siete andati. Or che mi
resta egli più? Come potete dunque dirmi: Che hai?"

<span id="an_18:25">18:25</span> I figliuoli di Dan gli dissero: "Fa’
che non s’oda la tua voce dietro a noi, perché degli uomini irritati
potrebbero scagliarsi su voi, e tu ci perderesti la vita tua e quella
della tua famiglia!"

<span id="an_18:26">18:26</span> I figliuoli di Dan continuarono il loro
viaggio; e Mica, vedendo ch’essi eran più forti di lui se ne tornò
indietro e venne a casa sua.

<span id="an_18:27">18:27</span> Ed essi, dopo aver preso le cose che
Mica avea fatte e il sacerdote che aveva al suo servizio, giunsero a
Lais, a un popolo che se ne stava tranquillo e in sicurtà; lo passarono
a fil di spada, e dettero la città alle fiamme.

<span id="an_18:28">18:28</span> E non ci fu alcuno che la liberasse,
perch’era lontana da Sidon, e i suoi abitanti non avean relazioni con
altra gente. Essa era nella valle che si estende verso Beth-Rehob.

<span id="an_18:29">18:29</span> Poi i Daniti ricostruirono la città e
l’abitarono. E le posero nome Dan, dal nome di Dan loro padre, che fu
figliuolo d’Israele; ma prima, il nome della città era Lais.

<span id="an_18:30">18:30</span> Poi i figliuoli di Dan rizzarono per sé
l’immagine scolpita; e Gionathan, figliuolo di Ghershom, figliuolo di
Mosè, e i suoi figliuoli furono sacerdoti della tribù dei Daniti fino al
giorno in cui gli abitanti del paese furon deportati.

<span id="an_18:31">18:31</span> Così rizzarono par se l’immagine
scolpita che Mica avea fatta, durante tutto il tempo che la casa di Dio
rimase a Sciloh.

<span id="an_19:1">19:1</span> Or in quel tempo non v’era re in Israele;
ed avvenne che un Levita, il quale dimorava nella parte più remota della
contrada montuosa di Efraim, si prese per concubina una donna di
Bethlehem di Giuda.

<span id="an_19:2">19:2</span> Questa sua concubina gli fu infedele, e
lo lasciò per andarsene a casa di suo padre a Bethlehem di Giuda, ove
stette per lo spazio di quattro mesi.

<span id="an_19:3">19:3</span> E suo marito si levò e andò da lei per
parlare al suo cuore e ricondurla seco. Egli avea preso con se il suo
servo e due asini. Essa lo menò in casa di suo padre; e come il padre
della giovane lo vide, gli si fece incontro festosamente.

<span id="an_19:4">19:4</span> Il suo suocero, il padre della giovane,
lo trattenne, ed egli rimase con lui tre giorni; e mangiarono e bevvero
e pernottarono quivi.

<span id="an_19:5">19:5</span> Il quarto giorno si levarono di buon’ora,
e il Levita si disponeva a partire; e il padre della giovane disse al
suo genero: "Prendi un boccon di pane per fortificarti il cuore; poi ve
ne andrete".

<span id="an_19:6">19:6</span> E si posero ambedue a sedere e mangiarono
e bevvero assieme. Poi il padre della giovane disse al marito: "Ti
prego, acconsenti a passar qui la notte, e il cuor tuo si rallegri".

<span id="an_19:7">19:7</span> Ma quell’uomo si alzò per andarsene;
nondimeno, per le istanze del suocero, pernottò quivi di nuovo.

<span id="an_19:8">19:8</span> Il quinto giorno egli si levò di buon’ora
per andarsene; e il padre della giovane gli disse: "Ti prego,
fortìficati il cuore, e aspettate finché declini il giorno". E si misero
a mangiare assieme.

<span id="an_19:9">19:9</span> E quando quell’uomo si levò per andarsene
con la sua concubina e col suo servo, il suocero, il padre della
giovane, gli disse: "Ecco, il giorno volge ora a sera; ti prego,
trattienti qui questa notte; vedi, il giorno sta per finire; pernotta
qui, e il cuor tuo si rallegri; e domani vi metterete di buon’ora in
cammino e te ne andrai a casa".

<span id="an_19:10">19:10</span> Ma il marito non volle passar quivi la
notte; si levò, partì, e giunse dirimpetto a Jebus, che è Gerusalemme,
coi suoi due asini sellati e con la sua concubina.

<span id="an_19:11">19:11</span> Quando furono vicini a Jebus, il giorno
era molto calato; e il servo disse al suo padrone: "Vieni, ti prego, e
dirigiamo il cammino verso questa città de’ Gebusei, e pernottiamo
quivi".

<span id="an_19:12">19:12</span> Il padrone gli rispose: "No, non
dirigeremo il cammino verso una città di stranieri i cui abitanti non
sono figliuoli d’Israele, ma andremo fino a Ghibea".

<span id="an_19:13">19:13</span> E disse ancora al suo servo: "Andiamo,
cerchiamo d’arrivare a uno di que’ luoghi, e pernotteremo a Ghibea o a
Rama".

<span id="an_19:14">19:14</span> Così passarono oltre, e continuarono il
viaggio; e il sole tramontò loro com’eran presso a Ghibea, che
appartiene a Beniamino. E volsero il cammino in quella direzione, per
andare a pernottare a Ghibea.

<span id="an_19:15">19:15</span> Il Levita entrò e si fermò sulla piazza
della città; ma nessuno li accolse in casa per passar la notte.

<span id="an_19:16">19:16</span> Quand’ecco un vecchio, che tornava la
sera dai campi, dal suo lavoro; era un uomo della contrada montuosa
d’Efraim, che abitava come forestiero in Ghibea, la gente del luogo
essendo Beniaminita.

<span id="an_19:17">19:17</span> Alzati gli occhi, vide quel viandante
sulla piazza della città. E il vecchio gli disse: "Dove vai, e donde
vieni?"

<span id="an_19:18">19:18</span> E quello gli rispose: "Siam partiti da
Bethlehem di Giuda, e andiamo nella parte più remota della contrada
montuosa d’Efraim. Io sono di là, ed ero andato a Bethlehem di Giuda;
ora mi reco alla casa dell’Eterno, e non v’è alcuno che m’accolga in
casa sua.

<span id="an_19:19">19:19</span> Eppure abbiamo della paglia e del
foraggio per i nostri asini, e anche del pane e del vino per me, per la
tua serva e per il garzone che è coi tuoi servi; a noi non manca nulla".

<span id="an_19:20">19:20</span> Il vecchio gli disse: "La pace sia
teco! Io m’incarico d’ogni tuo bisogno; ma non devi passar la notte
sulla piazza".

<span id="an_19:21">19:21</span> Così lo menò in casa sua, e diè del
foraggio agli asini; i viandanti si lavarono i piedi, e mangiarono e
bevvero.

<span id="an_19:22">19:22</span> Mentre stavano rallegrandosi, ecco gli
uomini della città, gente perversa, circondare la casa, picchiare alla
porta, e dire al vecchio, padron di casa: "Mena fuori quell’uomo ch’è
entrato in casa tua ché lo vogliam conoscere!"

<span id="an_19:23">19:23</span> Ma il padron di casa, uscito fuori
disse loro: "No, fratelli miei, vi prego, non fate una mala azione;
giacché quest’uomo e venuto in casa mia, non commettete questa infamia!

<span id="an_19:24">19:24</span> Ecco qua la mia figliuola ch’è vergine,
e la concubina di quell’uomo; io ve le menerò fuori, e voi servitevene,
e fatene quel che vi pare; ma non commettete contro quell’uomo una
simile infamia!"

<span id="an_19:25">19:25</span> Ma quegli uomini non vollero dargli
ascolto. Allora l’uomo prese la sua concubina e la menò fuori a loro; ed
essi la conobbero, e abusarono di lei tutta la notte fino al mattino,
poi, allo spuntar dell’alba, la lasciaron andare.

<span id="an_19:26">19:26</span> E quella donna, sul far del giorno,
venne a cadere alla porta di casa dell’uomo presso il quale stava il suo
marito, e quivi rimase finché fu giorno chiaro.

<span id="an_19:27">19:27</span> Il suo marito, la mattina, si levò,
aprì la porta di casa e uscì per continuare il suo viaggio, quand’ecco
la donna, la sua concubina, giacer distesa alla porta di casa, con le
mani sulla soglia.

<span id="an_19:28">19:28</span> Egli le disse: "Lèvati, andiamocene!"
Ma non ebbe risposta. Allora il marito la caricò sull’asino, e partì per
tornare alla sua dimora.

<span id="an_19:29">19:29</span> E come fu giunto a casa, si munì d’un
coltello, prese la sua concubina e la divise, membro per membro, in
dodici pezzi, che mandò per tutto il territorio d’Israele.

<span id="an_19:30">19:30</span> Di guisa che chiunque vide ciò, disse:
"Una cosa simile non è mai accaduta né s’è mai vista, da quando i
figliuoli d’Israele salirono dal paese d’Egitto, fino al dì d’oggi!
Prendete il fatto a cuore, consigliatevi e parlate".

<span id="an_20:1">20:1</span> Allora tutti i figliuoli d’Israele
uscirono, da Dan fino a Beer-Sceba e al paese di Galaad, e la raunanza
si raccolse come un sol uomo dinanzi all’Eterno, a Mitspa.

<span id="an_20:2">20:2</span> I capi di tutto il popolo, e tutte le
tribù d’Israele si presentarono nella raunanza del popolo di Dio, in
numero di quattrocentomila fanti, atti a trar la spada.

<span id="an_20:3">20:3</span> E i figliuoli di Beniamino udirono che i
figliuoli d’Israele eran saliti a Mitspa. I figliuoli d’Israele dissero:
"Parlate! Com’è stato commesso questo delitto?"

<span id="an_20:4">20:4</span> Allora il Levita, il marito della donna
ch’era stata uccisa, rispose: "Io ero giunto con la mia concubina a
Ghibea di Beniamino per passarvi la notte.

<span id="an_20:5">20:5</span> Ma gli abitanti di Ghibea si levarono
contro di me e attorniarono di notte la casa dove stavo; aveano
l’intenzione d’uccidermi; violentarono la mia concubina, ed ella morì.

<span id="an_20:6">20:6</span> Io presi la mia concubina, la feci in
pezzi, che mandai per tutto il territorio della eredità d’Israele,
perché costoro han commesso un delitto e una infamia in Israele.

<span id="an_20:7">20:7</span> Eccovi qui tutti, o figliuoli d’Israele;
dite qui il vostro parere, e che consigliate di fare".

<span id="an_20:8">20:8</span> Tutto il popolo si levò come un sol uomo,
dicendo: "Nessun di noi tornerà alla sua tenda, nessun di noi rientrerà
in casa sua.

<span id="an_20:9">20:9</span> E ora ecco quel che faremo a Ghibea:
l’assaliremo, traendo a sorte chi deve cominciare.

<span id="an_20:10">20:10</span> Prenderemo in tutte le tribù d’Israele
dieci uomini su cento, cento su mille e mille su diecimila, i quali
andranno a cercar dei viveri per il popolo, affinché, al loro ritorno,
Ghibea di Beniamino sia trattata secondo tutta l’infamia che ha commessa
in Israele".

<span id="an_20:11">20:11</span> Così tutti gli uomini d’Israele si
radunarono contro quella città, uniti come fossero un sol uomo.

<span id="an_20:12">20:12</span> E le tribù d’Israele mandarono degli
uomini in tutte le famiglie di Beniamino a dire: "Che delitto è questo
ch’è stato commesso fra voi?

<span id="an_20:13">20:13</span> Or dunque consegnateci quegli uomini,
quegli scellerati di Ghibea, perché li mettiamo a morte, e togliam via
il male da Israele". Ma i figliuoli di Beniamino non vollero dare
ascolto alla voce dei loro fratelli, i figliuoli d’Israele.

<span id="an_20:14">20:14</span> E i figliuoli di Beniamino uscirono
dalle loro città, e si radunarono a Ghibea per andare a combattere
contro i figliuoli d’Israele.

<span id="an_20:15">20:15</span> Il censimento che in quel giorno si
fece de’ figliuoli di Beniamino usciti dalle città, fu di ventiseimila
uomini atti a trar la spada, senza contare gli abitanti di Ghibea, che
ascendevano al numero di settecento uomini scelti.

<span id="an_20:16">20:16</span> Fra tutta questa gente c’erano
settecento uomini scelti, ch’erano mancini. Tutti costoro poteano
lanciare una pietra con la fionda ad un capello, senza fallire il colpo.

<span id="an_20:17">20:17</span> Si fece pure il censimento degli uomini
d’Israele, non compresi quelli di Beniamino; ed erano in numero di
quattrocentomila uomini atti a trar la spada, tutta gente di guerra.

<span id="an_20:18">20:18</span> E i figliuoli d’Israele si mossero,
salirono a Bethel e consultarono Iddio, dicendo: "Chi di noi salirà il
primo a combattere contro i figliuoli di Beniamino?" L’Eterno rispose:
"Giuda salirà il primo".

<span id="an_20:19">20:19</span> E l’indomani mattina, i figliuoli
d’Israele si misero in marcia e si accamparono presso Ghibea.

<span id="an_20:20">20:20</span> E gli uomini d’Israele uscirono per
combattere contro Beniamino, e si disposero in ordine di battaglia
contro di loro, presso Ghibea.

<span id="an_20:21">20:21</span> Allora i figliuoli di Beniamino
s’avanzarono da Ghibea, e in quel giorno stesero morti al suolo
ventiduemila uomini d’Israele.

<span id="an_20:22">20:22</span> Il popolo, gli uomini d’Israele,
ripresero animo, si disposero di nuovo in ordine di battaglia, nel luogo
ove s’eran disposti il primo giorno.

<span id="an_20:23">20:23</span> E i figliuoli d’Israele salirono e
piansero davanti all’Eterno fino alla sera; e consultarono l’Eterno,
dicendo: "Debbo io seguitare a combattere contro i figliuoli di
Beniamino mio fratello?" L’Eterno rispose: "Salite contro di loro".

<span id="an_20:24">20:24</span> I figliuoli d’Israele vennero a
battaglia coi figliuoli di Beniamino una seconda volta.

<span id="an_20:25">20:25</span> E i Beniaminiti una seconda volta
usciron da Ghibea contro di loro, e stesero morti al suolo altri
diciottomila uomini de’ figliuoli d’Israele, tutti atti a trar la spada.

<span id="an_20:26">20:26</span> Allora tutti i figliuoli d’Israele e
tutto il popolo salirono a Bethel, e piansero, e rimasero quivi davanti
all’Eterno, e digiunarono quel dì fino alla sera, e offrirono olocausti
e sacrifizi di azioni di grazie davanti all’Eterno.

<span id="an_20:27">20:27</span> E i figliuoli d’Israele consultarono
l’Eterno l’arca del patto di Dio, in quel tempo, era quivi,

<span id="an_20:28">20:28</span> e Fineas, figliuolo d’Eleazar,
figliuolo d’Aaronne, ne faceva allora il servizio e dissero: "Debbo io
seguitare ancora a combattere contro i figliuoli di Beniamino mio
fratello, o debbo cessare?" E l’Eterno rispose: "Salite, poiché domani
ve li darò nelle mani".

<span id="an_20:29">20:29</span> E Israele pose un’imboscata
tutt’intorno a Ghibea.

<span id="an_20:30">20:30</span> I figliuoli d’Israele salirono per la
terza volta contro i figliuoli di Beniamino, e si disposero in ordine di
battaglia presso Ghibea come le altre volte.

<span id="an_20:31">20:31</span> E i figliuoli di Beniamino, avendo
fatto una sortita contro il popolo, si lasciarono attirare lungi dalla
città, e cominciarono a colpire e ad uccidere, come le altre volte,
alcuni del popolo d’Israele, per le strade, delle quali una sale a
Bethel, e l’altra a Ghibea per la campagna: ne uccisero circa trenta.

<span id="an_20:32">20:32</span> Allora i figliuoli di Beniamino
dissero: "Eccoli sconfitti davanti a noi come la prima volta!" Ma i
figliuoli d’Israele dissero: "Fuggiamo, e attiriamoli lungi dalla città
sulle strade maestre!"

<span id="an_20:33">20:33</span> E tutti gli uomini d’Israele
abbandonarono la loro posizione e si disposero in ordine di battaglia a
Baal-Thamar, e l’imboscata d’Israele si slanciò fuori dal luogo ove si
trovava, da Maareh-Ghibea.

<span id="an_20:34">20:34</span> Diecimila uomini scelti in tutto
Israele giunsero davanti a Ghibea. Il combattimento fu aspro, e i
Beniaminiti non si avvedevano del disastro che stava per colpirli.

<span id="an_20:35">20:35</span> E l’Eterno sconfisse Beniamino davanti
ad Israele; e i figliuoli d’Israele uccisero quel giorno venticinquemila
e cento uomini di Beniamino, tutti atti a trar la spada.

<span id="an_20:36">20:36</span> I figliuoli di Beniamino videro che
gl’Israeliti eran battuti. Questi, infatti, avean ceduto terreno a
Beniamino, perché confidavano nella imboscata che avean posta presso
Ghibea.

<span id="an_20:37">20:37</span> Quelli dell’imboscata si gettaron
prontamente su Ghibea; e, avanzatisi, passarono a fil di spada l’intera
città.

<span id="an_20:38">20:38</span> Or v’era un segnale convenuto fra gli
uomini d’Israele e quelli dell’imboscata: questi dovean far salire dalla
città una gran fumata.

<span id="an_20:39">20:39</span> Gli uomini d’Israele aveano dunque
voltate le spalle nel combattimento; e que’ di Beniamino avean
cominciato a colpire e uccidere circa trenta uomini d’Israele. Essi
dicevano: "Per certo, eccoli sconfitti davanti a noi come nella prima
battaglia!"

<span id="an_20:40">20:40</span> Ma quando il segnale, la colonna di
fumo, cominciò ad alzarsi dalla città, que’ di Beniamino si volsero
indietro, ed ecco che tutta la città saliva in fiamme verso il cielo.

<span id="an_20:41">20:41</span> Allora gli uomini d’Israele fecero
fronte indietro, e que’ di Beniamino furono spaventati, vedendo il
disastro che piombava loro addosso.

<span id="an_20:42">20:42</span> E voltaron le spalle davanti agli
uomini d’Israele, e presero la via del deserto; ma gli assalitori si
misero alle loro calcagna, e stendevano morti sul posto quelli che
uscivano dalla città.

<span id="an_20:43">20:43</span> Circondarono i Beniaminiti,
l’inseguirono, furon loro sopra dovunque si fermavano, fin dirimpetto a
Ghibea dal lato del sol levante.

<span id="an_20:44">20:44</span> Caddero, de’ Beniaminiti, diciottomila
uomini, tutta gente di valore.

<span id="an_20:45">20:45</span> I Beniaminiti voltaron le spalle e
fuggirono verso il deserto, in direzione del masso di Rimmon; e
gl’Israeliti ne mieterono per le strade cinquemila, li inseguirono da
presso fino a Ghideom, e ne colpirono altri duemila.

<span id="an_20:46">20:46</span> Così, il numero totale de’ Beniaminiti
che caddero quel giorno fu di venticinquemila, atti a trar la spada,
tutta gente di valore.

<span id="an_20:47">20:47</span> Seicento uomini, che avean voltato le
spalle ed eran fuggiti verso il deserto in direzione del masso di
Rimmon, rimasero al masso di Rimmon quattro mesi.

<span id="an_20:48">20:48</span> Poi gl’Israeliti tornarono contro i
figliuoli di Beniamino, li sconfissero mettendoli a fil di spada, dagli
abitanti delle città al bestiame, a tutto quel che capitava loro; e
dettero alle fiamme tutte le città che trovarono.

<span id="an_21:1">21:1</span> Or gli uomini d’Israele avean giurato a
Mitspa, dicendo: "Nessuno di noi darà la sua figliuola in moglie a un
Beniaminita".

<span id="an_21:2">21:2</span> E il popolo venne a Bethel, dove rimase
fino alla sera in presenza di Dio, e alzando la voce, pianse
dirottamente, e disse:

<span id="an_21:3">21:3</span> "O Eterno, o Dio d’Israele, perché mai è
avvenuto questo in Israele, che oggi ci sia in Israele una tribù di
meno?"

<span id="an_21:4">21:4</span> Il giorno seguente, il popolo si levò di
buon mattino, costruì quivi un altare, e offerse olocausti e sacrifizi
di azioni di grazie.

<span id="an_21:5">21:5</span> E i figliuoli d’Israele dissero: "Chi è,
fra tutte le tribù d’Israele che non sia salito alla raunanza davanti
all’Eterno?" Poiché avean fatto questo giuramento solenne relativamente
a chi non fosse salito in presenza dell’Eterno a Mitspa: "Quel tale
dovrà esser messo a morte".

<span id="an_21:6">21:6</span> I figliuoli d’Israele si pentivano di
quel che avean fatto a Beniamino loro fratello, e dicevano: "Oggi è
stata soppressa una tribù d’Israele.

<span id="an_21:7">21:7</span> Come faremo a procurar delle donne ai
superstiti, giacché abbiam giurato nel nome dell’Eterno di non dar loro
in moglie alcuna delle nostre figliuole?"

<span id="an_21:8">21:8</span> Dissero dunque: "Qual è fra le tribù
d’Israele quella che non e salita in presenza dell’Eterno a Mitspa?" Ed
ecco che nessuno di Jabes in Galaad era venuto al campo, alla raunanza;

<span id="an_21:9">21:9</span> poiché, fatto il censimento del popolo,
si trovò che quivi non v’era alcuno degli abitanti di Jabes in Galaad.

<span id="an_21:10">21:10</span> Allora la raunanza mandò là dodicimila
uomini dei più valorosi, e diede loro quest’ordine: "Andate, e mettete a
fil di spada gli abitanti di Jabes in Galaad, con le donne e i bambini.

<span id="an_21:11">21:11</span> E farete questo: voterete allo
sterminio ogni maschio e ogni donna che abbia avuto relazioni carnali
con uomo".

<span id="an_21:12">21:12</span> E quelli trovarono, fra gli abitanti di
Jabes in Galaad, quattrocento fanciulle che non aveano avuto relazioni
carnali con uomo, e le menarono al campo, a Sciloh, che è nel paese di
Canaan.

<span id="an_21:13">21:13</span> Tutta la raunanza invio de’ messi per
parlare ai figliuoli di Beniamino che erano al masso di Rimmon e per
proclamar loro la pace.

<span id="an_21:14">21:14</span> Allora i Beniaminiti tornarono e furon
loro date le donne a cui era stata risparmiata la vita fra le donne di
Jabes in Galaad; ma non ve ne fu abbastanza per tutti.

<span id="an_21:15">21:15</span> Il popolo dunque si pentiva di quel che
avea fatto a Beniamino, perché l’Eterno aveva aperta una breccia fra le
tribù d’Israele.

<span id="an_21:16">21:16</span> E gli anziani della raunanza dissero:
"Come faremo a procurar delle donne ai superstiti, giacché le donne
Beniaminite sono state distrutte?" Poi dissero:

<span id="an_21:17">21:17</span> "Quelli che sono scampati posseggano
ciò che apparteneva a Beniamino, affinché non sia soppressa una tribù in
Israele.

<span id="an_21:18">21:18</span> Ma noi non possiamo dar loro delle
nostre figliuole in moglie". Poiché i figliuoli d’Israele avean giurato,
dicendo: "Maledetto chi darà una moglie a Beniamino!"

<span id="an_21:19">21:19</span> E dissero: "Ecco, ogni anno si fa una
festa in onore dell’Eterno a Sciloh, ch’è al nord di Bethel, a oriente
della strada che sale da Bethel a Sichem, e al mezzogiorno di Lebna".

<span id="an_21:20">21:20</span> E diedero quest’ordine ai figliuoli di
Beniamino: Andate, fate un’imboscata nelle vigne;

<span id="an_21:21">21:21</span> state attenti, e quando le figliuole di
Sciloh usciranno per danzare in coro, sbucherete dalle vigne, rapirete
ciascuno una delle figliuole di Sciloh per farne vostra moglie, e ve ne
andrete nel paese di Beniamino.

<span id="an_21:22">21:22</span> E quando i loro padri o i loro fratelli
verranno a querelarsi con noi, noi diremo loro: "Datecele, per favore,
giacché in questa guerra non abbiam preso una donna per uno; né siete
voi che le avete date loro; nel qual caso, voi sareste colpevoli".

<span id="an_21:23">21:23</span> E i figliuoli di Beniamino fecero a
quel modo: si presero delle mogli, secondo il loro numero, fra le
danzatrici; le rapirono, poi partirono e tornarono nella loro eredità,
riedificarono le città e vi stabilirono la loro dimora.

<span id="an_21:24">21:24</span> In quel medesimo tempo, i figliuoli
d’Israele se ne andarono di là, ciascuno nella sua tribù e nella sua
famiglia, e ognuno tornò di là nella sua eredità.

<span id="an_21:25">21:25</span> In quel tempo, non v’era re in Israele;
ognun facea quel che gli pareva meglio.

------------------------------------------------------------------------

[Next: Ruth](rut)
