[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co1)  [Next](gal) 

------------------------------------------------------------------------

### Italian Bible: 2 Corinthians

<span id="an_1:1">1:1</span> Paolo, apostolo di Cristo Gesù per la
volontà di Dio, e il fratello Timoteo, alla chiesa di Dio che è in
Corinto, con tutti i santi che sono in tutta l’Acaia,

<span id="an_1:2">1:2</span> grazia a voi e pace da Dio nostro Padre e
dal Signor Gesù Cristo.

<span id="an_1:3">1:3</span> Benedetto sia Iddio, il Padre del nostro
Signore Gesù Cristo, il Padre delle misericordie e l’Iddio d’ogni
consolazione,

<span id="an_1:4">1:4</span> il quale ci consola in ogni nostra
afflizione, affinché, mediante la consolazione onde noi stessi siam da
Dio consolati, possiam consolare quelli che si trovano in qualunque
afflizione.

<span id="an_1:5">1:5</span> Perché, come abbondano in noi le sofferenze
di Cristo, così, per mezzo di Cristo, abbonda anche la nostra
consolazione.

<span id="an_1:6">1:6</span> Talché se siamo afflitti, è per la vostra
consolazione e salvezza; e se siamo consolati, è per la vostra
consolazione, la quale opera efficacemente nel farvi capaci di
sopportare le stesse sofferenze che anche noi patiamo.

<span id="an_1:7">1:7</span> E la nostra speranza di voi è ferma,
sapendo che come siete partecipi delle sofferenze siete anche partecipi
della consolazione.

<span id="an_1:8">1:8</span> Poiché, fratelli, non vogliamo che
ignoriate, circa l’afflizione che ci colse in Asia, che siamo stati
oltremodo aggravati, al di là delle nostre forze, tanto che stavamo in
gran dubbio anche della vita.

<span id="an_1:9">1:9</span> Anzi, avevamo già noi stessi pronunciata la
nostra sentenza di morte, affinché non ci confidassimo in noi medesimi,
ma in Dio che risuscita i morti,

<span id="an_1:10">1:10</span> il quale ci ha liberati e ci libererà da
un così gran pericolo di morte, e nel quale abbiamo la speranza che ci
libererà ancora;

<span id="an_1:11">1:11</span> aiutandoci anche voi con le vostre
supplicazioni, affinché del favore ottenutoci per mezzo di tante
persone, grazie siano rese per noi da molti.

<span id="an_1:12">1:12</span> Questo, infatti, è il nostro vanto: la
testimonianza della nostra coscienza, che ci siam condotti nel mondo, e
più che mai verso voi, con santità e sincerità di Dio, non con sapienza
carnale, ma con la grazia di Dio.

<span id="an_1:13">1:13</span> Poiché noi non vi scriviamo altro se non
quel che leggete o anche riconoscete;

<span id="an_1:14">1:14</span> e spero che sino alla fine riconoscerete,
come in parte avete già riconosciuto, che noi siamo il vostro vanto,
come anche voi sarete il nostro nel giorno del nostro Signore, Gesù.

<span id="an_1:15">1:15</span> E in questa fiducia, per procurarvi un
duplice beneficio, io volevo venire prima da voi,

<span id="an_1:16">1:16</span> e, passando da voi, volevo andare in
Macedonia; e poi dalla Macedonia venir di nuovo a voi, e da voi esser
fatto proseguire per la Giudea.

<span id="an_1:17">1:17</span> Prendendo dunque questa decisione ho io
agito con leggerezza? Ovvero, le cose che delibero, le delibero io
secondo la carne, talché un momento io dica "Sì, sì" e l’altro "No, no?"

<span id="an_1:18">1:18</span> Or com’è vero che Dio è fedele, la parola
che vi abbiamo rivolta non è "sì" e "no".

<span id="an_1:19">1:19</span> Perché il Figliuol di Dio, Cristo Gesù,
che è stato da noi predicato fra voi, cioè da me, da Silvano e da
Timoteo, non è stato "sì" e "no"; ma è "sì" in lui.

<span id="an_1:20">1:20</span> Poiché quante sono le promesse di Dio,
tutte hanno in lui il loro "sì"; perciò pure per mezzo di lui si
pronuncia l’Amen alla gloria di Dio, in grazia del nostro ministerio.

<span id="an_1:21">1:21</span> Or Colui che con voi ci rende fermi in
Cristo e che ci ha unti, è Dio,

<span id="an_1:22">1:22</span> il quale ci ha pur segnati col proprio
sigillo, e ci ha data la caparra dello Spirito nei nostri cuori.

<span id="an_1:23">1:23</span> Or io chiamo Iddio a testimone sull’anima
mia ch’egli è per risparmiarvi ch’io non son più venuto a Corinto.

<span id="an_1:24">1:24</span> Non già che signoreggiamo sulla vostra
fede, ma siamo aiutatori della vostra allegrezza; poiché nella fede voi
state saldi.

<span id="an_2:1">2:1</span> Io avevo dunque meco stesso determinato di
non venire a voi per rattristarvi una seconda volta.

<span id="an_2:2">2:2</span> Perché, se io vi contristo, chi sarà dunque
colui che mi rallegrerà, se non colui che sarà stato da me contristato?

<span id="an_2:3">2:3</span> E vi ho scritto a quel modo onde, al mio
arrivo, io non abbia tristezza da coloro dai quali dovrei avere
allegrezza; avendo di voi tutti fiducia che la mia allegrezza è
l’allegrezza di tutti voi.

<span id="an_2:4">2:4</span> Poiché in grande afflizione ed in angoscia
di cuore vi scrissi con molte lagrime, non già perché foste contristati,
ma perché conosceste l’amore che nutro abbondantissimo per voi.

<span id="an_2:5">2:5</span> Or se qualcuno ha cagionato tristezza, egli
non ha contristato me, ma, in parte, per non esagerare, voi tutti.

<span id="an_2:6">2:6</span> Basta a quel tale la riprensione
inflittagli dalla maggioranza;

<span id="an_2:7">2:7</span> onde ora, al contrario, dovreste piuttosto
perdonarlo e confortarlo, che talora non abbia a rimaner sommerso da
soverchia tristezza.

<span id="an_2:8">2:8</span> Perciò vi prego di confermargli l’amor
vostro;

<span id="an_2:9">2:9</span> poiché anche per questo vi ho scritto: per
conoscere alla prova se siete ubbidienti in ogni cosa.

<span id="an_2:10">2:10</span> Or a chi voi perdonate qualcosa, perdono
anch’io; poiché anch’io quel che ho perdonato, se ho perdonato qualcosa,
l’ho fatto per amor vostro, nel cospetto di Cristo,

<span id="an_2:11">2:11</span> affinché non siamo soverchiati da Satana,
giacché non ignoriamo le sue macchinazioni.

<span id="an_2:12">2:12</span> Or essendo venuto a Troas per l’Evangelo
di Cristo ed essendomi aperta una porta nel Signore,

<span id="an_2:13">2:13</span> non ebbi requie nel mio spirito perché
non vi trovai Tito, mio fratello; così, accomiatatomi da loro, partii
per la Macedonia.

<span id="an_2:14">2:14</span> Ma grazie siano rese a Dio che sempre ci
conduce in trionfo in Cristo, e che per mezzo nostro spande da per tutto
il profumo della sua conoscenza.

<span id="an_2:15">2:15</span> Poiché noi siamo dinanzi a Dio il buon
odore di Cristo fra quelli che son sulla via della salvezza e fra quelli
che son sulla via della perdizione;

<span id="an_2:16">2:16</span> a questi, un odore di morte, a morte; a
quelli, un odore di vita, a vita. E chi è sufficiente a queste cose?

<span id="an_2:17">2:17</span> Poiché noi non siamo come quei molti che
adulterano la parola di Dio; ma parliamo mossi da sincerità, da parte di
Dio, in presenza di Dio, in Cristo.

<span id="an_3:1">3:1</span> Cominciamo noi di nuovo a raccomandar noi
stessi? O abbiam noi bisogno, come alcuni, di lettere di raccomandazione
presso di voi o da voi?

<span id="an_3:2">3:2</span> Siete voi la nostra lettera, scritta nei
nostri cuori, conosciuta e letta da tutti gli uomini;

<span id="an_3:3">3:3</span> essendo manifesto che voi siete una lettera
di Cristo, scritta mediante il nostro ministerio, scritta non con
inchiostro, ma con lo Spirito dell’Iddio vivente; non su tavole di
pietra, ma su tavole che son cuori di carne.

<span id="an_3:4">3:4</span> E una tal confidanza noi l’abbiamo per
mezzo di Cristo presso Dio.

<span id="an_3:5">3:5</span> Non già che siam di per noi stessi capaci
di pensare alcun che, come venendo da noi;

<span id="an_3:6">3:6</span> ma la nostra capacità viene da Dio, che ci
ha anche resi capaci d’esser ministri d’un nuovo patto, non di lettera,
ma di spirito; perché la lettera uccide, ma lo spirito vivifica.

<span id="an_3:7">3:7</span> Ora se il ministerio della morte scolpito
in lettere su pietre fu circondato di gloria, talché i figliuoli
d’Israele non poteano fissar lo sguardo nel volto di Mosè a motivo della
gloria, che pur svaniva, del volto di lui,

<span id="an_3:8">3:8</span> non sarà il ministerio dello Spirito
circondato di molto maggior gloria?

<span id="an_3:9">3:9</span> Se, infatti, il ministerio della condanna
fu con gloria, molto più abbonda in gloria il ministerio della
giustizia.

<span id="an_3:10">3:10</span> Anzi, quel che nel primo fu reso
glorioso, non fu reso veramente glorioso, quando lo si confronti colla
gloria di tanto superiore del secondo;

<span id="an_3:11">3:11</span> perché, se ciò che aveva da sparire fu
circondato di gloria, molto più ha da esser glorioso ciò che ha da
durare.

<span id="an_3:12">3:12</span> Avendo dunque una tale speranza, noi
usiamo grande franchezza,

<span id="an_3:13">3:13</span> e non facciamo come Mosè, che si metteva
un velo sulla faccia, perché i figliuoli d’Israele non fissassero lo
sguardo nella fine di ciò che doveva sparire.

<span id="an_3:14">3:14</span> Ma le loro menti furon rese ottuse;
infatti, sino al dì d’oggi, quando fanno la lettura dell’antico patto,
lo stesso velo rimane, senz’essere rimosso, perché è in Cristo ch’esso è
abolito.

<span id="an_3:15">3:15</span> Ma fino ad oggi, quando si legge Mosè, un
velo rimane steso sul cuor loro;

<span id="an_3:16">3:16</span> quando però si saranno convertiti al
Signore, il velo sarà rimosso.

<span id="an_3:17">3:17</span> Ora, il Signore è lo Spirito; e dov’è lo
Spirito del Signore, quivi è libertà.

<span id="an_3:18">3:18</span> E noi tutti contemplando a viso scoperto,
come in uno specchio, la gloria del Signore, siamo trasformati
nell’istessa immagine di lui, di gloria in gloria, secondo che opera il
Signore, che è Spirito.

<span id="an_4:1">4:1</span> Perciò, avendo questo ministerio in virtù
della misericordia che ci è stata fatta, noi non veniam meno nell’animo,

<span id="an_4:2">4:2</span> ma abbiam rinunziato alle cose nascoste e
vergognose, non procedendo con astuzia né falsificando la parola di Dio,
ma mediante la manifestazione della verità raccomandando noi stessi alla
coscienza di ogni uomo nel cospetto di Dio.

<span id="an_4:3">4:3</span> E se il nostro vangelo è ancora velato, è
velato per quelli che son sulla via della perdizione,

<span id="an_4:4">4:4</span> per gl’increduli, dei quali l’iddio di
questo secolo ha accecato le menti, affinché la luce dell’evangelo della
gloria di Cristo, che è l’immagine di Dio, non risplenda loro.

<span id="an_4:5">4:5</span> Poiché noi non predichiamo noi stessi, ma
Cristo Gesù qual Signore, e quanto a noi ci dichiariamo vostri servitori
per amor di Gesù;

<span id="an_4:6">4:6</span> perché l’Iddio che disse: Splenda la luce
fra le tenebre, è quel che risplendé ne’ nostri cuori affinché noi
facessimo brillare la luce della conoscenza della gloria di Dio che
rifulge nel volto di Gesù Cristo.

<span id="an_4:7">4:7</span> Ma noi abbiamo questo tesoro in vasi di
terra, affinché l’eccellenza di questa potenza sia di Dio e non da noi.

<span id="an_4:8">4:8</span> Noi siamo tribolati in ogni maniera, ma non
ridotti all’estremo; perplessi, ma non disperati;

<span id="an_4:9">4:9</span> perseguitati, ma non abbandonati;
atterrati, ma non uccisi;

<span id="an_4:10">4:10</span> portiam sempre nel nostro corpo la morte
di Gesù, perché anche la vita di Gesù si manifesti nel nostro corpo;

<span id="an_4:11">4:11</span> poiché noi che viviamo, siam sempre
esposti alla morte per amor di Gesù, onde anche la vita di Gesù sia
manifestata nella nostra carne mortale.

<span id="an_4:12">4:12</span> Talché la morte opera in noi, ma la vita
in voi.

<span id="an_4:13">4:13</span> Ma siccome abbiam lo stesso spirito di
fede, ch’è in quella parola della Scrittura: Ho creduto, perciò ho
parlato, anche noi crediamo, e perciò anche parliamo,

<span id="an_4:14">4:14</span> sapendo che Colui che risuscitò il Signor
Gesù, risusciterà anche noi con Gesù, e ci farà comparir con voi alla
sua presenza.

<span id="an_4:15">4:15</span> Poiché tutte queste cose avvengono per
voi, affinché la grazia essendo abbondata, faccia sì che sovrabbondi per
bocca di un gran numero il ringraziamento alla gloria di Dio.

<span id="an_4:16">4:16</span> Perciò noi non veniamo meno nell’animo;
ma quantunque il nostro uomo esterno si disfaccia, pure il nostro uomo
interno si rinnova di giorno in giorno.

<span id="an_4:17">4:17</span> Perché la nostra momentanea, leggera
afflizione ci produce un sempre più grande, smisurato peso eterno di
gloria,

<span id="an_4:18">4:18</span> mentre abbiamo lo sguardo intento non
alle cose che si vedono, ma a quelle che non si vedono; poiché le cose
che si vedono son solo per un tempo, ma quelle che non si vedono sono
eterne.

<span id="an_5:1">5:1</span> Noi sappiamo infatti che se questa tenda
ch’è la nostra dimora terrena viene disfatta, noi abbiamo da Dio un
edificio, una casa non fatta da mano d’uomo, eterna nei cieli.

<span id="an_5:2">5:2</span> Poiché in questa tenda noi gemiamo,
bramando di esser sopravvestiti della nostra abitazione che è celeste,

<span id="an_5:3">5:3</span> se pur sarem trovati vestiti e non ignudi.

<span id="an_5:4">5:4</span> Poiché noi che stiamo in questa tenda,
gemiamo, aggravati; e perciò desideriamo non già d’esser spogliati, ma
d’esser sopravvestiti, onde ciò che è mortale sia assorbito dalla vita.

<span id="an_5:5">5:5</span> Or Colui che ci ha formati per questo
stesso è Dio, il quale ci ha dato la caparra dello Spirito.

<span id="an_5:6">5:6</span> Noi siamo dunque sempre pieni di fiducia, e
sappiamo che mentre abitiamo nel corpo, siamo assenti dal Signore

<span id="an_5:7">5:7</span> (poiché camminiamo per fede e non per
visione);

<span id="an_5:8">5:8</span> ma siamo pieni di fiducia e abbiamo molto
più caro di partire dal corpo e d’abitare col Signore.

<span id="an_5:9">5:9</span> Ed è perciò che ci studiamo d’essergli
grati, sia che abitiamo nel corpo, sia che ne partiamo.

<span id="an_5:10">5:10</span> Poiché dobbiamo tutti comparire davanti
al tribunale di Cristo, affinché ciascuno riceva la retribuzione della
cose fatte quand’era nel corpo, secondo quel che avrà operato, o bene, o
male.

<span id="an_5:11">5:11</span> Sapendo dunque il timor che si deve avere
del Signore, noi persuadiamo gli uomini; e Dio ci conosce a fondo, e
spero che nelle vostre coscienze anche voi ci conoscete.

<span id="an_5:12">5:12</span> Noi non ci raccomandiamo di nuovo a voi,
ma vi diamo l’occasione di gloriarvi di noi, affinché abbiate di che
rispondere a quelli che si gloriano di ciò che è apparenza e non di ciò
che è nel cuore.

<span id="an_5:13">5:13</span> Perché, se siamo fuor di senno, lo siamo
a gloria di Dio e se siamo di buon senno lo siamo per voi;

<span id="an_5:14">5:14</span> poiché l’amore di Cristo ci costringe;
perché siamo giunti a questa conclusione: che uno solo morì per tutti,
quindi tutti morirono;

<span id="an_5:15">5:15</span> e ch’egli morì per tutti, affinché quelli
che vivono non vivano più per loro stessi, ma per colui che è morto e
risuscitato per loro.

<span id="an_5:16">5:16</span> Talché, da ora in poi, noi non conosciamo
più alcuno secondo la carne; e se anche abbiam conosciuto Cristo secondo
la carne, ora però non lo conosciamo più così.

<span id="an_5:17">5:17</span> Se dunque uno è in Cristo, egli è una
nuova creatura; le cose vecchie son passate: ecco, son diventate nuove.

<span id="an_5:18">5:18</span> E tutto questo vien da Dio che ci ha
riconciliati con sé per mezzo di Cristo e ha dato a noi il ministerio
della riconciliazione;

<span id="an_5:19">5:19</span> in quanto che Iddio riconciliava con sé
il mondo in Cristo non imputando agli uomini i loro falli, e ha posta in
noi la parola della riconciliazione.

<span id="an_5:20">5:20</span> Noi dunque facciamo da ambasciatori per
Cristo, come se Dio esortasse per mezzo nostro; vi supplichiamo nel nome
di Cristo: Siate riconciliati con Dio.

<span id="an_5:21">5:21</span> Colui che non ha conosciuto peccato, Egli
l’ha fatto esser peccato per noi, affinché noi diventassimo giustizia di
Dio in lui.

<span id="an_6:1">6:1</span> Come collaboratori di Dio, noi v’esortiamo
pure a far sì che non abbiate ricevuta la grazia di Dio invano;

<span id="an_6:2">6:2</span> poiché egli dice: T’ho esaudito nel tempo
accettevole, e t’ho soccorso nel giorno della salvezza. Eccolo ora il
tempo accettevole; eccolo ora il giorno della salvezza!

<span id="an_6:3">6:3</span> Noi non diamo motivo di scandalo in cosa
alcuna, onde il ministerio non sia vituperato;

<span id="an_6:4">6:4</span> ma in ogni cosa ci raccomandiamo come
ministri di Dio per una grande costanza, per afflizioni, necessità,
angustie,

<span id="an_6:5">6:5</span> battiture, prigionie, sommosse, fatiche,
veglie, digiuni,

<span id="an_6:6">6:6</span> per purità, conoscenza, longanimità,
benignità, per lo Spirito Santo, per carità non finta;

<span id="an_6:7">6:7</span> per la parola di verità, per la potenza di
Dio; per le armi di giustizia a destra e a sinistra,

<span id="an_6:8">6:8</span> in mezzo alla gloria e all’ignominia, in
mezzo alla buona ed alla cattiva riputazione; tenuti per seduttori,
eppur veraci;

<span id="an_6:9">6:9</span> sconosciuti, eppur ben conosciuti;
moribondi, eppur eccoci viventi; castigati, eppur non messi a morte;

<span id="an_6:10">6:10</span> contristati, eppur sempre allegri;
poveri, eppure arricchenti molti; non avendo nulla, eppur possedenti
ogni cosa!

<span id="an_6:11">6:11</span> La nostra bocca vi ha parlato
apertamente, o Corinzi; il nostro cuore s’è allargato.

<span id="an_6:12">6:12</span> Voi non siete allo stretto in noi, ma è
il vostro cuore che si è ristretto.

<span id="an_6:13">6:13</span> Ora, per renderci il contraccambio (parlo
come a figliuoli), allargate il cuore anche voi!

<span id="an_6:14">6:14</span> Non vi mettete con gl’infedeli sotto un
giogo che non è per voi; perché qual comunanza v’è egli fra la giustizia
e l’iniquità? O qual comunione fra la luce e le tenebre?

<span id="an_6:15">6:15</span> E quale armonia fra Cristo e Beliar? O
che v’è di comune tra il fedele e l’infedele?

<span id="an_6:16">6:16</span> E quale accordo fra il tempio di Dio e
gl’idoli? Poiché noi siamo il tempio dell’Iddio vivente, come disse
Iddio: Io abiterò in mezzo a loro e camminerò fra loro; e sarò loro Dio,
ed essi saranno mio popolo.

<span id="an_6:17">6:17</span> Perciò Uscite di mezzo a loro e
separatevene, dice il Signore, e non toccate nulla d’immondo; ed io
v’accoglierò,

<span id="an_6:18">6:18</span> e vi sarò per Padre e voi mi sarete per
figliuoli e per figliuole, dice il Signore onnipotente.

<span id="an_7:1">7:1</span> Poiché dunque abbiam queste promesse,
diletti, purifichiamoci d’ogni contaminazione di carne e di spirito,
compiendo la nostra santificazione nel timor di Dio.

<span id="an_7:2">7:2</span> Fateci posto nei vostri cuori! Noi non
abbiam fatto torto ad alcuno, non abbiam nociuto ad alcuno, non abbiam
sfruttato alcuno.

<span id="an_7:3">7:3</span> Non lo dico per condannarvi, perché ho già
detto prima che voi siete nei nostri cuori per la morte e per la vita.

<span id="an_7:4">7:4</span> Grande è la franchezza che uso con voi;
molto ho da gloriarmi di voi; son ripieno di consolazione, io trabocco
d’allegrezza in tutta la nostra afflizione.

<span id="an_7:5">7:5</span> Poiché, anche dopo che fummo giunti in
Macedonia, la nostra carne non ha avuto requie alcuna, ma siamo stati
afflitti in ogni maniera; combattimenti di fuori, di dentro timori.

<span id="an_7:6">7:6</span> Ma Iddio che consola gli abbattuti, ci
consolò con la venuta di Tito;

<span id="an_7:7">7:7</span> e non soltanto con la venuta di lui, ma
anche con la consolazione da lui provata a vostro riguardo. Egli ci ha
raccontato la vostra bramosia di noi, il vostro pianto, il vostro zelo
per me; ond’io mi son più che mai rallegrato.

<span id="an_7:8">7:8</span> Poiché, quand’anche io v’abbia contristati
con la mia epistola, non me ne rincresce; e se pur ne ho provato
rincrescimento (poiché vedo che quella epistola, quantunque per un breve
tempo, vi ha contristati),

<span id="an_7:9">7:9</span> ora mi rallegro, non perché siete stati
contristati, ma perché siete stati contristati a ravvedimento; poiché
siete stati contristati secondo Iddio, onde non aveste a ricevere alcun
danno da noi.

<span id="an_7:10">7:10</span> Poiché, la tristezza secondo Dio produce
un ravvedimento che mena alla salvezza, e del quale non c’è mai da
pentirsi; ma la tristezza del mondo produce la morte.

<span id="an_7:11">7:11</span> Infatti, questo essere stati contristati
secondo Iddio, vedete quanta premura ha prodotto in voi! Anzi, quanta
giustificazione, quanto sdegno, quanto timore, quanta bramosia, quanto
zelo, qual punizione! In ogni maniera avete dimostrato d’esser puri in
quest’affare.

<span id="an_7:12">7:12</span> Sebbene dunque io v’abbia scritto, non è
a motivo di chi ha fatto l’ingiuria né a motivo di chi l’ha patita, ma
perché la premura che avete per noi fosse manifestata presso di voi nel
cospetto di Dio.

<span id="an_7:13">7:13</span> Perciò siamo stati consolati; e oltre a
questa nostra consolazione ci siamo più che mai rallegrati per
l’allegrezza di Tito, perché il suo spirito è stato ricreato da voi
tutti.

<span id="an_7:14">7:14</span> Che se mi sono in qualcosa gloriato di
voi con lui, non sono stato confuso; ma come v’abbiam detto in ogni cosa
la verità, così anche il nostro vanto di voi con Tito è risultato
verità.

<span id="an_7:15">7:15</span> Ed egli vi ama più che mai
svisceratamente, quando si ricorda dell’ubbidienza di voi tutti, e come
l’avete ricevuto con timore e tremore.

<span id="an_7:16">7:16</span> Io mi rallegro che in ogni cosa posso
aver fiducia in voi.

<span id="an_8:1">8:1</span> Or, fratelli, vogliamo farvi sapere la
grazia di Dio concessa alle chiese di Macedonia.

<span id="an_8:2">8:2</span> In mezzo alle molte afflizioni con le quali
esse sono provate, l’abbondanza della loro allegrezza e la loro profonda
povertà hanno abbondato nelle ricchezze della loro liberalità.

<span id="an_8:3">8:3</span> Poiché, io ne rendo testimonianza, secondo
il poter loro, anzi al di là del poter loro, hanno dato volenterosi,

<span id="an_8:4">8:4</span> chiedendoci con molte istanze la grazia di
contribuire a questa sovvenzione destinata ai santi.

<span id="an_8:5">8:5</span> E l’hanno fatto non solo come avevamo
sperato; ma prima si sono dati loro stessi al Signore, e poi a noi, per
la volontà di Dio.

<span id="an_8:6">8:6</span> Talché abbiamo esortato Tito che, come l’ha
già cominciata, così porti a compimento fra voi anche quest’opera di
carità.

<span id="an_8:7">8:7</span> Ma siccome voi abbondate in ogni cosa, in
fede, in parola, in conoscenza, in ogni zelo e nell’amore che avete per
noi, vedete d’abbondare anche in quest’opera di carità.

<span id="an_8:8">8:8</span> Non lo dico per darvi un ordine, ma per
mettere alla prova, con l’esempio dell’altrui premura, anche la
schiettezza del vostro amore.

<span id="an_8:9">8:9</span> Perché voi conoscete la carità del Signor
nostro Gesù Cristo il quale, essendo ricco, s’è fatto povero per amor
vostro, onde, mediante la sua povertà, voi poteste diventar ricchi.

<span id="an_8:10">8:10</span> E qui vi do un consiglio; il che conviene
a voi i quali fin dall’anno passato avete per i primi cominciato non
solo a fare ma anche a volere:

<span id="an_8:11">8:11</span> Portate ora a compimento anche il fare;
onde, come ci fu la prontezza del volere, così ci sia anche il compiere
secondo i vostri mezzi.

<span id="an_8:12">8:12</span> Poiché, se c’è la prontezza dell’animo,
essa è gradita in ragione di quello che uno ha, e non di quello che non
ha.

<span id="an_8:13">8:13</span> Poiché questo non si fa per recar
sollievo ad altri ed aggravio a voi, ma per principio di uguaglianza;

<span id="an_8:14">8:14</span> nelle attuali circostanze, la vostra
abbondanza serve a supplire al loro bisogno, onde la loro abbondanza
supplisca altresì al bisogno vostro, affinché ci sia uguaglianza,
secondo che è scritto:

<span id="an_8:15">8:15</span> Chi avea raccolto molto non n’ebbe di
soverchio, e chi avea raccolto poco, non n’ebbe mancanza.

<span id="an_8:16">8:16</span> Or ringraziato sia Iddio che ha messo in
cuore a Tito lo stesso zelo per voi;

<span id="an_8:17">8:17</span> poiché non solo egli ha accettata la
nostra esortazione, ma mosso da zelo anche maggiore si è spontaneamente
posto in cammino per venire da voi.

<span id="an_8:18">8:18</span> E assieme a lui abbiam mandato questo
fratello, la cui lode nella predicazione dell’Evangelo è sparsa per
tutte le chiese;

<span id="an_8:19">8:19</span> non solo, ma egli è stato anche eletto
dalle chiese a viaggiare con noi per quest’opera di carità, da noi
amministrata per la gloria del Signore stesso e per dimostrare la
prontezza dell’animo nostro.

<span id="an_8:20">8:20</span> Evitiamo così che qualcuno abbia a
biasimarci circa quest’abbondante colletta che è da noi amministrata;

<span id="an_8:21">8:21</span> perché ci preoccupiamo d’agire
onestamente non solo nel cospetto del Signore, ma anche nel cospetto
degli uomini.

<span id="an_8:22">8:22</span> E con loro abbiamo mandato quel nostro
fratello del quale spesse volte e in molte cose abbiamo sperimentato lo
zelo, e che ora è più zelante che mai per la gran fiducia che ha in voi.

<span id="an_8:23">8:23</span> Quanto a Tito, egli è mio compagno e
collaboratore in mezzo a voi; quanto ai nostri fratelli, essi sono gli
inviati delle chiese, e gloria di Cristo.

<span id="an_8:24">8:24</span> Date loro dunque, nel cospetto delle
chiese, la prova del vostro amore e mostrate loro che abbiamo ragione di
gloriarci di voi.

<span id="an_9:1">9:1</span> Quanto alla sovvenzione destinata ai santi,
è superfluo ch’io ve ne scriva,

<span id="an_9:2">9:2</span> perché conosco la prontezza dell’animo
vostro, per la quale mi glorio di voi presso i Macedoni, dicendo che
l’Acaia è pronta fin dall’anno passato; e il vostro zelo ne ha stimolati
moltissimi.

<span id="an_9:3">9:3</span> Ma ho mandato i fratelli onde il nostro
gloriarci di voi non riesca vano per questo rispetto; affinché, come
dissi, siate pronti;

<span id="an_9:4">9:4</span> che talora, se venissero meco dei Macedoni
e vi trovassero non preparati, noi (per non dir voi) non avessimo ad
essere svergognati per questa nostra fiducia.

<span id="an_9:5">9:5</span> Perciò ho reputato necessario esortare i
fratelli a venire a voi prima di me e preparare la vostra già promessa
liberalità, ond’essa sia pronta come atto di liberalità e non
d’avarizia.

<span id="an_9:6">9:6</span> Or questo io dico: chi semina scarsamente
mieterà altresì scarsamente; e chi semina liberalmente mieterà altresì
liberalmente.

<span id="an_9:7">9:7</span> Dia ciascuno secondo che ha deliberato in
cuor suo; non di mala voglia, né per forza perché Iddio ama un donatore
allegro.

<span id="an_9:8">9:8</span> E Dio è potente da far abbondare su di voi
ogni grazia, affinché, avendo sempre in ogni cosa tutto quel che vi è
necessario, abbondiate in ogni opera buona;

<span id="an_9:9">9:9</span> siccome è scritto: Egli ha sparso, egli ha
dato ai poveri, la sua giustizia dimora in eterno.

<span id="an_9:10">9:10</span> Or Colui che fornisce al seminatore la
semenza, e il pane da mangiare, fornirà e moltiplicherà la semenza
vostra ed accrescerà i frutti della vostra giustizia.

<span id="an_9:11">9:11</span> Sarete così arricchiti in ogni cosa onde
potere esercitare una larga liberalità, la quale produrrà per nostro
mezzo rendimento di grazie a Dio.

<span id="an_9:12">9:12</span> Poiché la prestazione di questo servigio
sacro non solo supplisce ai bisogni dei santi ma più ancora produce
abbondanza di ringraziamenti a Dio;

<span id="an_9:13">9:13</span> in quanto che la prova pratica fornita da
questa sovvenzione li porta a glorificare Iddio per l’ubbidienza con cui
professate il Vangelo di Cristo, e per la liberalità con cui partecipate
ai bisogni loro e di tutti.

<span id="an_9:14">9:14</span> E con le loro preghiere a pro vostro essi
mostrano d’esser mossi da vivo affetto per voi a motivo della
sovrabbondante grazia di Dio che è sopra voi.

<span id="an_9:15">9:15</span> Ringraziato sia Dio del suo dono
ineffabile!

<span id="an_10:1">10:1</span> Io poi, Paolo, vi esorto per la
mansuetudine e la mitezza di Cristo, io che quando sono presente fra voi
son umile, ma quando sono assente sono ardito verso voi,

<span id="an_10:2">10:2</span> vi prego di non obbligarmi, quando sarò
presente, a procedere arditamente con quella sicurezza onde fo conto
d’essere audace contro taluni che ci stimano come se camminassimo
secondo la carne.

<span id="an_10:3">10:3</span> Perché sebbene camminiamo nella carne,
non combattiamo secondo la carne;

<span id="an_10:4">10:4</span> infatti le armi della nostra guerra non
sono carnali, ma potenti nel cospetto di Dio a distruggere le fortezze;

<span id="an_10:5">10:5</span> poiché distruggiamo i ragionamenti ed
ogni altezza che si eleva contro alla conoscenza di Dio, e facciam
prigione ogni pensiero traendolo all’ubbidienza di Cristo;

<span id="an_10:6">10:6</span> e siam pronti a punire ogni
disubbidienza, quando la vostra ubbidienza sarà completa.

<span id="an_10:7">10:7</span> Voi guardate all’apparenza delle cose. Se
uno confida dentro di sé d’esser di Cristo, consideri anche questo
dentro di sé: che com’egli è di Cristo, così siamo anche noi.

<span id="an_10:8">10:8</span> Poiché, quand’anche io mi gloriassi un
po’ di più dell’autorità che il Signore ci ha data per la edificazione
vostra e non per la vostra rovina, non ne sarei svergognato.

<span id="an_10:9">10:9</span> Dico questo perché non paia ch’io cerchi
di spaventarvi con le mie lettere.

<span id="an_10:10">10:10</span> Difatti, dice taluno, ben sono le sue
lettere gravi e forti; ma la sua presenza personale è debole, e la sua
parola è cosa da nulla.

<span id="an_10:11">10:11</span> Quel tale tenga questo per certo: che
quali siamo a parole, per via di lettere, quando siamo assenti, tali
saremo anche a fatti quando saremo presenti.

<span id="an_10:12">10:12</span> Poiché noi non osiamo annoverarci o
paragonarci con certuni che si raccomandano da sé; i quali però,
misurandosi alla propria stregua e paragonando sé con se stessi, sono
senza giudizio.

<span id="an_10:13">10:13</span> Noi, invece, non ci glorieremo oltre
misura, ma entro la misura del campo di attività di cui Dio ci ha
segnato i limiti, dandoci di giungere anche fino a voi.

<span id="an_10:14">10:14</span> Poiché non ci estendiamo oltre il
dovuto, quasi che non fossimo giunti fino a voi; perché fino a voi siamo
realmente giunti col Vangelo di Cristo.

<span id="an_10:15">10:15</span> E non ci gloriamo oltre misura di
fatiche altrui, ma nutriamo speranza che, crescendo la fede vostra, noi,
senza uscire dai nostri limiti, saremo fra voi ampiamente ingranditi

<span id="an_10:16">10:16</span> in guisa da poter evangelizzare anche i
paesi che sono al di là del vostro, e da non gloriarci, entrando nel
campo altrui, di cose bell’e preparate.

<span id="an_10:17">10:17</span> Ma chi si gloria, si glori nel Signore.

<span id="an_10:18">10:18</span> Poiché non colui che raccomanda se
stesso è approvato, ma colui che il Signore raccomanda.

<span id="an_11:1">11:1</span> Oh quanto desidererei che voi sopportaste
da parte mia un po’ di follia! Ma pure, sopportatemi!

<span id="an_11:2">11:2</span> Poiché io son geloso di voi d’una gelosia
di Dio, perché v’ho fidanzati ad un unico sposo, per presentarvi come
una casta vergine a Cristo.

<span id="an_11:3">11:3</span> Ma temo che come il serpente sedusse Eva
con la sua astuzia, così le vostre menti siano corrotte e sviate dalla
semplicità e dalla purità rispetto a Cristo.

<span id="an_11:4">11:4</span> Infatti, se uno viene a predicarvi un
altro Gesù, diverso da quello che abbiamo predicato noi, o se si tratta
di ricevere uno Spirito diverso da quello che avete ricevuto, o un
Vangelo diverso da quello che avete accettato, voi ben lo sopportate!

<span id="an_11:5">11:5</span> Ora io stimo di non essere stato in nulla
da meno di cotesti sommi apostoli.

<span id="an_11:6">11:6</span> Che se pur sono rozzo nel parlare, tale
non sono nella conoscenza; e l’abbiamo dimostrato fra voi, per ogni
rispetto e in ogni cosa.

<span id="an_11:7">11:7</span> Ho io commesso peccato quando, abbassando
me stesso perché voi foste innalzati, v’ho annunziato l’evangelo di Dio
gratuitamente?

<span id="an_11:8">11:8</span> Ho spogliato altre chiese, prendendo da
loro uno stipendio, per poter servir voi;

<span id="an_11:9">11:9</span> e quando, durante il mio soggiorno fra
voi, mi trovai nel bisogno, non fui d’aggravio a nessuno, perché i
fratelli, venuti dalla Macedonia, supplirono al mio bisogno; e in ogni
cosa mi sono astenuto e m’asterrò ancora dall’esservi d’aggravio.

<span id="an_11:10">11:10</span> Com’è vero che la verità di Cristo è in
me, questo vanto non mi sarà tolto nelle contrade dell’Acaia.

<span id="an_11:11">11:11</span> Perché? Forse perché non v’amo? Lo sa
Iddio.

<span id="an_11:12">11:12</span> Ma quel che fo lo farò ancora per
togliere ogni occasione a coloro che desiderano un’occasione; affinché
in quello di cui si vantano siano trovati uguali a noi.

<span id="an_11:13">11:13</span> Poiché cotesti tali sono dei falsi
apostoli, degli operai fraudolenti, che si travestono da apostoli di
Cristo.

<span id="an_11:14">11:14</span> E non c’è da maravigliarsene, perché
anche Satana si traveste da angelo di luce.

<span id="an_11:15">11:15</span> Non è dunque gran che se anche i suoi
ministri si travestono da ministri di giustizia; la fine loro sarà
secondo le loro opere.

<span id="an_11:16">11:16</span> Lo dico di nuovo: Nessuno mi prenda per
pazzo; o se no, anche come pazzo accettatemi, onde anch’io possa
gloriarmi un poco.

<span id="an_11:17">11:17</span> Quello che dico, quando mi vanto con
tanta fiducia, non lo dico secondo il Signore, ma come in pazzia.

<span id="an_11:18">11:18</span> Dacché molti si gloriano secondo la
carne, anch’io mi glorierò.

<span id="an_11:19">11:19</span> Difatti, voi, che siete assennati, li
sopportate volentieri i pazzi.

<span id="an_11:20">11:20</span> Che se uno vi riduce in schiavitù, se
uno vi divora, se uno vi prende il vostro, se uno s’innalza sopra voi,
se uno vi percuote in faccia, voi lo sopportate.

<span id="an_11:21">11:21</span> Lo dico a nostra vergogna, come se noi
fossimo stati deboli; eppure, in qualunque cosa uno possa essere
baldanzoso (parlo da pazzo), sono baldanzoso anch’io.

<span id="an_11:22">11:22</span> Son dessi Ebrei? Lo sono anch’io. Son
dessi Israeliti? Lo sono anch’io. Son dessi progenie d’Abramo? Lo sono
anch’io.

<span id="an_11:23">11:23</span> Son dessi ministri di Cristo? (Parlo
come uno fuor di sé), io lo sono più di loro; più di loro per le
fatiche, più di loro per le carcerazioni, assai più di loro per le
battiture sofferte. Sono spesso stato in pericolo di morte.

<span id="an_11:24">11:24</span> Dai Giudei cinque volte ho ricevuto
quaranta colpi meno uno;

<span id="an_11:25">11:25</span> tre volte sono stato battuto con le
verghe; una volta sono stato lapidato; tre volte ho fatto naufragio; ho
passato un giorno e una notte sull’abisso.

<span id="an_11:26">11:26</span> Spesse volte in viaggio, in pericolo
sui fiumi, in pericolo di ladroni, in pericoli per parte de’ miei
connazionali, in pericoli per parte dei Gentili, in pericoli in città,
in pericoli nei deserti, in pericoli sul mare, in pericoli tra falsi
fratelli;

<span id="an_11:27">11:27</span> in fatiche ed in pene; spesse volte in
veglie, nella fame e nella sete, spesse volte nei digiuni, nel freddo e
nella nudità.

<span id="an_11:28">11:28</span> E per non parlar d’altro, c’è quel che
m’assale tutti i giorni, l’ansietà per tutte le chiese.

<span id="an_11:29">11:29</span> Chi è debole ch’io non sia debole? Chi
è scandalizzato, che io non arda?

<span id="an_11:30">11:30</span> Se bisogna gloriarsi, io mi glorierò
delle cose che concernono la mia debolezza.

<span id="an_11:31">11:31</span> L’Iddio e Padre del nostro Signor Gesù
che è benedetto in eterno, sa ch’io non mento.

<span id="an_11:32">11:32</span> A Damasco, il governatore del re Areta
avea posto delle guardie alla città dei Damasceni per pigliarmi;

<span id="an_11:33">11:33</span> e da una finestra fui calato, in una
cesta, lungo il muro, e scampai dalle sue mani.

<span id="an_12:1">12:1</span> Bisogna gloriarmi: non è cosa giovevole,
ma pure, verrò alle visioni e alle rivelazioni del Signore.

<span id="an_12:2">12:2</span> Io conosco un uomo in Cristo, che
quattordici anni fa (se fu col corpo non so, né so se fu senza il corpo;
Iddio lo sa), fu rapito fino al terzo cielo.

<span id="an_12:3">12:3</span> E so che quel tale (se fu col corpo o
senza il corpo non so;

<span id="an_12:4">12:4</span> Iddio lo sa) fu rapito in paradiso, e udì
parole ineffabili che non è lecito all’uomo di proferire.

<span id="an_12:5">12:5</span> Di quel tale io mi glorierò; ma di me
stesso non mi glorierò se non nelle mie debolezze.

<span id="an_12:6">12:6</span> Che se pur volessi gloriarmi, non sarei
un pazzo, perché direi la verità; ma me ne astengo, perché nessuno mi
stimi al di là di quel che mi vede essere, ovvero ode da me.

<span id="an_12:7">12:7</span> E perché io non avessi ad insuperbire a
motivo della eccellenza delle rivelazioni, m’è stata messa una scheggia
nella carne, un angelo di Satana, per schiaffeggiarmi ond’io non
insuperbisca.

<span id="an_12:8">12:8</span> Tre volte ho pregato il Signore perché
l’allontanasse da me;

<span id="an_12:9">12:9</span> ed egli mi ha detto: La mia grazia ti
basta, perché la mia potenza si dimostra perfetta nella debolezza.
Perciò molto volentieri mi glorierò piuttosto delle mie debolezze, onde
la potenza di Cristo riposi su me.

<span id="an_12:10">12:10</span> Per questo io mi compiaccio in
debolezze, in ingiurie, in necessità, in persecuzioni, in angustie per
amor di Cristo; perché, quando son debole, allora sono forte.

<span id="an_12:11">12:11</span> Son diventato pazzo; siete voi che mi
ci avete costretto; poiché io avrei dovuto esser da voi raccomandato;
perché in nulla sono stato da meno di cotesti sommi apostoli, benché io
non sia nulla.

<span id="an_12:12">12:12</span> Certo, i segni dell’apostolo sono stati
manifestati in atto fra voi nella perseveranza a tutta prova, nei
miracoli, nei prodigi ed opere potenti.

<span id="an_12:13">12:13</span> In che siete voi stati da meno delle
altre chiese se non nel fatto che io stesso non vi sono stato
d’aggravio? Perdonatemi questo torto.

<span id="an_12:14">12:14</span> Ecco, questa è la terza volta che son
pronto a recarmi da voi; e non vi sarò d’aggravio, poiché io non cerco i
vostri beni, ma voi; perché non sono i figliuoli che debbono far tesoro
per i genitori, ma i genitori per i figliuoli.

<span id="an_12:15">12:15</span> E io molto volentieri spenderò e sarò
speso per le anime vostre. Se io v’amo tanto, devo esser da voi amato
meno?

<span id="an_12:16">12:16</span> Ma sia pure così, ch’io non vi sia
stato d’aggravio; ma, forse, da uomo astuto, v’ho presi con inganno.

<span id="an_12:17">12:17</span> Mi son io approfittato di voi per mezzo
di qualcuno di quelli ch’io v’ho mandato?

<span id="an_12:18">12:18</span> Ho pregato Tito di venire da voi, e ho
mandato quell’altro fratello con lui. Tito si è forse approfittato di
voi? Non abbiam noi camminato col medesimo spirito e seguito le medesime
orme?

<span id="an_12:19">12:19</span> Da tempo voi v’immaginate che noi ci
difendiamo dinanzi a voi. Egli è nel cospetto di Dio, in Cristo, che noi
parliamo; e tutto questo, diletti, per la vostra edificazione.

<span id="an_12:20">12:20</span> Poiché io temo, quando verrò, di
trovarvi non quali vorrei, e d’essere io stesso da voi trovato quale non
mi vorreste; temo che vi siano tra voi contese, gelosie, ire, rivalità,
maldicenze, insinuazioni, superbie, tumulti;

<span id="an_12:21">12:21</span> e che al mio arrivo l’Iddio mio abbia
di nuovo ad umiliarmi dinanzi a voi, ed io abbia a pianger molti di
quelli che hanno per lo innanzi peccato, e non si sono ravveduti della
impurità, della fornicazione e della dissolutezza a cui si erano dati.

<span id="an_13:1">13:1</span> Questa è la terza volta ch’io vengo da
voi. Ogni parola sarà confermata dalla bocca di due o di tre testimoni.

<span id="an_13:2">13:2</span> Ho avvertito quand’ero presente fra voi
la seconda volta, e avverto, ora che sono assente, tanto quelli che
hanno peccato per l’innanzi, quanto tutti gli altri, che, se tornerò da
voi, non userò indulgenza;

<span id="an_13:3">13:3</span> giacché cercate la prova che Cristo parla
in me: Cristo che verso voi non è debole, ma è potente in voi.

<span id="an_13:4">13:4</span> Poiché egli fu crocifisso per la sua
debolezza; ma vive per la potenza di Dio; e anche noi siam deboli in
lui, ma vivremo con lui per la potenza di Dio, nel nostro procedere
verso di voi.

<span id="an_13:5">13:5</span> Esaminate voi stessi per vedere se siete
nella fede; provate voi stessi. Non riconoscete voi medesimi che Gesù
Cristo è in voi? A meno che proprio siate riprovati.

<span id="an_13:6">13:6</span> Ma io spero che riconoscerete che noi non
siamo riprovati.

<span id="an_13:7">13:7</span> Or noi preghiamo Iddio che non facciate
alcun male; non già per apparir noi approvati, ma perché voi facciate
quello che è bene, anche se noi abbiam da passare per riprovati.

<span id="an_13:8">13:8</span> Perché noi non possiamo nulla contro la
verità; quel che possiamo è per la verità.

<span id="an_13:9">13:9</span> Poiché noi ci rallegriamo quando siamo
deboli e voi siete forti; e i nostri voti sono per il vostro
perfezionamento.

<span id="an_13:10">13:10</span> Perciò vi scrivo queste cose mentre
sono assente, affinché, quando sarò presente, io non abbia a procedere
rigorosamente secondo l’autorità che il Signore mi ha data per
edificare, e non per distruggere.

<span id="an_13:11">13:11</span> Del resto, fratelli, rallegratevi,
procacciate la perfezione, siate consolati, abbiate un medesimo
sentimento, vivete in pace; e l’Iddio dell’amore e della pace sarà con
voi.

<span id="an_13:12">13:12</span> Salutatevi gli uni gli altri con un
santo bacio.

<span id="an_13:13">13:13</span> (G13-12) Tutti i santi vi salutano.

<span id="an_13:14">13:14</span> (G13-13) La grazia del Signor Gesù
Cristo e l’amore di Dio e la comunione dello Spirito Santo siano con
tutti voi.

------------------------------------------------------------------------

[Next: Galatians](gal)
