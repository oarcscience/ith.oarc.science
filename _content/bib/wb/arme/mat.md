[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](exo)  [Next](mar) 

------------------------------------------------------------------------

### Armenian (Eastern): Matthew

<span id="an_1:1">1:1</span> Գիրք ազգաբանութեան Յիսուս Քրիստոսի՝ Դաւթի
որդու, Աբրահամի որդու:

<span id="an_1:2">1:2</span> Աբրահամը ծնեց Իսահակին. Իսահակը՝ Յակոբին.
Յակոբը ծնեց Յուդային եւ նրա եղբայրներին.

<span id="an_1:3">1:3</span> Յուդան ծնեց Փարեսին եւ Զարային՝ Թամարից.
Փարեսը ծնեց Եզրոնին. Եզրոնը ծնեց Արամին.

<span id="an_1:4">1:4</span> Արամը ծնեց Ամինադաբին. Ամինադաբը ծնեց
Նաասոնին. Նաասոնը ծնեց Սաղմոնին.

<span id="an_1:5">1:5</span> Սաղմոնը ծնեց Բոոսին՝ Ռաքաբից. Բոոսը ծնեց
Օբէդին՝ Հռութից. Օբէդը ծնեց Յեսսէին.

<span id="an_1:6">1:6</span> Յեսսէն ծնեց Դաւիթ արքային: Դաւիթը ծնեց
Սողոմոնին՝ Ուրիայի կնոջից.

<span id="an_1:7">1:7</span> Սողոմոնը՝ Րոբովամին.

<span id="an_1:8">1:8</span> Րոբովամը ծնեց Աբիային. Աբիան ծնեց Ասափին.
Ասափը ծնեց Յոսափատին. Յոսափատը ծնեց Յորամին. Յորամը ծնեց Օզիային.

<span id="an_1:9">1:9</span> Օզիան ծնեց Յովաթամին. Յովաթամը ծնեց Աքազին.
Աքազը ծնեց Եզեկիային.

<span id="an_1:10">1:10</span> Եզեկիան ծնեց Մանասէին. Մանասէն ծնեց
Ամոսին.

<span id="an_1:11">1:11</span> Ամոսը ծնեց Յոսիային. Յոսիան ծնեց
Յեքոնիային եւ նրա եղբայրներին՝ Բաբելոնում գերութեան ժամանակ:

<span id="an_1:12">1:12</span> Բաբելոնում գերութիւնից յետոյ Յեքոնիան
ծնեց Սաղաթիէլին.

<span id="an_1:13">1:13</span> Սաղաթիէլը ծնեց Զորոբաբէլին. Զորոբաբէլը
ծնեց Աբիուդին. Աբիուդը ծնեց Եղիակիմին.

<span id="an_1:14">1:14</span> Եղիակիմը ծնեց Ազորին. Ազորը ծնեց Սադոկին.
Սադոկը ծնեց Աքինին. Աքինը ծնեց Եղիուդին.

<span id="an_1:15">1:15</span> Եղիուդը ծնեց Եղիազարին. Եղիազարը ծնեց
Մատթանին.

<span id="an_1:16">1:16</span> Մատթանը ծնեց Յակոբին. Յակոբը ծնեց
Յովսէփին՝ Մարիամի մարդուն, որի նշանածն էր կոյս Մարիամը, որից ծնուեց
Յիսուս, որ անուանուեց Քրիստոս:

<span id="an_1:17">1:17</span> Արդ, Աբրահամից մինչեւ Դաւիթը բոլոր
սերունդները՝ տասնչորս սերունդ. եւ Դաւթից մինչեւ Բաբելոնի մէջ գերութիւնը՝
տասնչորս սերունդ. Բաբելոնի մէջ գերութիւնից մինչեւ Քրիստոս՝ տասնչորս
սերունդ:

<span id="an_1:18">1:18</span> Յիսուս Քրիստոսի ծնունդը այսպէս եղաւ. նրա
մայրը՝ Մարիամը, որ Յովսէփի նշանածն էր, նախքան նրանց՝ իրար մօտենալը,
Սուրբ Հոգուց յղիացած գտնուեց:

<span id="an_1:19">1:19</span> Եւ Յովսէփը՝ նրա մարդը, քանի որ արդար էր
եւ չէր կամենում նրան խայտառակել, մտածեց առանց աղմուկի արձակել նրան:

<span id="an_1:20">1:20</span> Եւ մինչ նա այս բանի մասին էր մտածում, ահա
Տիրոջ հրեշտակը երազի մէջ երեւաց նրան եւ ասաց. «Յովսէ՛փ, Դաւթի՛ որդի, մի՛
վախեցիր քեզ մօտ առնելու Մարիամին՝ քո կնոջը, որովհետեւ նրա մէջ ծնուածը
Սուրբ Հոգուց է:

<span id="an_1:21">1:21</span> Նա մի որդի պիտի ծնի, եւ նրա անունը Յիսուս
պիտի դնես, քանի որ նա պիտի փրկի իր ժողովրդին՝ իր մեղքերից»:

<span id="an_1:22">1:22</span> Սակայն այս ամէնը եղաւ, որպէսզի կատարուի,
ինչ որ Տիրոջ կողմից ասուել էր Եսայի մարգարէի բերանով.

<span id="an_1:23">1:23</span> «Ահա կոյսը պիտի յղիանայ եւ մի որդի պիտի
ծնի, եւ նրան պիտի կոչեն Էմմանուէլ, որ նշանակում է Աստուած մեզ հետ»:

<span id="an_1:24">1:24</span> Եւ Յովսէփը քնից արթնանալով՝ արեց, ինչպէս
հրամայել էր իրեն Տիրոջ հրեշտակը, եւ իր կնոջն առաւ իր մօտ:

<span id="an_1:25">1:25</span> Բայց նրա հետ չյարաբերուեց, մինչեւ Մարիամը
ծնեց իր անդրանիկ որդուն եւ նրա անունը դրեց Յիսուս:

<span id="an_2:1">2:1</span> Երբ Յիսուս ծնուեց Հրէաստանի Բեթղեհէմ
քաղաքում, Հերովդէս արքայի օրով, ահա արեւելքից մոգեր եկան Երուսաղէմ եւ
ասացին.

<span id="an_2:2">2:2</span> «Ո՞ւր է հրեաների արքան, որ ծնուեց,
որովհետեւ նրա աստղը տեսանք արեւելքում եւ եկանք նրան երկրպագելու»:

<span id="an_2:3">2:3</span> Եւ երբ Հերովդէս արքան լսեց այս, խռովուեց,
նրա հետ՝ եւ Երուսաղէմի ամբողջ ժողովուրդը:

<span id="an_2:4">2:4</span> Եւ հաւաքելով բոլոր քահանայապետներին ու
ժողովրդի օրէնսգէտներին՝ հարցրեց նրանց, թէ ո՞ւր պիտի ծնուի Քրիստոսը:

<span id="an_2:5">2:5</span> Եւ նրանք ասացին նրան. «Հրէաստանի Բեթղեհէմ
քաղաքում, որովհետեւ մարգարէի միջոցով այսպէս է գրուած.

<span id="an_2:6">2:6</span> «Եւ դու, Բեթղեհէ՛մ, Յուդայի՛ երկիր, Յուդայի
քաղաքների մէջ փոքրագոյնը չես. քեզնից մի իշխան պիտի ելնի ինձ համար, որ
պիտի հովուի իմ ժողովրդին՝ Իսրայէլին»:

<span id="an_2:7">2:7</span> Այն ժամանակ Հերովդէսը գաղտնի կանչեց մոգերին
եւ նրանցից ստուգեց աստղի երեւալու ժամանակը:

<span id="an_2:8">2:8</span> Եւ նրանց Բեթղեհէմ ուղարկելով՝ ասաց.
«Գնացէ՛ք ստոյգ իմացէք մանկան մասին եւ երբ գտնէք, տեղեկացրէ՛ք ինձ,
որպէսզի ես էլ գնամ երկրպագեմ նրան»:

<span id="an_2:9">2:9</span> Եւ նրանք երբ թագաւորից լսեցին այս, գնացին:
Եւ ահա այն աստղը, որ տեսել էին արեւելքում, առաջնորդեց նրանց, մինչեւ որ
եկաւ կանգնեց այն տեղի վրայ, ուր մանուկն էր:

<span id="an_2:10">2:10</span> Աստղը տեսնելուն պէս չափազանց ուրախացան:

<span id="an_2:11">2:11</span> Եւ երբ այն տունը մտան, տեսան մանկանը իր
մօր՝ Մարիամի հետ միասին եւ ընկան ու երկրպագեցին նրան. եւ բանալով իրենց
գանձատուփերը՝ նրան նուէրներ մատուցեցին՝ ոսկի, կնդրուկ եւ զմուռս:

<span id="an_2:12">2:12</span> Եւ երազի մէջ Աստծուց հրաման առնելով
չվերադառնալ Հերովդէսի մօտ, այլ ճանապարհով գնացին իրենց երկիրը:

<span id="an_2:13">2:13</span> Եւ երբ նրանք այնտեղից գնացին, ահա Տիրոջ
հրեշտակը երազի մէջ երեւաց Յովսէփին ու ասաց. «Վե՛ր կաց, վերցրո՛ւ այդ
մանկանը եւ նրա մօրը ու փախի՛ր Եգիպտոս. եւ այնտեղ մնա՛ մինչեւ որ քեզ
ասեմ. քանի որ Հերովդէսը փնտռում է այդ մանկանը կորստ»ան մատն»լու համար»:

<span id="an_2:14">2:14</span> Եւ նա վեր կացաւ, առաւ մանկանն ու նրա
մօրը, գիշերով, եւ գնաց Եգիպտոս ու այնտեղ մնաց մինչեւ Հերովդէսի մահը,

<span id="an_2:15">2:15</span> որպէսզի կատարուի մարգարէի բերանով Տիրոջ
կողմից ասուածը, թէ՝ Եգիպտոսի՛ց պիտի կանչեմ իմ Որդուն:

<span id="an_2:16">2:16</span> Այն ժամանակ, երբ Հերովդէսը տեսաւ, որ
մոգերից խաբուեց, սաստիկ բարկացաւ եւ մարդ ուղարկեց ու կոտորեց այն բոլոր
մանուկներին, որ Բեթղեհէմում եւ նրա սահմաններում էին գտնւում եւ երկու
տարեկան ու դրանից ցած էին՝ ըստ այն ժամանակի, որն ստուգ»լ էր մոգ»րից:

<span id="an_2:17">2:17</span> Այն ժամանակ կատարուեց Երեմիա մարգարէի
բերանով ասուածը, թէ՝ Ռամայում մի ձայն գուժեց. ողբ ու լաց ու սաստիկ կոծ.

<span id="an_2:18">2:18</span> Ռաքէլը լալիս էր իր զաւակների վրայ եւ չէր
ուզում մխիթարուել, քանի որ նրանք այլեւս չկային:

<span id="an_2:19">2:19</span> Երբ Հերովդէսը վախճանուեց, ահա Տիրոջ
հրեշտակը երազի մէջ երեւաց Յովսէփին Եգիպտոսում եւ ասաց.

<span id="an_2:20">2:20</span> «Վե՛ր կաց, վերցրո՛ւ այդ մանկանն ու իր
մօրը եւ վերադարձի՛ր Իսրայէլի երկիրը, որովհետեւ մեռան նրանք, որ այդ
մանկան մահն էին ուզում»:

<span id="an_2:21">2:21</span> Եւ Յովսէփը վեր կացաւ, առաւ մանկանն ու
մօրը եւ եկաւ Իսրայէլի երկիրը:

<span id="an_2:22">2:22</span> Իսկ երբ լսեց, թէ Արքեղայոսը թագաւորել է
Հրէաստանի վրայ իր հօր՝ Հերովդէսի փոխարէն, վախեցաւ այնտեղ գնալ. եւ երազի
մէջ հրաման առնելով՝ գնաց Գալիլիայի կողմերը

<span id="an_2:23">2:23</span> եւ եկաւ բնակուեց Նազարէթ կոչուող
քաղաքում, որպէսզի կատարուի մարգարէների խօսքը, թէ՝ Նազովրեցի պիտի կոչուի:

<span id="an_3:1">3:1</span> Այն օրերին Յովհաննէս Մկրտիչը գալիս է
քարոզելու Հրէաստանի անապատում եւ ասում.

<span id="an_3:2">3:2</span> «Ապաշխարեցէ՛ք, որովհետեւ երկնքի
արքայութիւնը մօտեցել է»:

<span id="an_3:3">3:3</span> Սա՛ է այն մարդը, որի մասին Եսայի մարգարէի
բերանով ասուեց. «Անապատում կանչողի ձայնն է, պատրաստեցէ՛ք Տիրոջ ճանապարհը
եւ հարթեցէ՛ք նրա շաւիղները»:

<span id="an_3:4">3:4</span> Եւ ինքը՝ Յովհաննէսը, ուղտի մազից զգեստ
ունէր եւ կաշուէ գօտի՝ իր մէջքին, իսկ նրա կերակուրն էր մորեխ ու վայրի
մեղր:

<span id="an_3:5">3:5</span> Այն ժամանակ նրա մօտ էին գնում բոլոր
երուսաղէմացիները, ամբողջ Հրէաստանն ու Յորդանանի շրջակայքի ժողովուրդը,

<span id="an_3:6">3:6</span> մկրտւում էին նրանից Յորդանան գետում եւ
խոստովանում էին իրենց մեղքերը:

<span id="an_3:7">3:7</span> Եւ նա տեսնելով սադուկեցիներից եւ
փարիսեցիներից շատերին, որոնք եկել էին իր մկրտութեանը, ասաց նրանց.
«Իժերի՛ ծնունդներ, ո՞վ ձեզ սովորեցրեց փախչել վերահաս բարկութիւնից:

<span id="an_3:8">3:8</span> Այսուհետեւ ապաշխարութեան արժանի գործեր
կատարեցէ՛ք.

<span id="an_3:9">3:9</span> եւ մի՛ յաւակնէք ասել դուք ձեզ, թէ՝ Աբրահամը
մեր հայրն է. ասում եմ ձեզ, որ Աստուած կարող է այս քարերից էլ Աբրահամի
որդիներ դուրս բերել.

<span id="an_3:10">3:10</span> որովհետեւ կացինն ահա ծառերի արմատին է
դրուած: Ամէն ծառ, որ բարի պտուղ չի տայ, կտրւում եւ կրակն է գցւում:

<span id="an_3:11">3:11</span> Ես ձեզ ջրով եմ մկրտում ապաշխարութեան
համար, բայց ով գալիս է ինձնից յետոյ, ինձնից աւելի հզօր է, եւ ես արժանի
չեմ հանելու նրա կօշիկները. նա կը մկրտի ձեզ Սուրբ Հոգով եւ հրով. նա,

<span id="an_3:12">3:12</span> որի քամհարը իր ձեռքում է, եւ կը մաքրի իր
կալը, ցորենը կը հաւաքի իր շտեմարանում եւ յարդը կ՚այրի անշէջ կրակով»:

<span id="an_3:13">3:13</span> Այն ժամանակ Յիսուս Գալիլիայից Յորդանան
եկաւ, Յովհաննէսի մօտ՝ նրանից մկրտուելու:

<span id="an_3:14">3:14</span> Իսկ Յովհաննէսն ընդդիմացաւ նրան ու ասաց.
«Ի՛նձ պէտք է, որ քեզնից մկրտուեմ, եւ դու ի՞նձ մօտ ես գալիս»:

<span id="an_3:15">3:15</span> Յիսուս պատասխանեց եւ ասաց նրան. «Թո՛յլ
տուր հիմա, որովհետեւ այսպէս վայել է, որ մենք կատարենք Աստծու ամէն
արդարութիւն»: Եւ ապա նրան թոյլ տուեց:

<span id="an_3:16">3:16</span> Եւ երբ Յիսուս մկրտուեց, իսկոյն ջրից դուրս
ելաւ. եւ ահա երկինքը բացուեց նրան, եւ նա տեսաւ Աստծու Հոգին, որն իջնում
էր ինչպէս աղաւնի եւ գալիս էր իր վրայ:

<span id="an_3:17">3:17</span> Եւ ահա՝ մի ձայն երկնքից, որ ասում էր.
«Դա՛ է իմ սիրելի Որդին, որն ունի իմ ամբողջ բարեհաճութիւնը»:

<span id="an_4:1">4:1</span> Դրանից յետոյ Յիսուս անապատ տարուեց Հոգուց՝
սատանայից փորձուելու:

<span id="an_4:2">4:2</span> Եւ քառասուն օր ու քառասուն գիշեր ծոմ պահեց,
ապա քաղց զգաց:

<span id="an_4:3">4:3</span> Եւ փորձիչը՝ սատանան, մօտենալով նրան՝ ասաց.
«Եթէ Աստծու Որդին ես, ասա՛, որ այս քարերը հաց լինեն»:

<span id="an_4:4">4:4</span> Նա պատասխանեց եւ ասաց. «Գրուած է՝ միայն
հացով չի ապրի մարդ, այլ՝ այն ամէն խօսքով, որ դուրս է գալիս Աստծու
բերանից»:

<span id="an_4:5">4:5</span> Ապա սատանան նրան տարաւ սուրբ քաղաքը եւ
կանգնեցրեց նրան տաճարի աշտարակի վրայ ու ասաց նրան.

<span id="an_4:6">4:6</span> «Եթէ Աստծու Որդին ես, քեզ այստեղից ցա՛ծ
գցիր, որովհետեւ գրուած է՝ իր հրեշտակներին պատուիրուած է քո մասին, եւ
ձեռքերի վրայ պիտի վերցնեն քեզ, որպէսզի երբեք քո ոտքը քարին չխփես»:

<span id="an_4:7">4:7</span> Յիսուս դարձեալ նրան ասաց. «Գրուած է՝ քո Տէր
Աստծուն պիտի չփորձես»:

<span id="an_4:8">4:8</span> Սատանան նորից նրան առաւ տարաւ մի շատ բարձր
լերան վրայ եւ ցոյց տուեց նրան աշխարհի բոլոր թագաւորութիւններն ու դրանց
փառքը եւ նրան ասաց.

<span id="an_4:9">4:9</span> «Այս բոլորը քեզ կը տամ, եթէ գետին ընկնելով
ինձ պաշտես»:

<span id="an_4:10">4:10</span> Այն ժամանակ Յիսուս նրան ասաց. «Ետե՛ւս
գնա, սատանա՛, որովհետեւ գրուած է՝ պիտի երկրպագես քո Տէր Աստծո՛ւն եւ
միայն նրա՛ն պիտի պաշտես»:

<span id="an_4:11">4:11</span> Ապա սատանան նրան թողեց. եւ ահա հրեշտակներ
մօտեցան ու ծառայում էին նրան:

<span id="an_4:12">4:12</span> Եւ երբ Յիսուս լսեց, թէ Յովհաննէսը
բանտարկուել է, մեկնեց գնաց Գալիլիա:

<span id="an_4:13">4:13</span> Եւ թողնելով Նազարէթը՝ եկաւ բնակուեց
Կափառնայումում, ծովեզերքի մօտ, Զաբուղոնի եւ Նեփթաղիմի սահմաններում,

<span id="an_4:14">4:14</span> որպէսզի կատարուի Եսայի մարգարէի բերանով
ասուած խօսքը.

<span id="an_4:15">4:15</span> «Երկի՛ր Զաբուղոնի եւ երկի՛ր Նեփթաղիմի,
ճանապա՛րհ ծովի, միւս ա՛փը Յորդանանի, Գալիլիա՛ հեթանոսների,

<span id="an_4:16">4:16</span> խաւարի մէջ նստած ժողովուրդը մեծ լոյս
տեսաւ. եւ լոյս ծագեց նրանց վրայ, որ նստում էին մահուան երկրի եւ
ստուերների մէջ»:

<span id="an_4:17">4:17</span> Դրանից յետոյ Յիսուս սկսեց քարոզել եւ
ասել. «Ապաշխարեցէ՛ք, որովհետեւ երկնքի արքայութիւնը մօտեցել է»:

<span id="an_4:18">4:18</span> Մինչ Յիսուս Գալիլիայի ծովեզերքով քայլում
էր, տեսաւ երկու եղբայրների՝ Սիմոնին, որ Պետրոս էր կոչւում, եւ նրա եղբայր
Անդրէասին. ծովի մէջ ուռկան էին գցում, քանի որ ձկնորսներ էին:

<span id="an_4:19">4:19</span> Եւ նրանց ասաց. «Իմ յետեւի՛ց եկէք, եւ ես
ձեզ մարդկանց որսորդներ պիտի դարձնեմ»:

<span id="an_4:20">4:20</span> Եւ նրանք իսկոյն թողնելով ուռկանները՝
գնացին նրա յետեւից:

<span id="an_4:21">4:21</span> Եւ այնտեղից առաջ գնալով, տեսաւ երկու այլ
եղբայրների՝ Զեբեդէոսի որդի Յակոբոսին եւ նրա եղբայր Յովհաննէսին, մինչ
նաւակի մէջ էին իրենց հօր՝ Զեբեդէոսի հետ միասին եւ իրենց ուռկանները կարգի
էին բերում. եւ նրանց էլ կանչեց:

<span id="an_4:22">4:22</span> Նրանք իսկոյն թողնելով նաւակը եւ իրենց
հօրը՝ գնացին նրա յետեւից:

<span id="an_4:23">4:23</span> Եւ Յիսուս շրջում էր Գալիլիայի բոլոր
կողմերը, ուսուցանում էր նրանց ժողովարաններում, քարոզում էր արքայութեան
Աւետարանը եւ բժշկում ժողովրդի մէջ եղած բոլոր հիւանդութիւններն ու բոլոր
ախտերը:

<span id="an_4:24">4:24</span> Եւ նրա համբաւը տարածուեց ամբողջ
Ասորիքում. եւ նրա մօտ բերեցին բոլոր հիւանդներին, որոնք տառապում էին
պէսպէս ցաւերով ու տանջանքներով. ե՛ւ դիւահարների, ե՛ւ լուսնոտների, ե՛ւ
անդամալոյծների. եւ նրանց բժշկեց:

<span id="an_4:25">4:25</span> Եւ Գալիլիայից, Դեկապոլսից, Երուսաղէմից,
Հրէաստանից եւ Յորդանանի միւս կողմից բազում ժողովուրդ նրա յետեւից էր
գնում. եւ բժշկեց նրանց:

<span id="an_5:1">5:1</span> Եւ տեսնելով ժողովրդի բազմութիւնը՝ բարձրացաւ
լերան վրայ: Եւ երբ այնտեղ նստեց, նրա մօտ եկան իր աշակերտները.

<span id="an_5:2">5:2</span> եւ նա սկսեց նրանց ուսուցանել ու ասել.

<span id="an_5:3">5:3</span> - Երանի՜ հոգով աղքատներին, որովհետեւ նրանցն
է երկնքի արքայութիւնը:

<span id="an_5:4">5:4</span> - Երանի՜ սգաւորներին, որովհետեւ նրանք պիտի
մխիթարուեն:

<span id="an_5:5">5:5</span> - Երանի՜ հեզերին, որովհետեւ նրանք երկիրը
պիտի ժառանգեն:

<span id="an_5:6">5:6</span> - Երանի՜ նրանց, որ քաղցն ու ծարաւն ունեն
արդարութեան, որովհետեւ նրանք պիտի յագենան:

<span id="an_5:7">5:7</span> - Երանի՜ ողորմածներին, որովհետեւ նրանք
ողորմութիւն պիտի գտնեն:

<span id="an_5:8">5:8</span> - Երանի՜ նրանց, որ սրտով մաքուր են,
որովհետեւ նրանք Աստծուն պիտի տեսնեն:

<span id="an_5:9">5:9</span> - Երանի՜ խաղաղարարներին, որովհետեւ նրանք
Աստծու որդիներ պիտի կոչուեն:

<span id="an_5:10">5:10</span> - Երանի՜ նրանց, որ հալածւում են
արդարութեան համար, որովհետեւ նրանցն է երկնքի արքայութիւնը:

<span id="an_5:11">5:11</span> - Երանի՜ է ձեզ, երբ ձեզ նախատեն ու
հալածեն եւ իմ պատճառով ձեր մասին ամէն տեսակ չար խօսք՝ սուտ ասեն:

<span id="an_5:12">5:12</span> Ցնծացէ՛ք եւ ուրախացէ՛ք, որովհետեւ
երկնքում ձեր վարձը շատ է, քանի որ այսպէս հալածեցին մարգարէներին, որոնք
ձեզնից առաջ են եղել:

<span id="an_5:13">5:13</span> «Դո՛ւք էք երկրի աղը. սակայն եթէ աղը
անհամանայ, ինչո՞վ այն կ՚աղուի. այնուհետեւ ոչ մի բանի պիտանի չի լինի, այլ
միայն դուրս կը թափուի եւ մարդկանց ոտքի կոխան կը լինի:

<span id="an_5:14">5:14</span> Դո՛ւք էք աշխարհի լոյսը. մի քաղաք, որ
լերան վրայ է կանգնած, չի կարող թաքնուել:

<span id="an_5:15">5:15</span> Եւ ճրագ վառելով կաթսայի տակ չեն դնում,
այլ՝ աշտանակի վրայ, եւ նա լոյս է տալիս բոլոր նրանց, որ տան մէջ են:

<span id="an_5:16">5:16</span> Թող այդպէս փայլի ձեր լոյսը մարդկանց առաջ,
որպէսզի տեսնեն ձեր բարի գործերն ու փառաւորեն ձեր Հօրը, որ երկնքում է»:

<span id="an_5:17">5:17</span> «Մի՛ կարծէք, թէ Օրէնքը կամ մարգարէներին
ջնջելու եկայ. չեկայ ջնջելու, այլ՝ լրացնելու:

<span id="an_5:18">5:18</span> Ճշմարիտ եմ ասում ձեզ. մինչեւ որ երկինք ու
երկիր անցնեն, մի յովտ իսկ, - որ մի նշանախեց է, - Օրէնքից եւ մարգարէներից
չի անցնի, մինչեւ որ այս բոլորը կատարուի:

<span id="an_5:19">5:19</span> Ով որ այս պատուիրաններից, փոքրերի՛ց անգամ
մի բան կը ջնջի եւ մարդկանց այդպէ՛ս կ՚ուսուցանի, երկնքի արքայութեան մէջ
փոքր պիտի համարուի. իսկ ով կը կատարի եւ կ՚ուսուցանի, երկնքի արքայութեան
մէջ նա մեծ պիտի համարուի:

<span id="an_5:20">5:20</span> Բայց ասում եմ ձեզ, որ, եթէ ձեր
արդարութիւնը աւելի չլինի, քան օրէնսգէտներինը եւ փարիսեցիներինը, երկնքի
արքայութիւնը չէք մտնի:

<span id="an_5:21">5:21</span> Լսել էք, թէ ինչ ասուեց նախնիներին. «Մի՛
սպանիր», որովհետեւ, ով որ սպանի, ենթակայ կը լինի դատաստանի:

<span id="an_5:22">5:22</span> Իսկ ես ձեզ ասում եմ, թէ՝ ամէն մարդ, որ
զուր տեղը բարկանում է իր եղբօր վրայ, ենթակայ կը լինի դատաստանի, եւ ով որ
իր եղբօրն ասի՝ յիմար, ենթակայ կը լինի ատեանի, եւ ով որ իր եղբօրն ասի՝
ապուշ, ենթակայ կը լինի գեհենի կրակին:

<span id="an_5:23">5:23</span> Եթէ սեղանի վրայ քո ընծան մատուցելու լինես
եւ այնտեղ յիշես, թէ քո եղբայրը քո դէմ մի ոխ ունի,

<span id="an_5:24">5:24</span> քո ընծան թո՛ղ սեղանի առաջ եւ գնա՛ նախ
հաշտուի՛ր քո եղբօր հետ եւ ապա ե՛կ քո ընծան մատուցի՛ր:

<span id="an_5:25">5:25</span> Եթէ մէկը քեզ հետ խնդիր ունի եւ քեզ դատի է
կանչում, մինչ նրա հետ դեռ ճանապարհին ես, եղի՛ր իրաւախոհ կանխաւ. գուցէ նա
քեզ դատաւորին յանձնի, եւ դատաւորը՝ դահճին, ու դու բանտ նետուես:

<span id="an_5:26">5:26</span> Ճշմարիտ եմ ասում քեզ, այնտեղից դուրս չես
գայ, մինչեւ չվճարես վերջին դահեկանը:

<span id="an_5:27">5:27</span> Լսել էք, թէ ինչ ասուեց. «Մի՛ շնանար».

<span id="an_5:28">5:28</span> իսկ ես ձեզ ասում եմ. ամէն մարդ, որ կնոջ
նայում է նրան ցանկանալու համար, արդէն շնացաւ նրա հետ իր սրտում:

<span id="an_5:29">5:29</span> Եթէ քո աջ աչքը քեզ գայթակղեցնում է,
հանի՛ր այն եւ դէ՛ն գցիր քեզնից. որովհետեւ քեզ համար լաւ է, որ քո
անդամներից մէկը կորչի, եւ քո ամբողջ մարմինը չընկնի գեհեն:

<span id="an_5:30">5:30</span> Եւ եթէ քո աջ ձեռքը քեզ գայթակղեցնում է,
կտրի՛ր այն եւ դէ՛ն գցիր քեզնից. որովհետեւ քեզ համար լաւ է, որ քո
անդամներից մէկը կորչի, եւ քո ամբողջ մարմինը չընկնի գեհեն:

<span id="an_5:31">5:31</span> Արդարեւ ասուել է. «Ով որ արձակի իր կնոջը,
թող նրան արձակման թուղթը տայ»:

<span id="an_5:32">5:32</span> Իսկ ես ձեզ ասում եմ. ամէն մարդ, որ իր
կնոջն արձակում է առանց պոռնկութեան պատճառի, նա՛ է, որ նրան շնութեան է
մղում. եւ ով որ արձակուածին է առնում, շնանում է:

<span id="an_5:33">5:33</span> Լսել էք դարձեալ, թէ ինչ ասուեց
նախնիներին. «Երդմնազանց մի՛ լինիր, այլ արա՛ Տիրոջն այն, ինչ երդուել ես»:

<span id="an_5:34">5:34</span> Իսկ ես ձեզ ասում եմ՝ ամենեւի՛ն չերդուել.
ո՛չ երկնքի վրայ, որովհետեւ Աստծու աթոռն է,

<span id="an_5:35">5:35</span> ո՛չ երկրի վրայ, որովհետեւ նրա ոտքերին
պատուանդան է, եւ ո՛չ Երուսաղէմի վրայ, որովհետեւ մեծ Արքայի քաղաքն է:

<span id="an_5:36">5:36</span> Եւ քո գլխով էլ չերդուես, որովհետեւ չես
կարող մի մազ իսկ սպիտակ կամ սեւ դարձնել:

<span id="an_5:37">5:37</span> Այլ ձեր խօսքը լինի՝ այոն՝ այո, եւ ոչը՝
ոչ. որովհետեւ դրանից աւելին չարից է:

<span id="an_5:38">5:38</span> Լսել էք՝ ինչ ասուեց. «Աչքի փոխարէն՝ աչք
եւ ատամի փոխարէն՝ ատամ»:

<span id="an_5:39">5:39</span> Իսկ ես ձեզ ասում եմ. չարին հակառակ
չկանգնե՛լ. այլ եթէ մէկը քո աջ ծնօտին ապտակ տայ, նրան մի՛ւսն էլ դարձրու:

<span id="an_5:40">5:40</span> Եւ եթէ մէկը կամենայ քեզ բռնադատել եւ քո
շապիկն առնել, նրան քո բաճկո՛նն էլ թող:

<span id="an_5:41">5:41</span> Եւ եթէ մէկը քեզ հարկադրի մի մղոն ճանապարհ
անցնել, նրա հետ երկո՛ւ էլ գնա:

<span id="an_5:42">5:42</span> Տո՛ւր նրան, ով քեզնից խնդրում է. եւ ով
կամենում է քեզնից փոխ առնել, երես մի՛ դարձրու նրանից:

<span id="an_5:43">5:43</span> Լսել էք արդարեւ, թէ ինչ ասուեց. «Պիտի
սիրես ընկերոջդ եւ պիտի ատես քո թշնամուն»:

<span id="an_5:44">5:44</span> Իսկ ես ձեզ ասում եմ. սիրեցէ՛ք ձեր
թշնամիներին, օրհնեցէ՛ք ձեզ անիծողներին, բարութի՛ւն արէք ձեզ ատողներին եւ
աղօթեցէ՛ք նրանց համար, որ չարչարում են ձեզ եւ հալածում,

<span id="an_5:45">5:45</span> որպէսզի որդիները լինէք ձեր Հօր, որ
երկնքում է. քանի որ նա իր արեգակը ծագեցնում է չարերի եւ բարիների վրայ եւ
անձրեւ է թափում արդարների եւ մեղաւորների վրայ:

<span id="an_5:46">5:46</span> Եթէ սիրէք միայն նրանց, որոնք ձեզ սիրում
են, ձեր վարձն ի՞նչ է. չէ՞ որ մաքսաւորներն էլ նոյնն են անում:

<span id="an_5:47">5:47</span> Եւ եթէ միայն ձեր բարեկամներին ողջոյն տաք,
ի՞նչ աւելի բան էք անում. չէ՞ որ մաքսաւորներն ու մեղաւորները նոյնն են
անում:

<span id="an_5:48">5:48</span> Արդ, կատարեա՛լ եղէք դուք, ինչպէս որ ձեր
երկնաւոր Հայրն է կատարեալ»:

<span id="an_6:1">6:1</span> «Զգո՛յշ եղէք, որ ձեր ողորմութիւնը մարդկանց
առջեւ չանէք, որպէս թէ այն լինէր ի ցոյց նրանց. այլապէս վարձ չէք ընդունի
ձեր Հօրից, որ երկնքում է:

<span id="an_6:2">6:2</span> Այլ երբ ողորմութիւն անես, փող մի՛ հնչեցրու
քո առջեւ, ինչպէս անում են կեղծաւորները ժողովարաններում եւ
հրապարակներում, որպէսզի փառաւորուեն մարդկանցից: Ճշմարիտ եմ ասում ձեզ,
ա՛յդ իսկ է նրանց վարձը:

<span id="an_6:3">6:3</span> Այլ երբ դու ողորմութիւն անես, թող քո ձախ
ձեռքը չիմանայ, թէ ինչ է անում քո աջը,

<span id="an_6:4">6:4</span> որպէսզի քո ողորմութիւնը ծածուկ լինի, եւ քո
Հայրը, որ տեսնում է, ինչ որ ծածուկ է, կը հատուցի քեզ յայտնապէս»:

<span id="an_6:5">6:5</span> «Եւ երբ աղօթես, չլինե՛ս կեղծաւորների նման,
որոնք սիրում են ժողովարաններում եւ հրապարակների անկիւններում աղօթքի
կանգնել, որպէսզի մարդկանց երեւան. ճշմարիտ եմ ասում ձեզ, ա՛յդ իսկ է նրանց
վարձը:

<span id="an_6:6">6:6</span> Այլ դու երբ աղօթես, մտի՛ր քո սենեակը,
փակի՛ր քո դռները եւ ծածո՛ւկ աղօթիր քո Հօրը, եւ քո Հայրը, որ տեսնում է,
ինչ որ ծածուկ է, կը հատուցի քեզ յայտնապէս:

<span id="an_6:7">6:7</span> Աղօթք անելիս շատախօս մի՛ լինէք ինչպէս
հեթանոսները, որովհետեւ նրանք կարծում են, թէ իրենց շատ խօսքերի պատճառով
լսելի կը լինեն:

<span id="an_6:8">6:8</span> Արդ, նրանց չնմանուէ՛ք, որովհետեւ ձեր Հայրը
գիտէ, թէ ինչ է ձեզ պէտք, նախքան որ դուք նրանից մի բան ուզէք:

<span id="an_6:9">6:9</span> Եւ արդ, դուք այսպէ՛ս աղօթեցէք».

<span id="an_6:10">6:10</span> «Հա՛յր մեր, որ երկնքում ես. սո՛ւրբ թող
լինի քո անունը.

<span id="an_6:11">6:11</span> քո թագաւորութի՛ւնը թող գայ. քո կա՛մքը թող
լինի երկրի վրայ, ինչպէս որ երկնքում է՛.

<span id="an_6:12">6:12</span> մեր հանապազօրեայ հացը տո՛ւր մեզ այսօր.

<span id="an_6:13">6:13</span> եւ ների՛ր մեզ մեր յանցանքները, ինչպէս որ
մենք ենք ներում նրանց, որ յանցանք են գործում մեր դէմ.

<span id="an_6:14">6:14</span> եւ մի՛ տար մեզ փորձութեան, այլ փրկի՛ր մեզ
չարից. որովհետեւ քո՛նն է թագաւորութիւնը եւ զօրութիւնը եւ փառքը
յաւիտեանս. ամէն:

<span id="an_6:15">6:15</span> Եթէ դուք մարդկանց ներէք իրենց
յանցանքները, ձեր երկնաւոր Հայրն էլ ձեզ կը ների:

<span id="an_6:16">6:16</span> Իսկ եթէ դուք մարդկանց չներէք իրենց
յանցանքները, ձեր Հայրն էլ ձե՛զ չի ների ձեր յանցանքները»:

<span id="an_6:17">6:17</span> «Երբ ծոմ պահէք, տրտմերես մի՛ լինէք
կեղծաւորների նման, որոնք իրենց երեսները այլանդակում են, որպէսզի մարդկանց
այնպէս երեւան, թէ ծոմ են պահում. ճշմարիտ եմ ասում ձեզ, ա՛յդ իսկ է նրանց
վարձը:

<span id="an_6:18">6:18</span> Այլ երբ դու ծոմ պահես, օծի՛ր քո գլուխը եւ
լուա՛ քո երեսը,

<span id="an_6:19">6:19</span> որպէսզի չերեւաս մարդկանց որպէս ծոմ պահող,
այլ քո Հօրը՝ գաղտնաբար. եւ քո Հայրը, որ տեսնում է, ինչ որ ծածուկ է, կը
հատուցի քեզ»:

<span id="an_6:20">6:20</span> «Գանձեր մի՛ դիզէք ձեզ համար երկրի վրայ,
ուր ցեց եւ ժանգ ոչնչացնում են, եւ ուր գողեր պատերն են ծակում ու
գողանում,

<span id="an_6:21">6:21</span> այլ գանձեր դիզեցէ՛ք ձեզ համար երկնքում,
որտեղ ո՛չ ցեց եւ ո՛չ ժանգ չեն ոչնչացնում, եւ ո՛չ էլ գողերը պատերն են
ծակում ու գողանում.

<span id="an_6:22">6:22</span> քանի որ, ուր ձեր գանձերն են, այնտեղ եւ
ձեր սրտերը կը լինեն:

<span id="an_6:23">6:23</span> Մարմնի ճրագը աչքն է. եթէ քո աչքը պարզ է,
քո ամբողջ մարմինը լուսաւոր կը լինի:

<span id="an_6:24">6:24</span> Իսկ եթէ քո աչքը պղտոր է, քո ամբողջ
մարմինը խաւար կը լինի: Եւ արդ, եթէ քո մէջ եղած լոյսը խաւար է, ապա
խաւարը՝ որչա՜փ եւս աւելի»:

<span id="an_6:25">6:25</span> «Ոչ ոք չի կարող երկու տիրոջ ծառայել. կա՛մ
մէկին կ՚ատի եւ միւսին կը սիրի, կա՛մ մէկին կը մեծարի եւ միւսին
կ՚արհամարհի. չէք կարող ծառայել Աստծուն եւ՝ մամոնային»:

<span id="an_6:26">6:26</span> «Դրա համար ասում եմ ձեզ. ձեր կեանքի համար
հոգ մի՛ արէք, թէ ի՛նչ պիտի ուտէք կամ ի՛նչ պիտի խմէք, եւ ոչ էլ ձեր մարմնի
համար, թէ ի՛նչ պիտի հագնէք. չէ՞ որ կեանքը աւելին է, քան կերակուրը, եւ
մարմինը՝ քան զգեստը:

<span id="an_6:27">6:27</span> Նայեցէ՛ք երկնքի թռչուններին. ո՛չ վարում
են, ո՛չ հնձում եւ ո՛չ էլ շտեմարանների մէջ հաւաքում. եւ ձեր երկնաւոր
Հայրը կերակրում է նրանց. չէ՞ որ դուք աւելին էք, քան նրանք:

<span id="an_6:28">6:28</span> Եւ արդ, ձեզնից ո՞վ կարող է հոգս անելով՝
իր հասակի վրայ մէկ կանգուն աւելացնել:

<span id="an_6:29">6:29</span> Եւ հագուստի համար ինչո՞ւ էք հոգս անում.
նայեցէ՛ք վայրի շուշանին, ինչպէ՜ս է աճում. ո՛չ ջանք է թափում եւ ո՛չ
հիւսում:

<span id="an_6:30">6:30</span> Ասում եմ ձեզ, որ Սողոմոնն իսկ, իր ամբողջ
փառքի մէջ, չհագնուեց նրանցից մէկի նման:

<span id="an_6:31">6:31</span> Իսկ եթէ դաշտի միջի խոտին, որ այսօր կայ եւ
վաղը հնոց կը նետուի, այդպէ՛ս է հագցնում Աստուած, որքա՜ն եւս առաւել՝
ձե՛զ, թերահաւատնե՛ր:

<span id="an_6:32">6:32</span> Այսուհետեւ հոգ մի՛ արէք ու մի՛ ասէք՝ ի՛նչ
պիտի ուտենք կամ ի՛նչ պիտի խմենք կամ ի՛նչ պիտի հագնենք,

<span id="an_6:33">6:33</span> որովհետեւ հեթանոսներն են այդ բոլորը
որոնում. քանի որ ձեր երկնաւոր Հայրը գիտէ, թէ այդ բոլորը ձեզ պէտք է:

<span id="an_6:34">6:34</span> Նախ խնդրեցէ՛ք Աստծու արքայութիւնը եւ նրա
արդարութիւնը, եւ այդ բոլորը Աստուած ձեզ աւելիով կը տայ:

<span id="an_6:35">6:35</span> Այսուհետեւ հոգ մի՛ արէք վաղուայ մասին,
որովհետեւ վաղուայ օրը իր մասին կը հոգայ. օրուայ հոգսը բաւ է օրուայ
համար»:

<span id="an_7:1">7:1</span> «Մի՛ դատէք, որ Աստծուց չդատուէք.

<span id="an_7:2">7:2</span> որովհետեւ ինչ դատաստանով, որ դատէք, նրանով
էք դատուելու. եւ ինչ չափով, որ չափում էք, նրանով պիտի չափուի ձեզ համար:

<span id="an_7:3">7:3</span> Ինչո՞ւ քո եղբօր աչքի մէջ շիւղը տեսնում ես,
իսկ քո աչքի մէջ գերանը չես տեսնում.

<span id="an_7:4">7:4</span> կամ ինչպէ՞ս քո եղբօրն ասում ես՝ թո՛ղ որ
հանեմ այդ շիւղը քո աչքից, եւ ահա քո աչքում գերան կայ:

<span id="an_7:5">7:5</span> Կեղծաւո՛ր, նախ հանի՛ր քո աչքից այդ գերանը
եւ ապա յստակ կը տեսնես՝ քո եղբօր աչքից շիւղը հանելու համար:

<span id="an_7:6">7:6</span> Մի՛ տուէք սրբութիւնը շներին. եւ ձեր
մարգարիտները խոզերի առաջ մի՛ գցէք, որպէսզի դրանք ոտքի կոխան չանեն եւ
դառնալով ձեզ չպատառոտեն:

<span id="an_7:7">7:7</span> Խնդրեցէ՛ք Աստծուց, եւ նա կը տայ ձեզ,
փնտռեցէ՛ք եւ կը գտնէք, բախեցէ՛ք, եւ կը բացուի ձեր առաջ.

<span id="an_7:8">7:8</span> որովհետեւ, ով որ ուզի, ստանում է, ով որ
փնտռի, գտնում է, եւ ով որ բախի, նրա առաջ կը բացուի:

<span id="an_7:9">7:9</span> Ձեզնից ո՞վ է այն մարդը, որից իր որդին եթէ
հաց ուզի, միթէ քա՞ր կը տայ նրան.

<span id="an_7:10">7:10</span> եւ կամ եթէ ձուկ ուզի, միթէ օ՞ձ կը տայ
նրան:

<span id="an_7:11">7:11</span> Արդ, եթէ դուք, որ չար էք, գիտէք ձեր
որդիներին բարի պարգեւներ տալ, որքա՜ն եւս առաւել ձեր Հայրը, որ երկնքում
է, բարիքներ կը տայ նրանց, որ նրանից ուզում են»:

<span id="an_7:12">7:12</span> «Այն ամէնը, ինչ կը կամենաք, որ մարդիկ ձեզ
անեն, այդպէս եւ դո՛ւք արէք նրանց, որովհետեւ ա՛յդ իսկ են Օրէնքն ու
մարգարէները»:

<span id="an_7:13">7:13</span> «Մտէ՛ք նեղ դռնով. ինչքա՜ն լայն է դուռը եւ
ընդարձակ՝ ճանապարհը, որ դէպի կորուստ է տանում, եւ բազմաթիւ են նրանք, որ
մտնում են դրանով:

<span id="an_7:14">7:14</span> Ինչքա՜ն անձուկ է դուռը եւ նեղ՝ ճանապարհը,
որ տանում է դէպի կեանք, եւ սակաւաթիւ են նրանք, որ գտնում են այն»:

<span id="an_7:15">7:15</span> «Զգո՛յշ եղէք սուտ մարգարէներից, որոնք
մօտենում են ձեզ ոչխարների զգեստներով, բայց ներսից յափշտակող գայլեր են:

<span id="an_7:16">7:16</span> Իրենց գործերի՛ց կը ճանաչէք նրանց. միթէ
փշերից խաղող եւ տատասկից թուզ կը քաղե՞ն:

<span id="an_7:17">7:17</span> Այսպէս, ամէն բարի ծառ բարի պտուղ է տալիս,
եւ չար ծառ չար պտուղ է տալիս:

<span id="an_7:18">7:18</span> Լաւ ծառը չի կարող վատ պտուղ տալ, ոչ էլ
վատ ծառը՝ լաւ պտուղ տալ:

<span id="an_7:19">7:19</span> Ամէն ծառ, որ բարի պտուղ չի տալիս, կտրւում
եւ կրակն է նետւում:

<span id="an_7:20">7:20</span> Ուրեմն՝ իրենց գործերի՛ց կը ճանաչէք
նրանց»:

<span id="an_7:21">7:21</span> «Ոչ ամէն մարդ, որ ինձ «Տէ՜ր, Տէ՜ր» է
ասում, երկնքի արքայութիւն կը մտնի, այլ նա՛, ով կատարում է կամքը իմ Հօր,
որ երկնքում է:

<span id="an_7:22">7:22</span> Այն օրը շատերն ինձ պիտի ասեն. «Տէ՜ր,
Տէ՜ր, չէ՞ որ քո անունով մարգարէացանք եւ քո անունով դեւեր հանեցինք եւ քո
անունով բազում զօրաւոր գործեր արեցինք»:

<span id="an_7:23">7:23</span> Եւ այն ժամանակ ես նրանց պիտի ասեմ. «Ես
ձեզ երբեք չեմ ճանաչել, հեռո՛ւ կացէք ինձանից դուք ամէնքդ, որ անօրէնութիւն
էք գործում»:

<span id="an_7:24">7:24</span> Ով որ լսում է իմ այս խօսքերը եւ կատարում
է դրանք, կը նմանուի մի իմաստուն մարդու, որ իր տունը շինեց ժայռի վրայ.

<span id="an_7:25">7:25</span> անձրեւները թափուեցին, եւ գետերը յորդեցին,
հողմերը փչեցին եւ զարկեցին այդ տանը, բայց չկործանուեց, որովհետեւ ժայռի
վրայ էր հաստատուած:

<span id="an_7:26">7:26</span> Իսկ ով որ լսում է իմ այս խօսքերը եւ դրանք
չի կատարում, կը նմանուի մի յիմար մարդու, որ իր տունը շինեց աւազի վրայ.

<span id="an_7:27">7:27</span> անձրեւները թափուեցին, գետերը բարձրացան,
հողմերը փչեցին եւ զարկեցին տանը, եւ նա ընկաւ. եւ նրա կործանումը շատ մեծ
եղաւ»:

<span id="an_7:28">7:28</span> Երբ Յիսուս այս բոլոր խօսքերն աւարտեց,
ժողովուրդը զարմանում էր նրա վարդապետութեան վրայ.

<span id="an_7:29">7:29</span> որովհետեւ ուսուցանում էր ինչպէս մէկը, որ
հեղինակութիւն ունի եւ ոչ թէ՝ ինչպէս օրէնսգէտները:

<span id="an_8:1">8:1</span> Երբ Յիսուս իջաւ լեռից, նրա յետեւից շատ
ժողովուրդ գնաց:

<span id="an_8:2">8:2</span> Եւ ահա մի բորոտ մօտենալով՝ նրան երկրպագում
էր ու ասում. «Տէ՛ր, եթէ կամենաս, կարող ես ինձ մաքրել»:

<span id="an_8:3">8:3</span> Յիսուս իր ձեռքը երկարեց, դիպցրեց նրան եւ
ասաց. «Կամենում եմ, մաքրուի՛ր»: Եւ իսկոյն բորոտութիւնը նրանից մաքրուեց:

<span id="an_8:4">8:4</span> Եւ Յիսուս նրան ասաց. «Զգո՛յշ եղիր, ոչ ոքի
չասես, այլ գնա՛ դու քեզ ցո՛յց տուր քահանային եւ մատուցի՛ր Մովսէսի
հրամայած ընծան՝ նրանց իբրեւ վկայութիւն»:

<span id="an_8:5">8:5</span> Կափառնայում մտնելիս նրան մօտեցաւ մի
հարիւրապետ. աղաչում էր նրան

<span id="an_8:6">8:6</span> եւ ասում. «Տէ՛ր, ծառաս տանը անդամալոյծ
ընկած է եւ չարաչար տանջւում է»:

<span id="an_8:7">8:7</span> Յիսուս նրան ասաց. «Ես կը գամ եւ կը բժշկեմ
նրան»:

<span id="an_8:8">8:8</span> Հարիւրապետը պատասխանեց եւ ասաց. «Տէ՛ր, ես
արժանի չեմ, որ դու իմ յարկի տակ մտնես. այլ խօսքո՛վ ասա, եւ իմ ծառան կը
բժշկուի.

<span id="an_8:9">8:9</span> քանի որ ես էլ իշխանութեան տակ եղող մարդ եմ,
ինձ ենթակայ զինուորներ ունեմ. սրան ասում եմ՝ գնա՛, եւ գնում է, եւ մի
ուրիշին, թէ՝ ե՛կ, եւ գալիս է. եւ իմ ծառային, թէ՝ արա՛ այս, եւ անում է»:

<span id="an_8:10">8:10</span> Երբ Յիսուս այս լսեց, զարմացաւ եւ իր հետ
գնացողներին ասաց. «Ճշմարիտ եմ ասում ձեզ, Իսրայէլի մէջ իսկ այսպիսի հաւատ
չգտայ երբեք:

<span id="an_8:11">8:11</span> Բայց ասում եմ ձեզ, որ արեւելքից եւ
արեւմուտքից շատերը պիտի գան ու երկնքի արքայութեան մէջ սեղան պիտի նստեն
Աբրահամի, Իսահակի եւ Յակոբի հետ.

<span id="an_8:12">8:12</span> իսկ արքայութեան որդիները պիտի ելնեն
արտաքին խաւարը. այնտեղ պիտի լինի լաց եւ ատամների կրճտում»:

<span id="an_8:13">8:13</span> Եւ Յիսուս հարիւրապետին ասաց. «Գնա՛, եւ
ինչպէս հաւատացիր, այնպէս թող լինի քեզ»: Եւ այդ նոյն ժամին նրա ծառան
առողջացաւ:

<span id="an_8:14">8:14</span> Յիսուս Պետրոսի տունը գալով՝ տեսաւ, որ նրա
զոքանչը տաքութեան մէջ պառկած էր:

<span id="an_8:15">8:15</span> Բռնեց նրա ձեռքից, եւ ջերմութիւնը նրան
թողեց. ոտքի կանգնեց եւ ծառայում էր նրանց:

<span id="an_8:16">8:16</span> Երբ երեկոյ եղաւ, նրա մօտ բազում
դիւահարներ բերեցին, եւ նա խօսքով դեւերին հանեց ու բոլոր հիւանդներին
բժշկեց,

<span id="an_8:17">8:17</span> որպէսզի կատարուի Եսայի մարգարէի բերանով
ասուած խօսքը. «Նա մեր հիւանդութիւնները իր վրայ վերցրեց եւ մեր ցաւերը
կրեց»:

<span id="an_8:18">8:18</span> Յիսուս իր շուրջը բազում ժողովուրդ
տեսնելով՝ հրամայեց միւս կողմ գնալ:

<span id="an_8:19">8:19</span> Եւ մի օրէնսգէտ, մօտենալով, ասաց նրան.
«Վարդապե՛տ, ես էլ քո յետեւից կը գամ, ուր էլ որ գնաս»:

<span id="an_8:20">8:20</span> Յիսուս նրան ասաց. «Աղուէսները որջ ունեն,
եւ երկնքի թռչունները՝ բոյն. բայց մարդու Որդին մի տեղ չունի, որ իր գլուխը
դնի»:

<span id="an_8:21">8:21</span> Եւ իր աշակերտներից մէկն ասաց. «Տէ՛ր, ինձ
թո՛յլ տուր, որ գնամ նախ իմ հօրը թաղեմ»:

<span id="an_8:22">8:22</span> Յիսուս նրան ասաց. «Դու իմ յետեւի՛ց արի եւ
թո՛յլ տուր, որ մեռեալնե՛րը թաղեն իրենց մեռելներին»:

<span id="an_8:23">8:23</span> Երբ նա նաւակ մտաւ, նրա յետեւից գնացին իր
աշակերտները:

<span id="an_8:24">8:24</span> Եւ ահա ծովի վրայ մեծ փոթորիկ առաջացաւ,
այնքան, որ նաւակը ծածկուեց ալիքներից: Իսկ ինքը ննջում էր:

<span id="an_8:25">8:25</span> Եւ աշակերտները մօտենալով՝ վեր կացրին նրան
ու ասացին. «Տէ՛ր, փրկի՛ր մեզ, որովհետեւ կորչում ենք»:

<span id="an_8:26">8:26</span> Նրանց ասաց. «Ինչո՞ւ էք վախկոտ,
թերահաւատնե՛ր»: Այն ժամանակ, վեր կենալով, սաստեց հողմերին եւ ծովին, ու
մեծ խաղաղութիւն եղաւ:

<span id="an_8:27">8:27</span> Եւ մարդիկ զարմացան ու ասում էին.
«Ինչպիսի՜ մէկն է սա, որ հողմերն ու ծովը հնազանդւում են սրան»:

<span id="an_8:28">8:28</span> Եւ երբ այն կողմ, գերգեսացիների երկիրն
անցաւ, նրան պատահեցին գերեզմաններից ելած երկու դիւահար, այնքան սաստիկ
կատաղած, որ այդ ճանապարհով որեւէ մէկը չէր կարող անցնել:

<span id="an_8:29">8:29</span> Եւ ահա նրանք աղաղակեցին ու ասացին. «Ի՞նչ
կայ մեր եւ քո միջեւ, Յիսո՛ւս, Որդի՛ Աստծու, մեզ տարաժամ տանջելո՞ւ եկար»:

<span id="an_8:30">8:30</span> Եւ նրանցից քիչ հեռու արօտական խոզերի մի
երամակ կար:

<span id="an_8:31">8:31</span> Եւ դեւերը աղչում էին նրան ու ասում. «Թէ
մեզ այստեղից հանես, մեզ թո՛յլ տուր գնալ խոզերի երամակը»:

<span id="an_8:32">8:32</span> Եւ նա նրանց ասաց՝ գնացէ՛ք: Դեւերը դուրս
ելնելով՝ գնացին խոզերի երամակ: Եւ ամբողջ երամակը դարաւանդից դիմեց դէպի
ծով, ու ջրերի մէջ սատկեցին:

<span id="an_8:33">8:33</span> Իսկ խոզարածները փախան եւ քաղաք գնալով՝
պատմեցին ամէն ինչ, նաեւ՝ դիւահարների դէպքը:

<span id="an_8:34">8:34</span> Եւ ահա ամբողջ քաղաքը Յիսուսին ընդառաջ
ելաւ. երբ նրան տեսան, աղաչեցին, որ իրենց սահմաններից հեռու գնայ:

<span id="an_9:1">9:1</span> Եւ նաւակ մտնելով՝ Յիսուս անցաւ ծովի միւս
կողմը. եւ եկաւ իր քաղաքը:

<span id="an_9:2">9:2</span> Եւ ահա նրա մօտ բերեցին մի անդամալոյծ, որ
պառկած էր մահճի մէջ: Յիսուս նրանց հաւատը տեսնելով՝ ասաց անդամալոյծին.
«Քո մեղքերը քեզ ներուած են»:

<span id="an_9:3">9:3</span> Եւ ահա օրէնսգէտներից ոմանք իրենց մտքում
ասացին՝ դա հայհոյում է:

<span id="an_9:4">9:4</span> Եւ Յիսուս իմանալով նրանց մտածումները՝ նրանց
ասաց. «Ինչո՞ւ դուք ձեր սրտերում չար բան էք խորհում.

<span id="an_9:5">9:5</span> ի՞նչն է դիւրին. ասել՝ քեզ ներուա՞ծ են քո
մեղքերը, թէ՞ ասել՝ վե՛ր կաց եւ քայլի՛ր:

<span id="an_9:6">9:6</span> Արդ, որպէսզի իմանաք, որ մարդու Որդին
իշխանութիւն ունի երկրի վրայ մեղքերը ներելու, - ասաց նա այդ ժամանակ
անդամալոյծին, - վե՛ր կաց, վերցրո՛ւ քո մահիճը եւ գնա՛ քո տունը»:

<span id="an_9:7">9:7</span> Եւ նա վեր կենալով՝ իր տունը գնաց:

<span id="an_9:8">9:8</span> Երբ ժողովուրդը այս տեսաւ, զարմացաւ. եւ
փառաւորում էր Աստծուն՝ մարդկանց այսպիսի իշխանութիւն տուողին:

<span id="an_9:9">9:9</span> Եւ Յիսուս այնտեղով անցնելով՝ տեսաւ Մատթէոս
անունով մի մարդու, որ նստել էր մաքսատանը, ու նրան ասաց. «Իմ յետեւի՛ց
արի»: Եւ նա վեր կենալով՝ գնաց նրա յետեւից:

<span id="an_9:10">9:10</span> Եւ երբ Յիսուս նրա տանը սեղան էր նստել,
ահա բազմաթիւ մաքսաւորներ ու մեղաւորներ եկան բազմեցին Յիսուսի եւ նրա
աշակերտների հետ:

<span id="an_9:11">9:11</span> Երբ փարիսեցիները այդ տեսան, ասացին նրա
աշակերտներին. «Ինչո՞ւ է ձեր վարդապետը մաքսաւորների ու մեղաւորների հետ
ուտում»:

<span id="an_9:12">9:12</span> Իսկ Յիսուս, երբ լսեց, նրանց ասաց.
«Առողջներին բժիշկ պէտք չէ, այլ՝ հիւանդներին:

<span id="an_9:13">9:13</span> Գնացէ՛ք, սովորեցէ՛ք, թէ ինչ է նշանակում՝
ողորմութիւն եմ կամենում եւ ոչ՝ զոհ. քանզի ես արդարներին կանչելու չեմ
եկել, այլ՝ մեղաւորներին:

<span id="an_9:14">9:14</span> Այն ժամանակ Յովհաննէսի աշակերտները
մօտեցան նրան եւ ասացին. «Ինչո՞ւ մենք եւ փարիսեցիները յաճախ ծոմ ենք
պահում, իսկ քո աշակերտները չեն պահում»:

<span id="an_9:15">9:15</span> Յիսուս նրանց ասաց. «Միթէ կարելի՞ բան է,
որ հարսանքաւորները սուգ պահեն, քանի փեսան նրանց հետ է. բայց կը գան օրեր,
երբ փեսան նրանցից կը վերցուի, եւ ապա ծոմ կը պահեն:

<span id="an_9:16">9:16</span> Ոչ ոք չօգտագործուած կտաւի կտորը հնացած
ձորձի վրայ չի կարկատի, քանի որ այն իր լրիւ չափով կը պատռի կը հանի
զգեստից, եւ պատռուածքը աւելի վատ կը լինի:

<span id="an_9:17">9:17</span> Ոչ էլ նոր գինին հին տիկերի մէջ են դնում.
ապա թէ ոչ տիկերը կը պատռուեն. ե՛ւ գինին դուրս կը թափուի, ե՛ւ տիկերը կը
փչանան. այլ նոր գինին նոր տիկերի մէջ են լցնում, եւ երկուսն էլ պահւում
են»:

<span id="an_9:18">9:18</span> Մինչ Յիսուս նրանց այս բաներն էր ասում,
ահա մի իշխանաւոր, մօտենալով, երկրպագեց նրան ու ասաց. «Իմ դուստրը հէնց
նոր մեռաւ, սակայն գայիր եւ քո ձեռքը նրա վրայ դնէիր, եւ նա կը
կենդանանար»:

<span id="an_9:19">9:19</span> Յիսուս վեր կացաւ եւ իր աշակերտների հետ
միասին գնաց նրա յետեւից:

<span id="an_9:20">9:20</span> Եւ ահա տասներկու տարուց ի վեր
արիւնահոսութիւն ունեցող մի կին, յետեւից մօտենալով Յիսուսին, դիպաւ նրա
զգեստի քղանցքին,

<span id="an_9:21">9:21</span> քանի որ մտքում ասում էր. «Եթէ միայն
դիպչեմ նրա զգեստին, կը փրկուեմ»:

<span id="an_9:22">9:22</span> Իսկ Յիսուս, երբ դարձաւ ու նրան տեսաւ,
ասաց. «Քաջալերուի՛ր, դո՛ւստր, քո հաւա՛տը քեզ փրկեց»: Եւ նոյն ժամին կինը
բժշկուեց:

<span id="an_9:23">9:23</span> Երբ Յիսուս իշխանաւորի տունը եկաւ եւ տեսաւ
փողհարներին ու մեծ ամբոխ,

<span id="an_9:24">9:24</span> նրանց ասաց. «Հեռո՛ւ գնացէք, որովհետեւ այդ
աղջիկը ոչ թէ մեռած է, այլ ննջում է».

<span id="an_9:25">9:25</span> եւ նրանք ծաղրում էին նրան: Եւ երբ ամբոխը
դուրս ելաւ, նա ներս մտաւ, բռնեց նրա ձեռքից, եւ աղջիկը վեր կացաւ:

<span id="an_9:26">9:26</span> Եւ այս լուրը ամբողջ այդ երկրով մէկ
տարածուեց:

<span id="an_9:27">9:27</span> Եւ մինչ Յիսուս անցնում էր այն տեղով,
երկու կոյրեր գնացին նրա յետեւից. նրանք աղաղակում էին ու ասում. «Ողորմի՛ր
մեզ, Դաւթի՛ Որդի»:

<span id="an_9:28">9:28</span> Երբ նա տուն եկաւ, կոյրերը մօտեցան նրան:
Յիսուս նրանց ասաց. «Հաւատո՞ւմ էք, որ ես այդ բանը ձեզ կարող եմ անել»:
Նրանք ասացին նրան՝ այո՛, Տէ՛ր:

<span id="an_9:29">9:29</span> Այն ժամանակ դիպաւ նրանց աչքերին եւ ասաց.
«Ըստ ձեր հաւատի թող լինի ձեզ»:

<span id="an_9:30">9:30</span> Եւ բացուեցին նրանց աչքերը: Եւ Յիսուս
նրանց խստիւ պատուիրեց եւ ասաց. «Զգո՛յշ կացէք, ոչ ոք չիմանայ»:

<span id="an_9:31">9:31</span> Իսկ նրանք ելան եւ նրա համբաւը տարածեցին
ամբողջ այդ երկրում:

<span id="an_9:32">9:32</span> Եւ երբ նրանք դուրս եկան, ահա նրա մօտ
բերեցին մի համր, դիւահար մարդ:

<span id="an_9:33">9:33</span> Եւ երբ դեւը դուրս եկաւ, համրը խօսեց. եւ
ժողովուրդը զարմացաւ ու ասաց. «Այսպիսի բան Իսրայէլում երբեք տեսնուած չէ»:

<span id="an_9:34">9:34</span> Իսկ փարիսեցիներն ասում էին. «Դա դեւերի
իշխանի միջոցով է հանում դեւերին»:

<span id="an_9:35">9:35</span> Եւ Յիսուս շրջում էր բոլոր քաղաքներում եւ
գիւղերում, ուսուցանում նրանց ժողովարաններում, քարոզում արքայութեան
Աւետարանը եւ բժշկում էր ժողովրդի բոլոր ախտերն ու հիւանդութիւնները:

<span id="an_9:36">9:36</span> Եւ տեսնելով ժողովրդի բազմութիւնը՝ Յիսուս
գթաց նրանց, որովհետեւ յոգնած էին եւ ցրուած, ինչպէս ոչխարներ, որոնք հովիւ
չունեն:

<span id="an_9:37">9:37</span> Այն ժամանակ իր աշակերտներին ասաց. «Հունձը
առատ է, իսկ մշակները՝ սակաւ:

<span id="an_9:38">9:38</span> Արդ, աղաչեցէ՛ք հնձի Տիրոջը, որ մշակներ
հանի իր հնձի համար»:

<span id="an_10:1">10:1</span> Եւ նա իր մօտ կանչելով իր տասներկու
աշակերտներին՝ նրանց իշխանութիւն տուեց պիղծ դեւերի վրայ՝ հանելու դրանք եւ
բժշկելու ամէն ցաւ եւ ամէն հիւանդութիւն:

<span id="an_10:2">10:2</span> Եւ տասներկու առաքեալների անունները սրանք
էին. առաջին՝ Սիմոն Պետրոս կոչուածը, եւ նրա եղբայրը Անդրէաս,

<span id="an_10:3">10:3</span> Զեբեդէոսի որդի Յակոբոս եւ նրա եղբայրը
Յովհաննէս, Փիլիպպոս եւ Բարթողոմէոս, Թովմաս եւ Մատթէոս մաքսաւոր, Ալփէոսի
որդի Յակոբոս եւ Ղեբէոս, որ Թադէոս կոչուեց,

<span id="an_10:4">10:4</span> Սիմոն Կանանացի եւ Յուդա Իսկարիովտացի, որ
եւ մատնեց նրան:

<span id="an_10:5">10:5</span> Նրանց Տասներկուսին Յիսուս ուղարկեց,
պատուիրեց նրանց ու ասաց. «Հեթանոսների շրջաններով չգնաք եւ սամարացիների
որեւէ քաղաքը չմտնէք,

<span id="an_10:6">10:6</span> այլ աւելի շուտ գնացէ՛ք Իսրայէլի տան կորած
ոչխարների մօտ:

<span id="an_10:7">10:7</span> Եւ երբ գնաք, քարոզեցէ՛ք եւ ասացէ՛ք.
«Երկնքի արքայութիւնը մօտեցել է»:

<span id="an_10:8">10:8</span> Հիւանդներին բժշկեցէ՛ք, բորոտներին
մաքրեցէ՛ք, դեւերին հանեցէ՛ք, ձրի առաք, ձրի էլ տուէ՛ք:

<span id="an_10:9">10:9</span> Մի՛ ունեցէք ո՛չ ոսկի, ո՛չ արծաթ եւ ո՛չ էլ
պղինձ դրամ՝ ձեր գօտիների մէջ.

<span id="an_10:10">10:10</span> ո՛չ պարկ՝ ճանապարհի համար. ո՛չ երկու
զգեստ, ո՛չ կօշիկներ եւ ո՛չ էլ ցուպ. որովհետեւ մշակն արժանի է իր
կերակրին:

<span id="an_10:11">10:11</span> Որ քաղաքը կամ գիւղը մտնէք, հարցրէ՛ք, թէ
ո՛վ է այնտեղ արժանաւորը, եւ այնտեղ մնացէ՛ք, մինչեւ որ այդտեղից դուրս
ելնէք:

<span id="an_10:12">10:12</span> Եւ երբ այն տունը մտնէք, ողջո՛յն տուէք
նրան ու ասացէ՛ք. «Ողջո՜յն այս տանը»:

<span id="an_10:13">10:13</span> Եթէ տունն արժանի է, ձեր ողջոյնը նրա
վրայ թող իջնի. իսկ եթէ արժանի չէ, ձեր ողջոյնը ձեզ թող վերադառնայ:

<span id="an_10:14">10:14</span> Եւ եթէ մի քաղաք չընդունի ձեզ եւ չլսի
ձեր խօսքերը, այդ քաղաքից դուրս գնալիս՝ ձեր ոտքերից փոշին թօթափեցէ՛ք:

<span id="an_10:15">10:15</span> Ճշմարիտ եմ ասում ձեզ, սոդոմացիների եւ
գոմորացիների երկրի համար աւելի հեշտ պիտի լինի դատաստանի օրը, քան այդ
քաղաքի համար»:

<span id="an_10:16">10:16</span> «Ահա ես ձեզ ուղարկում եմ որպէս
ոչխարներ՝ գայլերի մէջ: Այսուհետեւ խորագէ՛տ եղէք օձերի պէս եւ միամիտ՝
աղաւնիների նման:

<span id="an_10:17">10:17</span> Զգուշացէ՛ք մարդկանցից, որովհետեւ պիտի
մատնեն ձեզ ատեանների եւ պիտի տանջեն ձեզ իրենց ժողովարաններում.

<span id="an_10:18">10:18</span> ձեզ պիտի տանեն կուսակալների ու
թագաւորների առաջ իմ պատճառով, որ իմ մասին վկայութիւն տաք նրանց եւ
հեթանոսներին:

<span id="an_10:19">10:19</span> Բայց երբ ձեզ մատնեն, հոգ մի՛ արէք, թէ
ինչպէս կամ ինչ պիտի խօսէք, որովհետեւ այդ ժամին ձեզ կը տրուի այն, ինչ
պիտի խօսէք.

<span id="an_10:20">10:20</span> քանի որ ոչ թէ դուք էք, որ պիտի խօսէք,
այլ ձեր Հօր Հոգին, որ պիտի խօսի ձեր միջոցով:

<span id="an_10:21">10:21</span> Եղբայրն իր եղբօրը մահուան պիտի մատնի,
եւ հայրը՝ որդուն: Եւ որդիները հայրերի դէմ պիտի ելնեն ու նրանց պիտի
սպանեն:

<span id="an_10:22">10:22</span> Եւ իմ անուան համար բոլորից պիտի ատուէք.
իսկ ով մինչեւ վերջ համբերի, նա պիտի փրկուի:

<span id="an_10:23">10:23</span> Եւ երբ ձեզ հալածեն այս քաղաքում, կը
փախչէք դէպի մէկ ուրիշը. եւ եթէ ձեզ դրանից էլ հալածեն, կը փախչէք դէպի այն
միւսը: Ճշմարիտ եմ ասում ձեզ, Իսրայէլի քաղաքները դեռ վերջացրած պիտի
չլինէք, նախքան մարդու Որդու գալը:

<span id="an_10:24">10:24</span> Աշակերտը աւելին չէ, քան վարդապետը, եւ
ոչ էլ ծառան՝ քան իր տէրը:

<span id="an_10:25">10:25</span> Աշակերտին հերիք է, եթէ լինի իր
վարդապետի նման, եւ ծառային՝ իր տիրոջ նման. եթէ տանտիրոջը Բէեղզեբուղ
կոչեցին, որչա՜փ եւս առաւել՝ նրա ընտանիքը:

<span id="an_10:26">10:26</span> Այսուհետեւ նրանցից չվախենաք, որովհետեւ
չկայ ծածուկ բան, որ չյայտնուի, եւ գաղտնի բան, որ չիմացուի:

<span id="an_10:27">10:27</span> Ինչ ձեզ ասում եմ խաւարի մէջ, դուք
ասացէք լոյսի՛ մէջ. եւ ինչ լսում էք ականջի մէջ փսփսուքով, հրապարակեցէ՛ք
տանիքների վրայից:

<span id="an_10:28">10:28</span> Եւ մի՛ վախեցէք նրանցից, որ մարմինն են
սպանում, բայց հոգին սպանել չեն կարող. այլ դուք առաւել վախեցէ՛ք նրանից,
ով կարող է գեհենի մէջ կորստեան մատնել հոգին եւ մարմինը:

<span id="an_10:29">10:29</span> Չէ՞ որ երկու ճնճղուկ մէկ դահեկանի է
վաճառւում, բայց նրանցից մէկն անգամ առանց ձեր Հօր գետին չի ընկնում.

<span id="an_10:30">10:30</span> եւ ձեր գլխի մազերը բոլորն իսկ հաշուուած
են:

<span id="an_10:31">10:31</span> Արդ, մի՛ վախեցէք, քանի որ բազում
ճնճղուկներից լաւ էք դուք:

<span id="an_10:32">10:32</span> Ով որ ինձ կը խոստովանի մարդկանց առաջ,
ես էլ կը խոստովանեմ նրան իմ Հօր առաջ, որ երկնքում է:

<span id="an_10:33">10:33</span> Եւ ով ինձ կ՚ուրանայ մարդկանց առաջ, ես
էլ նրան կ՚ուրանամ իմ Հօր առաջ, որ երկնքում է»:

<span id="an_10:34">10:34</span> «Մի՛ կարծէք, թէ եկայ խաղաղութիւն
հաստատելու երկրի վրայ. չեկայ հաստատելու խաղաղութիւն, այլ՝ սուր.

<span id="an_10:35">10:35</span> քանի որ եկայ, որ բաժանեմ որդուն իր
հօրից, եւ դստերը՝ իր մօրից, եւ հարսին՝ իր կեսուրից:

<span id="an_10:36">10:36</span> Մարդու թշնամիները իր տնեցիները կը
լինեն:

<span id="an_10:37">10:37</span> Ով իր հօրը եւ կամ մօրը ինձնից աւելի է
սիրում, ինձ արժանի չէ. ով իր որդուն կամ դստերը ինձնից աւելի է սիրում,
ինձ արժանի չէ:

<span id="an_10:38">10:38</span> Եւ ով իր խաչը չի վերցնում ու իմ յետեւից
չի գալիս, ինձ արժանի չէ:

<span id="an_10:39">10:39</span> Ով որ իր անձը գտնում է, այն կը կորցնի.
եւ ով իր անձը կորցրեց ինձ համար, այն կը գտնի:

<span id="an_10:40">10:40</span> Ով ձե՛զ է ընդունում, ի՛նձ է ընդունում,
եւ ով ի՛նձ է ընդունում, ընդունում է ինձ ուղարկողի՛ն:

<span id="an_10:41">10:41</span> Ով մարգարէին ընդունում է իբրեւ
մարգարէի, մարգարէի վարձ կը ստանայ. ով արդարին ընդունում է իբրեւ արդարի,
արդարի վարձ կը ստանայ:

<span id="an_10:42">10:42</span> Եւ ով այս փոքրիկներից մէկին միայն մի
բաժակ սառը ջուր կը տայ խմելու իբրեւ աշակերտ, ճշմարիտ եմ ասում ձեզ, իր
վարձը չպիտի կորցնի»:

<span id="an_11:1">11:1</span> Եւ երբ Յիսուս վերջացրեց իր տասներկու
աշակերտներին պատուէր տալը, այնտեղից գնաց՝ քարոզելու եւ ուսուցանելու
շրջակայ քաղաքներում:

<span id="an_11:2">11:2</span> Իսկ Յովհաննէսը, երբ բանտում լսեց Քրիստոսի
գործերի մասին, ուղարկեց իր աշակերտներին եւ նրանց միջոցով ասաց նրան.

<span id="an_11:3">11:3</span> «Դո՞ւ ես, որ գալու էիր, թէ՞ ուրիշին
սպասենք»:

<span id="an_11:4">11:4</span> Յիսուս պատասխան տուեց նրանց եւ ասաց.
«Գնացէք պատմեցէ՛ք Յովհաննէսին, ինչ որ դուք լսեցիք եւ տեսաք.

<span id="an_11:5">11:5</span> կոյրերը տեսնում են, կաղերը՝ քայլում,
բորոտները՝ մաքրւում, խուլերը՝ լսում, մեռելները՝ յառնում, եւ աղքատներին
քարոզւում է Աւետարանը:

<span id="an_11:6">11:6</span> Եւ երանի՜ է նրան, ով իմ պատճառով չի
գայթակղւում»:

<span id="an_11:7">11:7</span> Երբ Յովհաննէսի աշակերտները գնացին, Յիսուս
սկսեց ժողովրդին ասել Յովհաննէսի մասին. «Ի՞նչ տեսնելու ելաք անապատում.
հողմից շարժուող եղէ՞գ:

<span id="an_11:8">11:8</span> Հապա ի՞նչ տեսնելու ելաք. փափուկ
զգեստներով զարդարուած մա՞րդ. ահա նրանք, որ փափուկ բաներ են հագել,
թագաւորների պալատներում են:

<span id="an_11:9">11:9</span> Ապա ի՞նչ տեսնելու ելաք. մի մարգարէ՞.
այո՛, ասում եմ ձեզ. առաւե՛լ քան մի մարգարէ,

<span id="an_11:10">11:10</span> որովհետեւ նա է, որի մասին գրուած է.
«Ահա ես կ՚ուղարկեմ իմ պատգամաւորին քո առջեւից, որ քո առաջ քո ճանապարհը
պատրաստի»:

<span id="an_11:11">11:11</span> Ճշմարիտ եմ ասում ձեզ, կանանցից
ծնուածների մէջ Յովհաննէս Մկրտչից աւելի մեծը չի ելել. բայց երկնքի
արքայութեան մէջ ամենից յետինը նրանից մեծ է:

<span id="an_11:12">11:12</span> Յովհաննէս Մկրտչի օրերից մինչեւ այժմ
երկնքի արքայութիւնը բռնադատւում է. եւ հզօրներն են յափշտակում այն,

<span id="an_11:13">11:13</span> քանի որ ամբողջ Օրէնքը եւ մարգարէները
մարգարէացան մինչեւ Յովհաննէսը:

<span id="an_11:14">11:14</span> Եւ եթէ ուզում էք ընդունել, Յովհաննէ՛սն
է Եղիան, որ գալու է:

<span id="an_11:15">11:15</span> Ով լսելու ականջ ունի, թող լսի:

<span id="an_11:16">11:16</span> Ո՞ւմ նմանեցնեմ այս սերնդին. նման է նա
մանուկների, որոնք նստած են հրապարակներում, կանչում են իրենց ընկերներին
եւ ասում.

<span id="an_11:17">11:17</span> ձեզ համար փող հնչեցրինք, բայց չպարեցիք.
ձեզ համար ողբ երգեցինք, բայց դուք լաց ու կոծ չարեցիք:

<span id="an_11:18">11:18</span> Եկաւ Յովհաննէսը. ո՛չ ուտում էր եւ ո՛չ
խմում. եւ ասացին՝ նրա մէջ դեւ կայ:

<span id="an_11:19">11:19</span> Եկաւ մարդու Որդին. ուտում է եւ խմում.
եւ ասում են՝ ահա ուտող եւ խմող մարդ, բարեկամ՝ մաքսաւորների եւ
մեղաւորների. բայց իմաստութիւնը արդարացուեց իր որդիների կողմից» :

<span id="an_11:20">11:20</span> Այն ժամանակ նա սկսեց պարսաւել այն
քաղաքները, որոնց մէջ նրա բազում զօրաւոր գործերը տեղի ունեցան, բայց նրանք
չապաշխարեցին:

<span id="an_11:21">11:21</span> «Վա՜յ քեզ, Քորազին, վա՜յ քեզ,
Բեթսայիդա. որովհետեւ եթէ Տիւրոսում եւ Սիդոնում տեղի ունեցած լինէին այն
զօրաւոր գործերը, որ ձեր մէջ արուեցին, վաղուց արդէն քուրջով եւ մոխրով
ապաշխարած կը լինէին:

<span id="an_11:22">11:22</span> Բայց ասում եմ ձեզ, Տիւրոսի եւ Սիդոնի
երկրի համար աւելի տանելի կը լինի դատաստանի օրը, քան ձեզ համար:

<span id="an_11:23">11:23</span> Եւ դո՛ւ, Կափառնայո՛ւմ, միթէ մինչեւ
երկի՞նք պիտի բարձրանաս. ո՛չ, պիտի իջնես մինչեւ դժոխք. որովհետեւ եթէ
Սոդոմում եղած լինէին այս զօրաւոր գործերը, որ եղան քո մէջ, արդարեւ մինչեւ
այսօր նրանք կանգուն կը լինէին:

<span id="an_11:24">11:24</span> Բայց ասում եմ ձեզ, որ սոդոմացիների
երկրի համար դատաստանի օրը աւելի տանելի կը լինի, քան քեզ համար»:

<span id="an_11:25">11:25</span> Այն ժամանակ Յիսուս պատասխան տուեց եւ
ասաց. «Գոհութիւն եմ յայտնում քեզ, Հա՛յր, Տէ՛ր երկնքի եւ երկրի, որ
ծածկեցիր այս բանը իմաստուններից եւ գիտուններից ու յայտնեցիր մանուկներին:

<span id="an_11:26">11:26</span> Այո՛, Հա՛յր, քանի որ այսպէս հաճելի եղաւ
քեզ:

<span id="an_11:27">11:27</span> Ամենայն ինչ տրուեց ինձ իմ Հօրից. եւ ոչ
ոք չի ճանաչում Որդուն, եթէ ոչ՝ Հայրը. եւ ոչ ոք չի ճանաչում Հօրը, եթէ ոչ՝
Որդին, եւ նա, ում Որդին ուզենայ յայտնել:

<span id="an_11:28">11:28</span> Եկէ՛ք ինձ մօտ, բոլոր յոգնածներդ ու
բեռնաւորուածներդ, եւ ես ձեզ կը հանգստացնեմ:

<span id="an_11:29">11:29</span> Իմ լուծը ձեր վրայ վերցրէ՛ք եւ
սովորեցէ՛ք ինձնից, որ հեզ եմ եւ սրտով խոնարհ. եւ ձեզ համար հանգիստ պիտի
գտնէք,

<span id="an_11:30">11:30</span> որովհետեւ իմ լուծը քաղցր է եւ իմ բեռը՝
թեթեւ»:

<span id="an_12:1">12:1</span> Յիսուս, շաբաթ օրով, անցաւ արտերի միջով.
նրա աշակերտները քաղցած էին եւ սկսեցին հասկ պոկել եւ ուտել:

<span id="an_12:2">12:2</span> Փարիսեցիները երբ այս տեսան, Յիսուսին
ասացին. «Ահա քո աշակերտները անում են մի բան, որ շաբաթ օրն անել օրինաւոր
չէ»:

<span id="an_12:3">12:3</span> Եւ նա նրանց ասաց. «Դուք չէ՞ք կարդացել, թէ
ինչ արեց Դաւիթը, երբ քաղց զգաց նա եւ նրանք, որ նրա հետ էին:

<span id="an_12:4">12:4</span> Թէ ինչպէս մտաւ Աստծու տունը եւ կերաւ
առաջաւորութեան հացը, որն ուտել օրէնք չէր ո՛չ նրա եւ ո՛չ էլ նրա հետ
եղողների համար, այլ միայն՝ քահանաների համար:

<span id="an_12:5">12:5</span> Կամ թէ Օրէնքում չէ՞ք կարդացել, որ շաբաթ
օրերը տաճարում քահանաները պղծում են շաբաթը եւ անմեղ են:

<span id="an_12:6">12:6</span> Բայց ասում եմ ձեզ, որ այստեղ տաճարից մեծ
մէկը կայ:

<span id="an_12:7">12:7</span> Եւ եթէ իմանայիք, թէ ի՛նչ է՝ ողորմութիւն
եմ կամենում եւ ոչ՝ զոհ, ապա դուք անպարտներին չէիք դատապարտի.

<span id="an_12:8">12:8</span> ուրեմն մարդու Որդին շաբաթ օրուայ տէրն է»:

<span id="an_12:9">12:9</span> Յիսուս այստեղից մեկնելով՝ եկաւ նրանց
ժողովարանը:

<span id="an_12:10">12:10</span> Այնտեղ կար մի մարդ, որի ձեռքը գօսացած
էր: Յիսուսին հարցրին ու ասացին. «Շաբաթ օրը թոյլատրելի՞ է բժշկել».
որպէսզի նրան ամբաստանեն:

<span id="an_12:11">12:11</span> Եւ նա ասաց նրանց. «Ո՞վ է ձեզնից այն
մարդը, որ մի ոչխար ունենայ, եւ դա շաբաթ օրն ընկնի փոսի մէջ, միթէ չի՞
բռնի ու վեր հանի այն:

<span id="an_12:12">12:12</span> Իսկ արդ, մարդը ոչխարից որքա՜ն եւս
առաւել է. ապա ուրեմն, պէտք է շաբաթ օրը բարիք գործել»:

<span id="an_12:13">12:13</span> Այն ժամանակ մարդուն ասաց՝ ձեռքդ
երկարի՛ր. եւ նա երկարեց. եւ առողջացաւ գօսացած ձեռքը, ինչպէս միւսը:

<span id="an_12:14">12:14</span> Իսկ փարիսեցիները դուրս գալով՝ նրա դէմ
խորհուրդ արին, թէ ինչպէս կորստեան մատնեն նրան:

<span id="an_12:15">12:15</span> Երբ Յիսուս այդ իմացաւ, այդտեղից մեկնեց:
Նրա յետեւից գնաց շատ ժողովուրդ, եւ նա բոլորին բժշկեց:

<span id="an_12:16">12:16</span> Եւ խստիւ պատուիրեց նրանց, որ իր մասին
ոչ ոքի բան չասեն,

<span id="an_12:17">12:17</span> որպէսզի կատարուի այն, ինչ որ ասուեց
Եսայի մարգարէի բերանով.

<span id="an_12:18">12:18</span> Այն ժամանակ նրա մօտ բերուեց կոյր ու
համր մի դիւահար, եւ նա բժշկեց նրան, այնպէս որ համրն ու կոյրը խօսում էր
ու տեսնում:

<span id="an_12:19">12:19</span> Ամբողջ ժողովուրդը զարմացաւ եւ ասում էր.
«Միթէ սա՞ է Քրիստոսը՝ Դաւթի Որդին»:

<span id="an_12:20">12:20</span> Բայց երբ փարիսեցիները լսեցին, ասացին.
«Նա դեւերին այլ կերպ չի հանում, եթէ ոչ Բէեղզեբուղի՝ դեւերի իշխանի
միջոցով»:

<span id="an_12:21">12:21</span> Երբ Յիսուս նրանց մտածումներն իմացաւ,
նրանց ասաց. «Ինքն իր մէջ բաժանուած ամէն թագաւորութիւն աւերւում է, եւ
ինքն իր մէջ բաժանուած ամէն քաղաք կամ տուն կանգուն չի մնայ.

<span id="an_12:22">12:22</span> եւ եթէ սատանան սատանային հանում է,
ուրեմն՝ ինքն իր մէջ բաժանուեց. արդ, նրա թագաւորութիւնը ինչպէ՞ս կարող է
կանգուն մնալ:

<span id="an_12:23">12:23</span> Եւ եթէ ես Բէեղզեբուղով եմ հանում
դեւերին, ձեր որդիները ինչո՞վ կը հանեն. դրա համար էլ նրանք կը լինեն ձեր
դատաւորները:

<span id="an_12:24">12:24</span> Իսկ եթէ Աստծու Հոգով եմ հանում դեւերին,
ուրեմն Աստծու արքայութիւնը հասել է ձեր վրայ:

<span id="an_12:25">12:25</span> Կամ՝ ինչպէ՞ս կարող է մէկը մտնել հզօր մի
մարդու տունը եւ յափշտակել նրա գոյքերը, եթէ նախ չկապի հզօրին եւ ապա նրա
տունը կողոպտի:

<span id="an_12:26">12:26</span> Ով ինձ հետ չէ՝ իմ դէմ է, եւ ով ինձ հետ
չի հաւաքում՝ ցրում է»:

<span id="an_12:27">12:27</span> «Դրա համար ասում եմ ձեզ. ամէն մեղք եւ
հայհոյանք կը ներուեն մարդկանց, բայց Հոգու դէմ հայհոյանքը չպիտի ներուի:

<span id="an_12:28">12:28</span> Եւ ով որ մարդու Որդու դէմ խօսք ասի,
նրան պիտի ներուի, բայց ով ասի Սուրբ Հոգու դէմ, նրան չպիտի ներուի ո՛չ այս
աշխարհում եւ ո՛չ էլ հանդերձեալում:

<span id="an_12:29">12:29</span> Կա՛մ ծառը բարի արէք, եւ նրա պտուղն էլ
բարի կը լինի, կա՛մ ծառը չար արէք, եւ նրա պտուղն էլ չար կը լինի. քանի որ
իր պտղից է ծառը ճանաչւում:

<span id="an_12:30">12:30</span> Իժերի՛ ծնունդներ, դուք, որ չար էք,
ինչպէ՞ս կը կարողանաք բարի բաներ խօսել, քանի որ բերանը սրտի լիութիւնից է,
որ խօսում է:

<span id="an_12:31">12:31</span> Բարի մարդը իր սրտի բարի գանձերից հանում
է բարի բաներ, իսկ չար մարդը իր սրտի չար գանձերից հանում է չար բաներ:

<span id="an_12:32">12:32</span> Բայց ասում եմ ձեզ, թէ մարդիկ իրենց
խօսած ամէն դատարկ բանի համար դատաստանի օրը հաշիւ պիտի տան,

<span id="an_12:33">12:33</span> որովհետեւ՝ քո խօսքերով պիտի արդարանաս
եւ քո խօսքերով պիտի դատապարտուես»:

<span id="an_12:34">12:34</span> Այն ժամանակ օրէնսգէտներից եւ
փարիսեցիներից ոմանք նրան պատասխան տուեցին ու ասացին. «Վարդապե՛տ, քեզնից
մի նշան ենք կամենում տեսնել»:

<span id="an_12:35">12:35</span> Նա պատասխան տուեց նրանց ու ասաց. «Չար
եւ շնացող ազգը նշան է փնտռում. այլ նշան չի տրուի նրան, բայց միայն Յովնան
մարգարէի նշանը.

<span id="an_12:36">12:36</span> որովհետեւ, ինչպէս Յովնանը երեք օր ու
երեք գիշեր կէտի փորի մէջ էր, նոյնպէս եւ մարդու Որդին երկրի ընդերքում՝
երեք օր ու երեք գիշեր:

<span id="an_12:37">12:37</span> Նինուէի մարդիկ դատաստանի ժամանակ այս
ազգի դէմ պիտի դուրս գան եւ պիտի դատապարտեն նրան, քանի որ նրանք Յովնանի
քարոզութեամբ ապաշխարեցին. եւ ահաւասիկ այստեղ Յովնանից մեծը կայ:

<span id="an_12:38">12:38</span> Հարաւի Դշխոն դատաստանի ժամանակ պիտի
դուրս գայ այս ազգի դէմ եւ պիտի դատապարտի նրան, որովհետեւ նա երկրի
ծագերից եկաւ լսելու Սողոմոնի իմաստութիւնը. եւ ահա այստեղ Սողոմոնից մեծը
կայ»:

<span id="an_12:39">12:39</span> «Սակայն պիղծ ոգին դուրս է ելնում
մարդուց, շրջում է անջրդի վայրերում, հանգիստ է որոնում եւ չի գտնում:

<span id="an_12:40">12:40</span> Այն ժամանակ ասում է՝ դառնամ իմ տունը,
որտեղից դուրս եկայ. եւ գալիս է ու այն գտնում դատարկ՝ մաքրուած ու կարգի
բերուած:

<span id="an_12:41">12:41</span> Այն ժամանակ գնում եւ վերցնում է իր հետ
իրենից աւելի չար եօթը այլ ոգիներ եւ մտնում բնակւում է այնտեղ. եւ այդ
մարդու վերջը լինում է աւելի վատ, քան առաջ էր. այսպէս պիտի լինի եւ այս
չար սերնդին»:

<span id="an_12:42">12:42</span> Մինչ Յիսուս դեռ խօսքն ուղղում էր
բազմութեանը, ահա նրա մայրն ու նրա եղբայրները կանգնած էին դրսում եւ
ուզում էին խօսել նրա հետ:

<span id="an_12:43">12:43</span> Եւ մէկն ասաց նրան. «Ահա քո մայրն ու քո
եղբայրները դրսում կանգնած են եւ ուզում են քեզ հետ խօսել»:

<span id="an_12:44">12:44</span> Նա այդ ասողին պատասխանեց ու ասաց. «Ո՞վ
է իմ մայրը, կամ ովքե՞ր են իմ եղբայրները»:

<span id="an_12:45">12:45</span> Եւ իր ձեռքը երկարելով դէպի իր
աշակերտները՝ ասաց. «Ահա՛ իմ մայրը եւ իմ եղբայրները.

<span id="an_12:46">12:46</span> որովհետեւ, ով կատարում է կամքը իմ Հօր,
որ երկնքում է, նա՛ է ինձ եղբայր եւ քոյր եւ մայր»:

<span id="an_13:1">13:1</span> Այդ օրը Յիսուս տնից դուրս գալով՝ նստեց
ծովեզերքին:

<span id="an_13:2">13:2</span> Եւ նրա մօտ շատ ժողովուրդ հաւաքուեց,
այնպէս որ նա նաւակ մտաւ ու նստեց. իսկ ամբողջ ժողովուրդը կանգնած էր
ծովեզերքին:

<span id="an_13:3">13:3</span> Եւ նրանց հետ առակներով շատ բաներ էր
խօսում եւ ասում.

<span id="an_13:4">13:4</span> «Ահա մի սերմնացան ելաւ սերմանելու. եւ երբ
նա սերմանում էր, մի մաս սերմ ընկաւ ճանապարհի եզերքին, եւ երկնքի թռչունը
եկաւ եւ այն կերաւ:

<span id="an_13:5">13:5</span> Եւ ուրիշ մի մաս ընկաւ ապառաժի վրայ, ուր
շատ հող չկար. եւ իսկոյն բուսաւ, քանի որ հողը խորութիւն չունէր.

<span id="an_13:6">13:6</span> երբ արեւը ծագեց, խանձուեց. եւ քանի որ
արմատներ չկային, չորացաւ:

<span id="an_13:7">13:7</span> Եւ ուրիշ մի մաս ընկաւ փշերի մէջ, ու փշերը
բարձրացան եւ այն խեղդեցին:

<span id="an_13:8">13:8</span> Եւ մէկ ուրիշ մաս ընկաւ պարարտ հողի վրայ
եւ պտուղ տուեց. կար որ մէկին՝ հարիւր. եւ կար որ մէկին՝ վաթսուն. եւ կար
որ մէկին՝ երեսուն:

<span id="an_13:9">13:9</span> Ով լսելու ականջ ունի, թող լսի»:

<span id="an_13:10">13:10</span> Եւ աշակերտները մօտենալով՝ նրան ասացին.
«Ինչո՞ւ ես առակներով խօսում նրանց հետ»:

<span id="an_13:11">13:11</span> Նա պատասխանեց եւ ասաց նրանց. «Քանի որ
ձե՛զ է տրուած իմանալ երկնքի արքայութեան խորհուրդները, իսկ նրանց տրուած
չէ.

<span id="an_13:12">13:12</span> որովհետեւ՝ ով ունի, նրան պիտի տրուի եւ
պիտի աւելացուի, իսկ ով չունի, նրանից պիտի վերցուի ունեցածն էլ:

<span id="an_13:13">13:13</span> Նրանց հետ առակներով եմ խօսում նրա
համար, որ նայում են եւ չեն տեսնում, լսում են եւ չեն իմանում ու չեն
հասկանում:

<span id="an_13:14">13:14</span> Եւ նրանց վրայ կատարւում է Եսայու
մարգարէութիւնը, որ ասում է՝ պիտի լսէք, պիտի լսէք ու պիտի չիմանաք, պիտի
նայէք, պիտի նայէք ու պիտի չտեսնէք.

<span id="an_13:15">13:15</span> որովհետեւ այս ժողովրդի սիրտը կարծրացաւ,
եւ իրենց ականջներով ծանր են լսում. եւ փակեցին իրենց աչքերը, որպէսզի
երբեք աչքերով չտեսնեն ու ականջներով չլսեն եւ սրտով չիմանան եւ դարձի
չգան, ու ես նրանց չբժշկեմ:

<span id="an_13:16">13:16</span> Բայց երանի՜ է ձեր աչքերին, որ տեսնում
են, ու ձեր ականջներին, որ լսում են:

<span id="an_13:17">13:17</span> Ճշմարիտ եմ ասում ձեզ, որ շատ մարգարէներ
ու արդարներ ցանկացան տեսնել, ինչ որ դուք տեսնում էք, բայց չտեսան, եւ
լսել՝ ինչ որ դուք լսում էք, բայց չլսեցին»:

<span id="an_13:18">13:18</span> «Եւ արդ, լսեցէ՛ք դուք սերմնացանի առակը.

<span id="an_13:19">13:19</span> ամէն մէկից, ով լսում է արքայութեան
խօսքը եւ չի հասկանում, չարը գալիս է եւ յափշտակում նրա սրտում
սերմանուածը. դա այն է, որ ճանապարհի եզերքին սերմանուեց:

<span id="an_13:20">13:20</span> Եւ որ ապառաժի վրայ սերմանուեց, այն է,
որ երբ լսում է խօսքը, իսկոյն ուրախութեամբ էլ ընդունում է այն:

<span id="an_13:21">13:21</span> Բայց քանի որ ինքն իր մէջ արմատներ
չունի, այլ մի որոշ ժամանակի համար է հաւատում, երբ խօսքի համար նեղութիւն
եւ հալածանքներ լինեն, իսկոյն սայթաքում ընկնում է:

<span id="an_13:22">13:22</span> Իսկ որ փշերի մէջ սերմանուեց, այն է, որ
լսում է խօսքը, բայց աշխարհիս հոգսերը եւ հարստութեան պատրանքները խեղդում
են խօսքը, եւ սա լինում է անպտուղ:

<span id="an_13:23">13:23</span> Իսկ որ լաւ հողի մէջ սերմանուեց, այն է,
որ երբ լսում է խօսքը եւ հասկանում, պտուղ է տալիս. կայ որ մէկի դիմաց՝
հարիւր, կայ որ մէկի դիմաց՝ վաթսուն եւ կայ որ մէկի դիմաց՝ երեսուն»:

<span id="an_13:24">13:24</span> Նա մէկ ուրիշ առակ էլ նրանց առաջ դրեց ու
ասաց. «Երկնքի արքայութիւնը նմանուեց մի մարդու, որ իր արտի մէջ բարի սերմ
սերմանեց:

<span id="an_13:25">13:25</span> Եւ երբ մարդիկ քնի մէջ էին, նրա թշնամին
եկաւ եւ ցանած ցորենի վրայ որոմ ցանեց ու գնաց:

<span id="an_13:26">13:26</span> Եւ երբ ցորենը բուսաւ ու պտուղ տուեց,
ապա երեւաց եւ այն որոմը:

<span id="an_13:27">13:27</span> Տանտիրոջ ծառաները մօտեցան ու ասացին
նրան. «Տէ՛ր, չէ՞ որ քո արտի մէջ դու բարի սերմ սերմանեցիր, ուրեմն
որտեղի՞ց է այդ որոմը»:

<span id="an_13:28">13:28</span> Եւ տէրն ասաց նրանց. «Թշնամի մարդ է արել
այդ»: Ծառաները նրան ասացին. «Կամենո՞ւմ ես, որ գնանք ու քաղենք հանենք
այն»:

<span id="an_13:29">13:29</span> Եւ տէրը նրանց ասաց. «Ո՛չ, մի գուցէ
որոմը քաղելիս, ցորենն էլ նրա հետ արմատախիլ անէք:

<span id="an_13:30">13:30</span> Թողէ՛ք, որ երկուսն էլ միասին աճեն
մինչեւ հունձը, եւ հնձի ժամանակ ես հնձողներին կ՚ասեմ՝ նախ այդ որոմը
քաղեցէ՛ք եւ դրանից խուրձեր կապեցէ՛ք այրելու համար, իսկ ցորենը հաւաքեցէ՛ք
իմ շտեմարանների մէջ»:

<span id="an_13:31">13:31</span> Նրանց առաջ նա մէկ ուրիշ առակ էլ դրեց ու
ասաց. «Երկնքի արքայութիւնը նման է մանանեխի հատիկի, որ մի մարդ, առնելով,
սերմանեց իր արտի մէջ:

<span id="an_13:32">13:32</span> Այն փոքր է, քան բոլոր սերմերը. սակայն
երբ աճում է, բոլոր բանջարներից աւելի է մեծանում ու ծառ է լինում, այն
աստիճան, որ երկնքի թռչունները գալիս են ու նրա ճիւղերի վրայ հանգստանում»:

<span id="an_13:33">13:33</span> Նա մէկ ուրիշ առակ էլ պատմեց նրանց ու
ասաց. «Երկնքի արքայութիւնը նման է թթխմորի, որ մի կին, առնելով, դրեց երեք
չափ ալիւրի մէջ, մինչեւ որ ամբողջը խմորուեց»:

<span id="an_13:34">13:34</span> Այս բոլորը Յիսուս առակներով պատմեց
բազմութեանը եւ առանց առակի ոչինչ չէր ասում նրանց,

<span id="an_13:35">13:35</span> որպէսզի կատարուի մարգարէի կողմից
ասուածը. «Իմ բերանը առակներով պիտի բանամ եւ աշխարհի սկզբից ի վեր
ծածկուած բաները պիտի յայտնեմ»:

<span id="an_13:36">13:36</span> Այն ժամանակ Յիսուս արձակելով ժողովրդին՝
տուն եկաւ. աշակերտները մօտեցան նրան ու ասացին. «Մեկնի՛ր մեզ համար արտի
որոմների առակը»:

<span id="an_13:37">13:37</span> Նա պատասխանեց եւ ասաց. «Այն, որ
սերմանում է բարի սերմը, մարդու Որդին է,

<span id="an_13:38">13:38</span> իսկ արտը այս աշխարհն է. բարի սերմը
նրանք են, որ արքայութեան որդիներն են, իսկ որոմը չարի որդիներն են.

<span id="an_13:39">13:39</span> եւ թշնամին, որ այն ցանեց, սատանան է.
իսկ հունձը այս աշխարհի վախճանն է, եւ հնձողները հրեշտակներ են:

<span id="an_13:40">13:40</span> Ինչպէս որոմը հաւաքւում է եւ կրակի մէջ
այրւում, այնպէս կը լինի այս աշխարհի վախճանին:

<span id="an_13:41">13:41</span> Մարդու Որդին կ՚ուղարկի իր հրեշտակներին,
եւ նրանք կը հաւաքեն նրա արքայութիւնից բոլոր գայթակղութիւնները եւ նրանց,
որոնք անօրինութիւն են գործում:

<span id="an_13:42">13:42</span> Եւ կը գցեն նրանց բոցավառ հնոցի մէջ.
այնտեղ կը լինի լաց եւ ատամների կրճտում:

<span id="an_13:43">13:43</span> Այն ժամանակ արդարները երկնքի
արքայութեան մէջ կը ծագեն ինչպէս արեգակը: Ով լսելու ականջ ունի, թող լսի»:

<span id="an_13:44">13:44</span> «Դարձեալ՝ երկնքի արքայութիւնը նման է
արտի մէջ թաքցուած գանձի, որ մի մարդ, գտնելով, նորից թաքցնում է. եւ
ուրախութիւնից գնում վաճառում է իր ամբողջ ունեցածը եւ այդ արտը գնում է:

<span id="an_13:45">13:45</span> Դարձեալ՝ երկնքի արքայութիւնը նման է մի
վաճառականի, որ գեղեցիկ մարգարիտներ էր որոնում.

<span id="an_13:46">13:46</span> եւ գտնելով մի թանկարժէք մարգարիտ՝ գնաց
վաճառեց իր ամբողջ ունեցածը եւ այդ մարգարիտը գնեց:

<span id="an_13:47">13:47</span> Դարձեալ՝ երկնքի արքայութիւնը նման է ծով
նետուած ուռկանի, որ ամէն տեսակ բան է հաւաքել.

<span id="an_13:48">13:48</span> երբ լցուել էր, այն ցամաք հանելով եւ
նստելով՝ լաւերը մի առ մի հաւաքեցին ամանների մէջ, իսկ անպէտքը դուրս
գցեցին:

<span id="an_13:49">13:49</span> Այնպէս էլ կը լինի այս աշխարհի վախճանին:
Հրեշտակները կ՚ելնեն եւ չարերին արդարների միջից կը բաժանեն

<span id="an_13:50">13:50</span> ու կը գցեն նրանց բոցավառ հնոցի մէջ.
այնտեղ կը լինի լաց եւ ատամների կրճտում»:

<span id="an_13:51">13:51</span> Յիսուս իր աշակերտներին ասաց. «Այս
բոլորը իմացա՞ք»: Նրան ասացին՝ այո՛, Տէ՛ր:

<span id="an_13:52">13:52</span> Եւ Յիսուս նրանց ասաց. «Դրա համար երկնքի
արքայութեանն աշակերտած ամէն օրէնսգէտ նման է տանուտէր մարդու, որ իր
գանձից հանում է նորը եւ հինը»:

<span id="an_13:53">13:53</span> Երբ Յիսուս այս առակները վերջացրեց,
այնտեղից մեկնեց:

<span id="an_13:54">13:54</span> Եւ գալով իր գաւառը՝ նրանց ուսուցանում
էր իրենց ժողովարանում, այնպէս որ նրանք զարմանում ու ասում էին. «Սրան
որտեղի՞ց են այս իմաստութիւնը եւ զօրութեան գործերը:

<span id="an_13:55">13:55</span> Սա հիւսնի որդին չէ՞. սրա մայրը չէ՞, որ
Մարիամ է կոչւում. եւ սրա եղբայրները՝ Յակոբոս, Յովսէս, Սիմոն եւ Յուդա:

<span id="an_13:56">13:56</span> Եւ սրա քոյրերը բոլորը մեզ մօտ չե՞ն. եւ
արդ, որտեղի՞ց է սրան այս բոլորը»:

<span id="an_13:57">13:57</span> Եւ նրանով գայթակղւում էին: Իսկ Յիսուս
նրանց ասաց. «Չկայ անարգուած մարգարէ, բայց միայն՝ իր գաւառում եւ իր
տանը»:

<span id="an_13:58">13:58</span> Եւ նրանց անհաւատութեան պատճառով այնտեղ
զօրաւոր շատ գործեր չարեց:

<span id="an_14:1">14:1</span> Այն ժամանակ Հերովդէս չորրորդապետը լսեց
Յիսուսի համբաւը եւ իր ծառաներին ասաց.

<span id="an_14:2">14:2</span> «Նա՛ է Յովհաննէս Մկրտիչը. մեռելներից
յարութիւն է առել, եւ դրա համար նրա միջոցով զօրաւոր գործեր են լինում»:

<span id="an_14:3">14:3</span> Արդարեւ Հերովդէսը ձերբակալել էր
Յովհաննէսին, նրան կապել եւ բանտի մէջ էր դրել իր եղբօր՝ Փիլիպպոսի կնոջ՝
Հերովդիայի պատճառով.

<span id="an_14:4">14:4</span> որովհետեւ Յովհաննէսը նրան ասում էր.
«Օրինաւոր չէ, որ դու նրան իբրեւ կին ունենաս»:

<span id="an_14:5">14:5</span> Եւ կամենում էր նրան սպանել, բայց վախենում
էր ժողովրդից, քանի որ նրան որպէս մարգարէ էին ընդունում:

<span id="an_14:6">14:6</span> Եւ երբ Հերովդէսի ծննդեան տարեդարձը հասաւ,
Հերովդիայի դուստրը հրաւիրեալների առաջ պարեց. եւ հաճելի թուաց Հերովդէսին.

<span id="an_14:7">14:7</span> ուստի եւ՝ նա երդումով խոստացաւ նրան տալ,
ինչ էլ որ ուզի:

<span id="an_14:8">14:8</span> Եւ նա, առաջուց խրատուած լինելով իր մօրից,
ասաց. «Տո՛ւր ինձ այստեղ, սկուտեղի վրայ, Յովհաննէս Մկրտչի գլուխը»:

<span id="an_14:9">14:9</span> Եւ թագաւորը տխրեց, բայց երդման եւ
սեղանակիցների պատճառով հրամայեց նրան տալ այդ:

<span id="an_14:10">14:10</span> Եւ մարդ ուղարկեց, գլխատել տուեց
Յովհաննէսին բանտի մէջ:

<span id="an_14:11">14:11</span> Եւ նրա գլուխը բերուեց սկուտեղով ու
տրուեց աղջկան: Եւ սա տարաւ այն իր մօրը:

<span id="an_14:12">14:12</span> Իսկ Յովհաննէսի աշակերտները եկան վերցրին
մարմինը եւ թաղեցին. եւ եկան պատմեցին Յիսուսին:

<span id="an_14:13">14:13</span> Երբ Յիսուս այդ լսեց, այնտեղից նաւակով
առանձին գնաց մի ամայի տեղ: Երբ ժողովրդի բազմութիւնը լսեց այս, քաղաքներից
հետիոտն նրա յետեւից գնաց:

<span id="an_14:14">14:14</span> Եւ երբ նա ցամաք ելաւ, տեսաւ բազում
ժողովուրդ, գթաց նրանց եւ բժշկեց նրանց հիւանդներին:

<span id="an_14:15">14:15</span> Երեկոյեան դէմ, աշակերտները մօտեցան նրան
եւ ասացին. «Այս տեղը ամայի է, եւ օրը տարաժամել է. արձակի՛ր այդ ժողովրդի
բազմութիւնը, որպէսզի գնայ շրջակայ գիւղերը իր համար ուտելիք գնի»:

<span id="an_14:16">14:16</span> Եւ Յիսուս ասաց. «Հարկ չկայ, որ նրանք
գնան, դո՛ւք նրանց ուտելու բան տուէք»:

<span id="an_14:17">14:17</span> Եւ նրանք ասացին նրան. «Այստեղ ուրիշ բան
չունենք, բացի հինգ նկանակից եւ երկու ձկից»:

<span id="an_14:18">14:18</span> Եւ նրանց ասաց. «Այստե՛ղ բերէք այդ»:

<span id="an_14:19">14:19</span> Եւ հրամայեց ժողովրդի բազմութիւնը
նստեցնել խոտի վրայ. եւ վերցնելով հինգ նկանակն ու երկու ձկները՝ նայեց
դէպի երկինք, օրհնեց, կտրեց եւ նկանակները աշակերտներին տուեց. իսկ
աշակերտները՝ ժողովրդին:

<span id="an_14:20">14:20</span> Բոլորը կերան ու յագեցան: Եւ տասներկու
սակառ լիքը կտորտանքների մնացորդներ վերցրին:

<span id="an_14:21">14:21</span> Եւ նրանք, որ կերան, մօտ հինգ հազար հոգի
էին՝ չհաշուած կանանց եւ երեխաներին:

<span id="an_14:22">14:22</span> Եւ նա իսկոյն իր աշակերտներին ստիպեց
նաւակ մտնել եւ առաջանալ դէպի միւս կողմը, մինչեւ որ ինքը ժողովրդի
բազմութիւնն արձակի:

<span id="an_14:23">14:23</span> Եւ երբ ժողովրդի բազմութիւնն արձակեց,
առանձին լեռ բարձրացաւ աղօթելու համար: Եւ երբ երեկոյ եղաւ, այնտեղ էր,
մենակ:

<span id="an_14:24">14:24</span> Նաւակը ցամաքից մղոններով հեռացել էր՝
դէս ու դէն քշուելով ալիքներից, քանի որ քամին դիմացից էր:

<span id="an_14:25">14:25</span> Եւ գիշերուայ ուշ ժամին Յիսուս եկաւ
նրանց մօտ՝ քայլելով ծովի վրայ:

<span id="an_14:26">14:26</span> Երբ աշակերտները նրան տեսան ծովի վրայ
քայլելիս, տագնապահար եղան եւ ասացին. «Ինչ-որ ուրուական է». ու սարսափից
աղաղակեցին:

<span id="an_14:27">14:27</span> Յիսուս իսկոյն խօսեց նրանց հետ ու ասաց.
«Սրտապնդուեցէ՛ք, ես եմ, մի՛ վախեցէք»:

<span id="an_14:28">14:28</span> Պետրոսը նրան պատասխանեց ու ասաց. «Տէ՛ր,
եթէ դու ես, հրամայի՛ր ինձ ջրի վրայով քեզ մօտ գալ»:

<span id="an_14:29">14:29</span> Եւ նա ասաց՝ արի՛: Եւ Պետրոսը նաւակից
իջնելով՝ քայլեց ջրի վրայով ու եկաւ Յիսուսի մօտ:

<span id="an_14:30">14:30</span> Սակայն տեսնելով ուժգին քամին՝ վախեցաւ:
Եւ երբ սկսեց սուզուել, աղաղակեց ու ասաց. «Տէ՛ր, փրկի՛ր ինձ»:

<span id="an_14:31">14:31</span> Եւ իսկոյն Յիսուս երկարեց իր ձեռքը,
բռնեց նրան ու ասաց. «Թերահաւա՛տ, ինչո՞ւ երկմտեցիր»:

<span id="an_14:32">14:32</span> Եւ երբ նրանք նաւակ բարձրացան, քամին
հանդարտուեց:

<span id="an_14:33">14:33</span> Եւ նրանք, որ նաւակի մէջ էին, մօտեցան,
երկրպագեցին նրան ու ասացին. «Արդարեւ Աստծու Որդին ես դու»:

<span id="an_14:34">14:34</span> Եւ կտրել անցնելով՝ ցամաք ելան
Գեննեսարէթում:

<span id="an_14:35">14:35</span> Եւ երբ այդ տեղի մարդիկ նրան ճանաչեցին,
մարդ ուղարկեցին ամբողջ գաւառով մէկ ու բոլոր հիւանդներին նրա մօտ բերեցին:

<span id="an_14:36">14:36</span> Եւ աղաչում էին նրան, որ գոնէ միայն նրա
զգեստի քղանցքներին դիպչեն. եւ նրանք, որ մի անգամ դիպան, բժշկուեցին:

<span id="an_15:1">15:1</span> Այն ժամանակ Յիսուսին մօտեցան փարիսեցիներ
ու օրէնսգէտներ, որոնք Երուսաղէմից էին, եւ ասացին.

<span id="an_15:2">15:2</span> «Ինչո՞ւ քո աշակերտները նախնիների
աւանդութիւնը զանց են անում, քանի որ, երբ հաց են ուտում, ձեռքները չեն
լուանում»:

<span id="an_15:3">15:3</span> Նա պատասխան տուեց եւ ասաց նրանց. «Իսկ
դուք ինչո՞ւ զանց էք անում Աստծու պատուիրանը՝ ձեր աւանդութեան պատճառով.

<span id="an_15:4">15:4</span> քանի որ Աստուած ասաց. «Մեծարի՛ր քո հօրը
եւ մօրը».

<span id="an_15:5">15:5</span> եւ ով վատաբանում է հօրը կամ մօրը,
մահուամբ պիտի պատժուի:

<span id="an_15:6">15:6</span> Իսկ դուք ասում էք. ով իր հօրը կամ մօրը
ասի, թէ՝ այն, ինչ ինձնից օգտուելու ես, Աստծուն ընծայ է, այլեւս չի մեծարի
իր հօրը կամ իր մօրը. ուրեմն՝ Աստծու խօսքը արհամարհում էք ձեր աւանդութեան
պատճառով:

<span id="an_15:7">15:7</span> Կեղծաւորնե՛ր, Եսային լաւ է մարգարէացել
ձեր վրայ եւ ասել.

<span id="an_15:8">15:8</span> «Այս ժողովուրդը շրթունքներով է ինձ
մեծարում, բայց իրենց սիրտը հեռացած բաժանուած է ինձնից.

<span id="an_15:9">15:9</span> զուր են ինձ պաշտում. մարդկանց կողմից
պատուիրուած վարդապետութիւններ են ուսուցանում»:

<span id="an_15:10">15:10</span> Եւ Յիսուս իր մօտ կանչելով ժողովրդին՝
ասաց. «Լսեցէ՛ք եւ իմացէ՛ք.

<span id="an_15:11">15:11</span> ոչ թէ՝ ինչ որ բերանով է մտնում, ա՛յն է
պղծում մարդուն, այլ ինչ որ ելնում է բերանից՝ ա՛յն է պղծում մարդուն»:

<span id="an_15:12">15:12</span> Այն ժամանակ նրա աշակերտները մօտեցան եւ
ասացին նրան. «Գիտե՞ս, որ փարիսեցիները, երբ այդ խօսքը լսեցին,
գայթակղուեցին»:

<span id="an_15:13">15:13</span> Նա պատասխանեց նրանց եւ ասաց. «Ամէն
տունկ, որ իմ երկնաւոր Հայրը չի տնկել, արմատախիլ պիտի արուի:

<span id="an_15:14">15:14</span> Թողէ՛ք նրանց. կոյրեր են, կոյրերի
առաջնորդ. երբ կոյրն է առաջնորդում կոյրին, սխալւում է, եւ երկուսն էլ փոսն
են ընկնում»:

<span id="an_15:15">15:15</span> Պետրոսը պատասխան տուեց նրան եւ ասաց.
«Այս առակը բացատրի՛ր մեզ»:

<span id="an_15:16">15:16</span> Յիսուս ասաց. «Դեռեւս դո՞ւք էլ
անհասկացող էք.

<span id="an_15:17">15:17</span> չէ՞ք իմանում, թէ ամէն ինչ, որ բերան է
մտնում, որովայն է գնում եւ դուրս է ելնում:

<span id="an_15:18">15:18</span> Իսկ ինչ ելնում է բերանից, սրտից է
գալիս, եւ ա՛յն է մարդուն պղծում,

<span id="an_15:19">15:19</span> քանի որ սրտից է, որ ելնում են չար
խորհուրդներ, սպանութիւններ, շնութիւններ, պոռնկութիւններ, գողութիւններ,
սուտ վկայութիւններ, հայհոյանքներ:

<span id="an_15:20">15:20</span> Այս բոլորն են, որ պղծում են մարդուն.
իսկ անլուայ ձեռքերով ուտելը մարդուն չի պղծում»:

<span id="an_15:21">15:21</span> Յիսուս այդտեղից ելնելով՝ գնաց Տիւրոսի
եւ Սիդոնի կողմերը:

<span id="an_15:22">15:22</span> Եւ ահա, այդ շրջաններից եկած քանանացի մի
կին աղաղակում էր ու ասում. «Ողորմի՛ր ինձ, Տէ՛ր, Դաւթի՛ Որդի, աղջիկս
չարաչար դիւահարւում է»:

<span id="an_15:23">15:23</span> Բայց նա նրան պատասխան չտուեց, եւ նրա
աշակերտները մօտենալով՝ աղաչում էին նրան ու ասում. «Արձակի՛ր նրան,
որովհետեւ մեր յետեւից աղաղակում է»:

<span id="an_15:24">15:24</span> Նա պատասխան տուեց եւ ասաց. «Այլ տեղ չեմ
ուղարկուած, եթէ ոչ Իսրայէլի տան կորուսեալ ոչխարների մօտ»:

<span id="an_15:25">15:25</span> Իսկ կինը մօտենալով՝ երկրպագում էր նրան
ու ասում. «Տէ՛ր, օգնի՛ր ինձ»:

<span id="an_15:26">15:26</span> Նա պատասխանեց նրան եւ ասաց. «Լաւ չէ
մանուկների հացն առնել ու շներին գցել»:

<span id="an_15:27">15:27</span> Եւ նա ասաց. «Այո՛, Տէ՛ր, որովհետեւ
շներն էլ կերակրւում են իրենց տիրոջ սեղանից ընկած փշրանքներով»:

<span id="an_15:28">15:28</span> Այն ժամանակ նրան պատասխանեց եւ ասաց.
«Ո՛վ կին, մեծ է քո հաւատը, թող քեզ լինի՝ ինչպէս որ կամենում ես»: Եւ նրա
դուստրը նոյն ժամին բժշկուեց:

<span id="an_15:29">15:29</span> Եւ Յիսուս մեկնելով այդտեղից՝ եկաւ
Գալիլիայի ծովեզերքը եւ, լեռը բարձրանալով, նստեց այնտեղ:

<span id="an_15:30">15:30</span> Նրան մօտեցաւ բազում ժողովուրդ. նրանց
մէջ կային կաղեր, կոյրեր, համրեր, հաշմուածներ եւ ուրիշ շատեր: Սրանց բերին
գցեցին նրա ոտքերի առջեւ, եւ նա նրանց բժշկեց.

<span id="an_15:31">15:31</span> այնպէս որ, ժողովուրդը զարմանում էր՝
տեսնելով, որ համրերը խօսում են, կաղերը՝ քայլում, հաշմանդամները՝
բժշկւում, կոյրերը՝ տեսնում. եւ փառք էին տալիս Իսրայէլի Աստծուն:

<span id="an_15:32">15:32</span> Եւ Յիսուս իր մօտ կանչելով աշակերտներին՝
ասաց. «Խղճում եմ այս ժողովրդին, որովհետեւ ահա երեք օր է, որ ինձ մօտ են
եւ բան չունեն, որ ուտեն. եւ նրանց չեմ կամենում սոված արձակել. գուցէ
ճանապարհին ուժասպառ լինեն»:

<span id="an_15:33">15:33</span> Աշակերտները նրան ասացին. «Իսկ այժմ, այս
ամայութեան մէջ որտեղի՞ց է մեզ այնչափ հաց՝ այսքան ժողովուրդ կշտացնելու
համար»:

<span id="an_15:34">15:34</span> Եւ Յիսուս նրանց ասաց. «Քանի՞ նկանակ
ունէք»: Եւ նրանք ասացին՝ եօթը, եւ մի քանի ձուկ:

<span id="an_15:35">15:35</span> Եւ նա հրամայեց ժողովրդին, որ նստեն
գետնի վրայ:

<span id="an_15:36">15:36</span> Եւ վերցնելով եօթը նկանակն ու ձկները՝
գոհութիւն յայտնեց Աստծուն եւ կտրեց ու տուեց աշակերտներին, եւ նրանք էլ՝
ժողովրդին:

<span id="an_15:37">15:37</span> Բոլորը կերան ու յագեցան. եւ եօթը լիքը
զամբիւղ կտորտանքների մնացորդներ վերցրին:

<span id="an_15:38">15:38</span> Եւ նրանք, որ կերան, մօտ չորս հազար հոգի
էին՝ չհաշուած կանանց ու երեխաներին:

<span id="an_15:39">15:39</span> Երբ նա ժողովրդի բազմութիւնը արձակեց,
նաւակ բարձրացաւ ու եկաւ Մագդաղիայի սահմանները:

<span id="an_16:1">16:1</span> Փարիսեցիներն ու սադուկեցիները մօտեցան ու
փորձելով՝ նրանից ուզում էին, որ ցոյց տայ իրենց երկնային մի նշան:

<span id="an_16:2">16:2</span> Իսկ նա պատասխան տուեց եւ ասաց նրանց.

<span id="an_16:3">16:3</span> «Չար եւ շնացող մի սերունդ նշան է ուզում,
եւ սակայն նրան նշան չպիտի տրուի, բացի Յովնան մարգարէի նշանից»: Եւ նրանց
թողեց ու գնաց:

<span id="an_16:4">16:4</span> Աշակերտներն էլ գնացին ծովի այն կողմը,
բայց մոռացան հաց վերցնել:

<span id="an_16:5">16:5</span> Յիսուս նրանց ասաց. «Տեսէ՛ք, զգո՛յշ եղէք
սադուկեցիների եւ փարիսեցիների խմորից»:

<span id="an_16:6">16:6</span> Աշակերտները իրենց մէջ խորհում էին ու
ասում. «Որովհետեւ հաց չենք վերցրել»:

<span id="an_16:7">16:7</span> Յիսուս այդ իմացաւ ու ասաց.
«Թերահաւատնե՛ր, ինչո՞ւ էք ձեր մտքում խորհում, թէ հաց չունէք:

<span id="an_16:8">16:8</span> Դեռեւս չէ՞ք իմանում եւ չէ՞ք յիշում հինգ
նկանակը, որ կերակրեց հինգ հազարին. եւ քանի՞ սակառ վերցրիք.

<span id="an_16:9">16:9</span> ոչ էլ եօթը նկանակը՝ չորս հազարին. եւ
քանի՞ սակառ վերցրիք:

<span id="an_16:10">16:10</span> Արդ, ինչպէ՞ս չէք իմանում, թէ հացի համար
չէ, որ ձեզ ասացի՝ զգոյշ լինել փարիսեցիների եւ սադուկեցիների խմորից»:

<span id="an_16:11">16:11</span> Այն ժամանակ իմացան, թէ չէր ասել, որ
զգուշանան խմորից, այլ՝ փարիսեցիների եւ սադուկեցիների ուսուցումից:

<span id="an_16:12">16:12</span> Եւ Յիսուս Փիլիպպեան Կեսարիայի կողմերը
գնալով՝ հարցրեց աշակերտներին ու ասաց. «Մարդիկ իմ մասին ի՞նչ են ասում,
ո՞վ է մարդու Որդին»:

<span id="an_16:13">16:13</span> Եւ նրանք ասացին. «Մէկը, թէ՝ Յովհաննէս
Մկրտիչը, եւ ուրիշներ՝ Եղիան, իսկ ոմանք, թէ՝ Երեմիան, կամ մարգարէներից
մէկը»:

<span id="an_16:14">16:14</span> Յիսուս նրանց ասաց. «Իսկ դուք իմ մասին
ի՞նչ էք ասում, ո՞վ եմ ես»:

<span id="an_16:15">16:15</span> Սիմոն Պետրոսը պատասխանեց ու ասաց. «Դու
ես Քրիստոսը՝ կենդանի Աստծու Որդին»:

<span id="an_16:16">16:16</span> Յիսուս պատասխանեց եւ նրան ասաց. «Երանի՜
է քեզ, Սիմո՛ն, Յովնանի՛ որդի, որովհետեւ մարմինը եւ արիւնը չէ, որ յայտնեց
քեզ, այլ՝ իմ Հայրը, որ երկնքում է:

<span id="an_16:17">16:17</span> Եւ ես քեզ ասում եմ, որ դու վէմ ես, եւ
այդ վէմի վրայ պիտի շինեմ իմ եկեղեցին, ու դժոխքի դռները այն չպիտի
յաղթահարեն:

<span id="an_16:18">16:18</span> Եւ քեզ պիտի տամ երկնքի արքայութեան
բանալիները, եւ ինչ որ մի անգամ կապես երկրի վրայ, կապուած պիտի լինի
երկնքում: Եւ ինչ որ արձակես երկրի վրայ, արձակուած պիտի լինի երկնքում»:

<span id="an_16:19">16:19</span> Այն ժամանակ խստիւ պատուիրեց
աշակերտներին, որ ոչ ոքի չասեն, թէ ինքն է Քրիստոսը:

<span id="an_16:20">16:20</span> Դրանից յետոյ Յիսուս սկսեց յստակօրէն
յայտնել աշակերտներին, թէ պէտք է, որ ինքը Երուսաղէմ գնայ, բազում
չարչարանքներ կրի եւ անարգուի քահանայապետներից, օրէնսգէտներից, ժողովրդի
ծերերից, սպանուի եւ երրորդ օրը յարութիւն առնի:

<span id="an_16:21">16:21</span> Եւ Պետրոսը նրան մի կողմ տանելով՝ սկսեց
վիճել նրա հետ ու ասել. «Քա՛ւ լիցի քեզ, Տէ՛ր, այդ քեզ չի պատահի»:

<span id="an_16:22">16:22</span> Եւ նա դառնալով Պետրոսին՝ ասաց. «Ետե՛ւս
գնա, սատանա՛յ, դու գայթակղութիւն ես ինձ համար. որովհետեւ քո խորհուրդը
Աստծունը չէ, այլ՝ մարդկանցը»:

<span id="an_16:23">16:23</span> Այն ժամանակ Յիսուս իր աշակերտներին
ասաց. «Եթէ մէկը կամենում է հետեւել ինձ, թող ուրանայ իր անձը, վերցնի իր
խաչը եւ գայ իմ յետեւից.

<span id="an_16:24">16:24</span> որովհետեւ ով կամենայ իր անձը փրկել, այն
կը կորցնի. եւ ով ինձ համար իր անձը կորցնի, կը գտնի այն:

<span id="an_16:25">16:25</span> Ի՛նչ օգուտ կ՚ունենայ մարդ, եթէ այս
ամբողջ աշխարհը շահի, բայց իր անձը կործանի: Կամ՝ մարդ իր անձի փոխարէն
ի՞նչ փրկանք պիտի տայ.

<span id="an_16:26">16:26</span> քանի որ մարդու Որդին գալու է իր Հօր
փառքով՝ իր հրեշտակների հետ միասին. եւ այն ժամանակ իւրաքանչիւրին կը
հատուցի ըստ իր գործերի:

<span id="an_16:27">16:27</span> Ճշմարիտ եմ ասում ձեզ, որ այստեղ
գտնուողների մէջ կան ոմանք, որոնք մահը չեն ճաշակի, մինչեւ որ չտեսնեն
մարդու Որդուն՝ եկած իր արքայութեամբ»:

<span id="an_17:1">17:1</span> Եւ վեց օր յետոյ Յիսուս իր հետ վերցրեց
Պետրոսին, Յակոբոսին եւ նրա եղբօրը՝ Յովհաննէսին եւ նրանց հանեց, առանձին,
մի բարձր լեռ

<span id="an_17:2">17:2</span> եւ նրանց առաջ պայծառակերպուեց. եւ նրա
դէմքը փայլեց ինչպէս արեգակը. եւ նրա զգեստները դարձան սպիտակ ինչպէս
լոյսը:

<span id="an_17:3">17:3</span> Եւ ահա նրանց երեւացին Մովսէսն ու Եղիան,
որ խօսում էին նրա հետ:

<span id="an_17:4">17:4</span> Պետրոսը պատասխան տուեց եւ ասաց Յիսուսին.
«Տէ՛ր, լաւ է, որ մենք այստեղ ենք. եթէ կամենաս, երեք տաղաւարներ շինենք,
մէկը՝ քեզ համար, մէկը՝ Մովսէսի, մէկն էլ՝ Եղիայի»:

<span id="an_17:5">17:5</span> Եւ մինչ նա դեռ խօսում էր, ահա մի լուսաւոր
ամպ նրանց վրայ հովանի եղաւ. ամպից մի ձայն եկաւ ու ասաց. «Դա՛ է իմ սիրելի
Որդին, որին հաւանեցի, դրա՛ն լսեցէք»:

<span id="an_17:6">17:6</span> Երբ աշակերտները այս լսեցին, իրենց երեսի
վրայ ընկան եւ սաստիկ վախեցան:

<span id="an_17:7">17:7</span> Եւ Յիսուս, մօտենալով, դիպաւ նրանց ու
ասաց. «Ոտքի՛ ելէք եւ մի՛ վախեցէք»:

<span id="an_17:8">17:8</span> Նրանք աչքները բարձրացրին եւ Յիսուսից բացի
ոչ ոքի չտեսան:

<span id="an_17:9">17:9</span> Եւ մինչ լեռից իջնում էին, Յիսուս նրանց
պատուիրեց ու ասաց. «Այդ տեսիլքը մարդու չասէք, մինչեւ որ մարդու Որդին
մեռելներից յարութիւն առնի»:

<span id="an_17:10">17:10</span> Աշակերտները նրան հարցրին եւ ասացին.
«Հապա ինչո՞ւ օրէնսգէտներն ասում են, թէ նախ Եղիան պիտի գայ»:

<span id="an_17:11">17:11</span> Յիսուս պատասխանեց եւ ասաց նրանց. «Եղիան
կը գայ եւ կը վերահաստատի ամէն ինչ.

<span id="an_17:12">17:12</span> բայց ձեզ ասում եմ, որ Եղիան արդէն իսկ
եկել է. բայց նրան չճանաչեցին, այլ, ինչ որ կամեցան, արեցին նրան. նոյնպէս
եւ մարդու Որդին նրանց ձեռքով չարչարուելու է»:

<span id="an_17:13">17:13</span> Այն ժամանակ աշակերտները հասկացան, թէ
Յովհաննէս Մկրտչի մասին էր ասել իրենց:

<span id="an_17:14">17:14</span> Երբ ժողովրդի մէջ եկան, մի մարդ մօտեցաւ,
ծնկի եկաւ եւ ասաց. «Տէ՛ր, ողորմի՛ր իմ որդուն, որովհետեւ լուսնոտութիւնից
է տառապում եւ չարաչար տանջւում է. շատ անգամ կրակի մէջ է ընկնում եւ
երբեմն՝ ջրի մէջ:

<span id="an_17:15">17:15</span> Նրան քո աշակերտների մօտ տարայ, եւ
չկարողացան բժշկել»:

<span id="an_17:16">17:16</span> Յիսուս պատասխան տուեց ու ասաց. «Ո՛վ
անհաւատ եւ մոլորուած սերունդ, մինչեւ ե՞րբ ձեզ հետ պիտի լինեմ, մինչեւ
ե՞րբ ձեզ պիտի հանդուրժեմ. նրան ինձ մօ՛տ բեր»:

<span id="an_17:17">17:17</span> Եւ Յիսուս նրան սաստեց, դեւը նրանից
դուրս եկաւ, եւ մանուկը հէնց այդ րոպէից բժշկուեց:

<span id="an_17:18">17:18</span> Այն ժամանակ աշակերտները, առանձին,
մօտեցան եւ Յիսուսին ասացին. «Մենք ինչո՞ւ այն հանել չկարողացանք»:

<span id="an_17:19">17:19</span> Եւ Յիսուս նրանց ասաց. «Ձեր
թերահաւատութեան պատճառով. ճշմարիտ եմ ասում ձեզ, եթէ մանանեխի հատիկի չափ
հաւատ ունենաք, այս լերանը կ՚ասէք՝ տեղափոխուի՛ր այստեղից այնտեղ, եւ կը
տեղափոխուի. եւ որեւէ բան ձեզ համար անհնարին չի լինի:

<span id="an_17:20">17:20</span> Բայց այս տեսակ դեւը այլ կերպ դուրս չի
ելնում, եթէ ոչ աղօթքով ու ծոմապահութեամբ»:

<span id="an_17:21">17:21</span> Եւ մինչ նրանք Գալիլիայում դեռ շրջում
էին, Յիսուս իր աշակերտներին ասաց. «Մարդու Որդին մատնուելու է մարդկանց
ձեռքը,

<span id="an_17:22">17:22</span> ու նրան պիտի սպանեն, եւ նա երրորդ օրը
յարութիւն պիտի առնի»: Եւ նրանք շատ տխրեցին:

<span id="an_17:23">17:23</span> Երբ նրանք Կափառնայում եկան, երկդրամեան
տուրքը պահանջողները մօտեցան Պետրոսին եւ ասացին. «Ձեր վարդապետը
երկդրամեանը չի՞ տալիս»: Եւ Պետրոսն ասաց՝ այո՛:

<span id="an_17:24">17:24</span> Եւ երբ տուն մտան, Յիսուս կանխեց նրան ու
ասաց. «Քեզ ինչպէ՞ս է թւում, Սիմո՛ն. ազգերի թագաւորները հարկերը կամ
տուրքը ումի՞ց են առնում, իրենց որդիների՞ց, թէ՞ օտարներից»:

<span id="an_17:25">17:25</span> Եւ երբ ասաց՝ օտարներից, Յիսուս նրան
ասաց. «Ապա ուրեմն որդիներն ազատ են:

<span id="an_17:26">17:26</span> Բայց որպէսզի նրանց չգայթակղեցնենք, գնա՛
ծով ու կարթ գցի՛ր, եւ առաջին ձուկը, որ դուրս կ՚ելնի, վերցրո՛ւ ու բա՛ց
նրա բերանը եւ մի արծաթ դրամ կը գտնես. այն ա՛ռ եւ իմ ու քո տեղ նրանց կը
տաս»:

<span id="an_18:1">18:1</span> Այն օրը աշակերտները մօտեցան Յիսուսին եւ
ասացին. «Մեզնից ո՞վ է մեծ երկնքի արքայութեան մէջ»:

<span id="an_18:2">18:2</span> Եւ Յիսուս իր մօտ կանչեց մի մանուկ,
կանգնեցրեց նրան նրանց մէջ

<span id="an_18:3">18:3</span> ու ասաց. «Ճշմարիտ եմ ասում ձեզ, եթէ
չդառնաք ու չլինէք մանուկների պէս, երկնքի արքայութիւնը չէք մտնի:

<span id="an_18:4">18:4</span> Արդ, ով իր անձը խոնարհեցնում է ինչպէս այս
մանուկը, երկնքի արքայութեան մէջ նա՛ է մեծ:

<span id="an_18:5">18:5</span> Եւ ով որ իմ անունով մի այսպիսի մանուկ
ընդունելու լինի, ի՛նձ կ՚ընդունի:

<span id="an_18:6">18:6</span> Եւ ով որ ինձ հաւատացող այս փոքրիկներից
մէկին գայթակղեցնի, նրա համար լաւ կը լինի, որ նրա պարանոցից էշի երկանաքար
կախուի, եւ նա սուզուի ծովի խորքը:

<span id="an_18:7">18:7</span> Վա՜յ աշխարհին՝ գայթակղութիւնների
պատճառով. գայթակղութիւններ պէտք է որ գան, բայց վա՜յ այն մարդուն, որի
միջոցով կը գայ գայթակղութիւնը:

<span id="an_18:8">18:8</span> Եթէ քո ձեռքը կամ ոտքը քեզ գայթակղեցնում
է, կտրի՛ր այն եւ դէ՛ն գցիր քեզնից. լաւ է, որ դու մէկ ձեռքով կամ կաղ
մտնես կեանք, քան երկու ձեռք ու երկու ոտք ունենաս եւ յաւիտենական կրակի
մէջ ընկնես:

<span id="an_18:9">18:9</span> Եւ եթէ քո աչքն է գայթակղեցնում քեզ,
հանի՛ր այն եւ դէ՛ն գցիր քեզնից. լաւ է, որ դու միականի մտնես կեանք, քան
երկու աչք ունենաս եւ ընկնես գեհենի կրակը:

<span id="an_18:10">18:10</span> Զգո՛յշ եղէք, որ այս փոքրիկներից մէկին
չարհամարհէք. ասում եմ ձեզ, որ երկնքում նրանց հրեշտակները մշտապէս տեսնում
են երեսն իմ Հօր, որ երկնքում է.

<span id="an_18:11">18:11</span> որովհետեւ մարդու Որդին եկաւ փրկելու
կորածը»:

<span id="an_18:12">18:12</span> «Ձեզ ինչպէ՞ս է թւում. եթէ մի մարդ
հարիւր ոչխար ունենայ, եւ նրանցից մէկը մոլորուի, իննսունինը ոչխարը լերան
վրայ չի՞ թողնի ու գնայ որոնելու մոլորուածին:

<span id="an_18:13">18:13</span> Եւ եթէ պատահի, որ այն գտնի, ճշմարիտ եմ
ասում ձեզ, թէ նրա վրայ աւելի կ՚ուրախանայ, քան իննսունիննի վրայ, որ
մոլորուած չեն:

<span id="an_18:14">18:14</span> Այսպէս՝ իմ երկնաւոր Հօր կամքը չէ, որ
այս փոքրիկներից մէկը կորչի»:

<span id="an_18:15">18:15</span> «Եթէ եղբայրդ քո դէմ մեղանչի, գնա
յանդիմանի՛ր նրան, երբ դու եւ նա մենակ էք. եթէ քեզ լսի, քո եղբօրը
շահեցիր:

<span id="an_18:16">18:16</span> Իսկ եթէ քեզ չլսի, ա՛ռ քեզ հետ մէկին եւ
կամ երկուսին, որպէսզի երկու կամ երեք վկաների բերանով հաստատուի ամէն ինչ:

<span id="an_18:17">18:17</span> Իսկ եթէ նրանց էլ չլսի, կ՚ասես
հաւատացեալների ժողովում. իսկ եթէ նրանց էլ չլսի, թող նա քեզ համար լինի
ինչպէս հեթանոսը եւ մաքսաւորը:

<span id="an_18:18">18:18</span> Ճշմարիտ եմ ասում ձեզ, ինչ որ կապէք
երկրի վրայ, կապուած պիտի լինի երկնքում: Եւ ինչ որ արձակէք երկրի վրայ,
թող արձակուած լինի երկնքում:

<span id="an_18:19">18:19</span> Դարձեալ ձեզ ասում եմ. եթէ ձեզնից
երկուսը միաբանուեն երկրի վրայ որեւէ խնդրանքի համար, ինչ էլ որ խնդրեն, կը
կատարուի նրանց համար իմ Հօր կողմից, որ երկնքում է.

<span id="an_18:20">18:20</span> որովհետեւ ուր երկու կամ երեք հոգի
հաւաքուած լինեն իմ անունով, այնտեղ եմ ես, նրանց մէջ»:

<span id="an_18:21">18:21</span> Այն ժամանակ Պետրոսը մօտեցաւ նրան ու
ասաց. «Տէ՛ր, քանի՞ անգամ, եթէ եղբայրս իմ դէմ մեղանչի, պէտք է ներեմ նրան.
մինչեւ եօ՞թն անգամ»:

<span id="an_18:22">18:22</span> Յիսուս նրան ասաց. «Քեզ չեմ ասում, թէ՝
մինչեւ եօթն անգամ, այլ՝ մինչեւ եօթանասուն անգամ եօթը»:

<span id="an_18:23">18:23</span> «Այսպէս, երկնքի արքայութիւնը նմանւում է
մի թագաւորի, որ կամեցաւ ծառաների հետ իր հաշիւները կարգադրել:

<span id="an_18:24">18:24</span> Եւ երբ սկսեց հաշիւն ընդունել, նրա մօտ
բերուեց տասը հազար քանքարի մի պարտապան:

<span id="an_18:25">18:25</span> Եւ քանի որ նա վճարելու բան չունէր, նրա
տէրը հրամայեց վաճառել նրան եւ նրա կնոջն ու որդիներին եւ այն ամէնը, ինչ
նա ունէր, եւ պարտքը հատուցել:

<span id="an_18:26">18:26</span> Եւ ծառան գետին ընկնելով՝ երկրպագում էր
նրան եւ ասում. «Համբերո՛ղ եղիր իմ հանդէպ, եւ բոլորը կը վճարեմ քեզ»:

<span id="an_18:27">18:27</span> Այդ ծառայի տէրը, գթալով, արձակեց նրան
եւ պարտքը նրան շնորհեց:

<span id="an_18:28">18:28</span> Իսկ ծառան դուրս ելնելով՝ գտաւ իր
ծառայակիցներից մէկին, որ իրեն հարիւր դահեկան պարտք էր: Եւ նրան բռնելով՝
խեղդում էր ու ասում. «Վճարի՛ր ինձ, ինչ որ պարտք ես»:

<span id="an_18:29">18:29</span> Իսկ ծառայակիցը, ընկնելով նրա ոտքերը,
աղաչում էր նրան եւ ասում. «Համբերո՛ղ եղիր իմ հանդէպ, եւ կը վճարեմ քեզ»:

<span id="an_18:30">18:30</span> Իսկ սա չէր կամենում. գնաց նրան բանտ
նետել տուեց, մինչեւ որ պարտքը վճարէր:

<span id="an_18:31">18:31</span> Նրա ծառայակիցները, երբ տեսան եղածը, շատ
տրտմեցին եւ եկան ու իրենց տիրոջը պատմեցին այն ամէնը, ինչ եղել էր:

<span id="an_18:32">18:32</span> Այն ժամանակ տէրը կանչեց նրան եւ ասաց.
«Չա՛ր ծառայ, քո ամբողջ պարտքը քեզ շնորհեցի նրա համար, որ աղաչեցիր ինձ.

<span id="an_18:33">18:33</span> իսկ պէտք չէ՞ր, որ դու էլ գթայիր քո
ծառայակցին, ինչպէս ես էլ քեզ գթացի»:

<span id="an_18:34">18:34</span> Եւ նրա տէրը բարկանալով՝ նրան յանձնեց
դահիճներին, մինչեւ որ հատուցէր բոլոր պարտքերը:

<span id="an_18:35">18:35</span> Նոյնը պիտի անի ձեզ եւ իմ Հայրը, որ
երկնքում է, եթէ ձեզանից իւրաքանչիւրը սրտանց չների իր եղբօրը՝ նրա
յանցանքները»:

<span id="an_19:1">19:1</span> Եւ երբ Յիսուս աւարտեց այս խօսքերը,
Գալիլիայից տեղափոխուեց եւ եկաւ Հրէաստանի սահմանները, Յորդանանի միւս
կողմը:

<span id="an_19:2">19:2</span> Եւ նրա յետեւից բազում ժողովուրդ գնաց, եւ
այնտեղ նրանց բժշկեց:

<span id="an_19:3">19:3</span> Եւ փարիսեցիները, մօտենալով նրան, փորձեցին
եւ ասացին. «Օրինաւո՞ր է, որ մէկն իր կնոջը արձակի ամէն մի յանցանքի
պատճառով»:

<span id="an_19:4">19:4</span> Նա պատասխանեց նրանց եւ ասաց. «Դուք չէ՞ք
կարդացել, թէ նա, ով սկզբից ստեղծեց, արու եւ էգ արեց նրանց եւ ասաց.

<span id="an_19:5">19:5</span> դրա համար տղամարդը պիտի թողնի հօրը եւ
մօրը ու պիտի գնայ իր կնոջ յետեւից. եւ երկուսը մէկ մարմին պիտի լինեն:

<span id="an_19:6">19:6</span> Ապա ուրեմն՝ ոչ թէ երկու, այլ մէկ մարմին
են: Արդ, ինչ որ Աստուած միացրեց, մարդը թող չբաժանի»:

<span id="an_19:7">19:7</span> Նրան ասացին. «Իսկ Մովսէսը ինչո՞ւ մեզ
պատուիրեց ապահարզանի թուղթ տալ ու արձակել»:

<span id="an_19:8">19:8</span> Յիսուս նրանց ասաց. «Մովսէսը ձեր
խստասրտութեան պատճառով ձեզ թոյլ տուեց արձակել ձեր կանանց, բայց սկզբից
այդպէս չի եղել:

<span id="an_19:9">19:9</span> Սակայն ասում եմ ձեզ, թէ ով իր կնոջն
արձակում է, եւ դա պոռնկութեան պատճառով չէ, եւ ուրիշին է առնում, շնանում
է. շնանում է եւ նա, ով արձակուածին է առնում»:

<span id="an_19:10">19:10</span> Իր աշակերտները նրան ասացին. «Եթէ
այդպիսին է պարագան մարդու եւ կնոջ համար, լաւ է չամուսնանալ»:

<span id="an_19:11">19:11</span> Եւ նա նրանց ասաց. «Բոլորն ընդունակ չեն
այդ բանին, այլ՝ նրանք, որոնց տրուած է.

<span id="an_19:12">19:12</span> որովհետեւ կան ներքինիներ, որոնք իրենց
մօր որովայնից այդպէս են ծնուել. կան ներքինիներ էլ, որոնք մարդկանց կողմից
են ներքինի դարձել. ներքինիներ էլ կան, որոնք երկնքի արքայութեան համար
իրենք իրենց ներքինիներ են դարձր»լ. ով կարող է տան»լ« թող տանի»:

<span id="an_19:13">19:13</span> Այն ժամանակ նրա մօտ մանուկներ
բերուեցին, որ նրանց վրայ ձեռք դնի ու աղօթք անի. իսկ նրա աշակերտները
սաստում էին բերողներին:

<span id="an_19:14">19:14</span> Յիսուս ասաց. «Թո՛յլ տուէք այդ
մանուկներին եւ մի՛ արգելէք, որ նրանք ինձ մօտ գան, որովհետեւ երկնքի
արքայութիւնը այդպիսիներինն է»:

<span id="an_19:15">19:15</span> Եւ նրանց վրայ ձեռք դրեց ու այդտեղից
գնաց:

<span id="an_19:16">19:16</span> Եւ ահա մէկը մօտենալով նրան՝ ասաց.
«Բարի՛ վարդապետ, ի՞նչ բարիք գործեմ, որ յաւիտենական կեանքն ունենամ»:

<span id="an_19:17">19:17</span> Եւ նա նրան ասաց. «Ինչո՞ւ ես ինձ բարու
մասին հարցնում. մէ՛կ է բարին. եթէ կամենում ես յաւիտենական կեանքը մտնել,
պահի՛ր պատուիրանները»:

<span id="an_19:18">19:18</span> Նա ասաց. «Որո՞նք»: Յիսուս նրան ասաց.
«Մի սպանիրը, մի շնանարը, մի գողանարը, սուտ մի վկայիրը,

<span id="an_19:19">19:19</span> քո հօրն ու մօրը մեծարիրը եւ քո ընկերոջը
քո անձի պէս պիտի սիրեսը»:

<span id="an_19:20">19:20</span> Երիտասարդը նրան ասաց. «Այդ բոլորը իմ
մանկութիւնից ի վեր պահել եմ. արդ, էլ ի՞նչ բանով պակաս եմ դեռ»:

<span id="an_19:21">19:21</span> Յիսուս նրան ասաց. «Եթէ կամենում ես
կատարեալ լինել, գնա վաճառի՛ր քո ունեցուածքը ու տո՛ւր աղքատներին. եւ
երկնքում գանձեր կ՚ունենաս. եւ դու արի՛ իմ յետեւից»:

<span id="an_19:22">19:22</span> Երբ երիտասարդը այս խօսքը լսեց, տրտմած
գնաց. որովհետեւ շատ հարստութիւն ունէր:

<span id="an_19:23">19:23</span> Յիսուս աշակերտներին ասաց. «Ճշմարիտ եմ
ասում ձեզ, որ հարուստը դժուարութեամբ կը մտնի երկնքի արքայութիւնը:

<span id="an_19:24">19:24</span> Դարձեալ ասում եմ ձեզ՝ աւելի հեշտ է, որ
պարանը ասեղի ծակով մտնի, քան թէ հարուստը՝ Աստծու արքայութիւնը»:

<span id="an_19:25">19:25</span> Երբ աշակերտները այս լսեցին, շատ
զարմացան ու ասացին. «Իսկ ո՞վ կը կարողանայ փրկուել»:

<span id="an_19:26">19:26</span> Յիսուս նրանց նայեց եւ ասաց. «Մարդկանց
համար այդ անկարելի է, բայց Աստծու համար ամէն ինչ կարելի է»:

<span id="an_19:27">19:27</span> Այն ժամանակ Պետրոսը պատասխան տուեց ու
ասաց նրան. «Ահա՛ւասիկ, մենք թողեցինք ամէն բան եւ եկանք քո յետեւից. արդ,
մենք ի՞նչ կ՚ունենանք»:

<span id="an_19:28">19:28</span> Յիսուս նրանց ասաց. «Ճշմարիտ եմ ասում
ձեզ, թէ դուք, որ եկաք իմ յետեւից, երկրորդ գալստեան, երբ որ մարդու Որդին
իր փառքի աթոռին կը նստի, դուք էլ կը նստէք տասներկու աթոռների վրայ՝
դատելու Իսրայէլի տասներկու ցեղերին:

<span id="an_19:29">19:29</span> Եւ ամէն ոք, որ թողել է տուն կամ
եղբայրներ, կամ քոյրեր, կամ հայր, կամ մայր, կամ կին, կամ որդիներ, կամ
ագարակներ՝ իմ անուան համար, հարիւրապատիկ պիտի ստանայ եւ յաւիտենական
կեանքը պիտի ժառանգի:

<span id="an_19:30">19:30</span> Շատ առաջիններ վերջին պիտի լինեն, եւ
վերջիններ՝ առաջին»:

<span id="an_20:1">20:1</span> «Երկնքի արքայութիւնը նման է մի տանուտէրի,
որ առաւօտեան ելաւ իր այգու համար մշակներ վարձելու:

<span id="an_20:2">20:2</span> Եւ մշակների օրավարձը մէկ դահեկան
սակարկելով՝ նրանց ուղարկեց իր այգին:

<span id="an_20:3">20:3</span> Եւ առաւօտեան ժամը իննի մօտ դուրս ելնելով՝
տեսաւ ուրիշների, որ պարապ կանգնել էին հրապարակում:

<span id="an_20:4">20:4</span> Նրանց էլ ասաց. «Դո՛ւք էլ գնացէք իմ այգին,
եւ ինչ որ արժան է, կը տամ ձեզ»:

<span id="an_20:5">20:5</span> Նրանք եւս գնացին: Եւ դարձեալ դուրս
ելնելով կէսօրին ու կէսօրից յետոյ ժամը երեքի մօտ՝ նոյն ձեւով արեց:

<span id="an_20:6">20:6</span> Եւ ժամը հինգի մօտ դուրս ելնելով՝ գտաւ
ուրիշների, որ պարապ կանգնել էին. նրանց ասաց. «Ինչո՞ւ էք այստեղ ամբողջ
օրը պարապ կանգնել»:

<span id="an_20:7">20:7</span> Նրան ասացին. «Որովհետեւ մեզ ոչ ոք
չվարձեց»: Նրանց ասաց. «Դո՛ւք էլ գնացէք այգին, եւ ինչ որ արժան է, կը
ստանաք»:

<span id="an_20:8">20:8</span> Եւ երբ երեկոյ եղաւ, այգու տէրը իր
գործավարին ասաց. «Կանչի՛ր մշակներին եւ տո՛ւր նրանց վարձը՝ սկսած
վերջիններից մինչեւ առաջինները»:

<span id="an_20:9">20:9</span> Երբ եկան ժամը հինգի մօտ վարձուածները,
իւրաքանչիւրը մէկ դահեկան ստացաւ:

<span id="an_20:10">20:10</span> Առաջիններն էլ գալով՝ կարծում էին, թէ
աւելի կը ստանան, բայց նրանք էլ իւրաքանչիւրը մէկ դահեկան ստացան:

<span id="an_20:11">20:11</span> Երբ առան, տրտնջում էին տանտիրոջից ու
ասում.

<span id="an_20:12">20:12</span> «Դրանք՝ այդ վերջինները, մէկ ժամ գործ
արեցին, իսկ դու դրանց հաւասար արեցիր մեզ, որ տարանք օրուայ ծանրութիւնը
եւ տօթը»:

<span id="an_20:13">20:13</span> Նա պատասխանեց նրանցից մէկին եւ ասաց.
«Ընկե՛ր, քեզ չեմ զրկում. չէ՞ որ ինձ հետ մէկ դահեկանի սակարկեցիր.

<span id="an_20:14">20:14</span> ստացի՛ր քոնը եւ գնա՛. այս վերջիններին
կամենում եմ տալ որքան եւ քեզ.

<span id="an_20:15">20:15</span> միթէ իրաւունք չունե՞մ իմ ունեցածի հետ
վարուելու, ինչպէս կամենում եմ: Կամ թէ՝ նախանձո՞ւմ ես, որ ես առատաձեռն
եմ»:

<span id="an_20:16">20:16</span> Այսպէս, վերջինները առաջին պիտի լինեն,
եւ առաջինները՝ վերջին. որովհետեւ բազում են կանչուածները, բայց սակաւ են
ընտրեալները»:

<span id="an_20:17">20:17</span> Երբ Յիսուս Երուսաղէմ էր բարձրանում,
Տասներկուսին առանձին իր հետ վերցրեց եւ ճանապարհին ասաց նրանց.

<span id="an_20:18">20:18</span> «Ահաւասիկ Երուսաղէմ ենք բարձրանում, եւ
մարդու Որդին պիտի մատնուի քահանայապետերին ու օրէնսգէտներին. եւ նրան
մահուան պիտի դատապարտեն

<span id="an_20:19">20:19</span> ու նրան հեթանոսներին պիտի մատնեն՝
ծաղրուելու, ծեծուելու եւ խաչը հանուելու համար, սակայն նա երրորդ օրը
յարութիւն պիտի առնի»:

<span id="an_20:20">20:20</span> Այն ժամանակ նրան մօտեցաւ Զեբեդէոսի
որդիների մայրը՝ իր որդիների հետ միասին. նա երկրպագում էր ու նրանից մի
բան ուզում:

<span id="an_20:21">20:21</span> Եւ նա նրան ասաց. «Ի՞նչ ես ուզում»: Կինն
ասաց նրան. «Ասա՛, որ սրանք՝ իմ այս երկու որդիները, նստեն քո արքայութեան
մէջ, մէկը՝ քո աջ կողմում եւ միւսը՝ ձախ կողմում»:

<span id="an_20:22">20:22</span> Յիսուս պատասխանեց եւ ասաց. «Չէք
իմանում՝ ինչ էք խնդրում. կարո՞ղ էք խմել այն բաժակը, որը ես խմելու եմ.
կամ՝ մկրտուել այն մկրտութեամբ, որով ես մկրտուելու եմ»: Նրան ասացին՝
կարող ենք:

<span id="an_20:23">20:23</span> Յիսուս նրանց ասաց. «Իմ բաժակը կը խմէք,
եւ այն մկրտութեամբ, որով ես մկրտւում եմ, կը մկրտուէք, բայց նստեցնել իմ
աջ եւ ձախ կողմերում՝ ես չէ, որ կը տամ, այլ այդ նրանց համար է, որոնց
տրուած է իմ Հօրից»:

<span id="an_20:24">20:24</span> Եւ տասը աշակերտները, այս լսելով,
բարկացան երկու եղբայրների վրայ:

<span id="an_20:25">20:25</span> Յիսուս նրանց իր մօտ կանչեց ու ասաց.
«Գիտէք, որ ազգերի իշխանաւորները տիրում են ազգերի վրայ, եւ մեծամեծները
իշխում են նրանց վրայ:

<span id="an_20:26">20:26</span> Ձեր մէջ եւս չպէտք է այդպէս լինի. այլ
ձեզնից ով կը կամենայ մեծ լինել, ձեր ծառան պիտի լինի.

<span id="an_20:27">20:27</span> եւ ձեզնից ով կը կամենայ առաջին լինել,
ձեր ծառան պիտի լինի.

<span id="an_20:28">20:28</span> ինչպէս որ մարդու Որդին չեկաւ
ծառայութիւն ընդունելու, այլ ծառայելու եւ իր անձը տալու որպէս փրկանք
շատերի փոխարէն»:

<span id="an_20:29">20:29</span> Եւ երբ նրանք Երիքովից դուրս էին գալիս,
Յիսուսի յետեւից բազում ժողովուրդ գնաց:

<span id="an_20:30">20:30</span> Եւ ահա երկու կոյրեր նստած էին ճանապարհի
եզերքին: Երբ լսեցին, թէ Յիսուս անցնում է, աղաղակեցին ու ասացին.
«Ողորմի՛ր մեզ, Յիսո՛ւս, Դաւթի՛ Որդի»:

<span id="an_20:31">20:31</span> Եւ ամբոխը յանդիմանեց նրանց, որ լռեն:
Իսկ նրանք առաւել եւս աղաղակում էին ու ասում. «Ողորմի՛ր մեզ, Տէ՛ր, Դաւթի՛
Որդի»:

<span id="an_20:32">20:32</span> Յիսուս տեղում կանգ առաւ, կանչեց նրանց
եւ ասաց. «Ի՞նչ էք կամենում, որ ձեզ անեմ»:

<span id="an_20:33">20:33</span> Նրան ասացին. «Որ մեր աչքերը բացուեն,
Տէ՛ր»:

<span id="an_20:34">20:34</span> Եւ գթալով՝ Յիսուս դիպաւ նրանց աչքերին,
եւ նրանք իսկոյն տեսան ու գնացին նրա յետեւից:

<span id="an_21:1">21:1</span> Երբ Երուսաղէմին մօտեցան եւ եկան Բեթփագէ,
Ձիթենեաց լերան մօտ, այն ժամանակ Յիսուս իր աշակերտներից երկուսին ուղարկեց
ու նրանց ասաց.

<span id="an_21:2">21:2</span> «Գնացէ՛ք այդ գիւղը, որ ձեր դիմացն է, եւ
այնտեղ կը գտնէք կապուած մի էշ եւ նրա հետ՝ մի քուռակ. արձակեցէ՛ք բերէք
ինձ:

<span id="an_21:3">21:3</span> Եւ եթէ մէկը ձեզ բան ասի, կ՚ասէք, որ
Տիրոջը պէտք են. եւ նա իսկոյն դրանք կ՚ուղարկի»:

<span id="an_21:4">21:4</span> Բայց այս բոլորը եղաւ, որպէսզի կատարուի
մարգարէի խօսքը, որ ասում է.

<span id="an_21:5">21:5</span> «Ասացէ՛ք Սիոնի դստերը, ահա դէպի քեզ է
գալիս քո թագաւորը՝ հեզ եւ նստած էշի ու էշի քուռակի վրայ»:

<span id="an_21:6">21:6</span> Աշակերտները գնացին եւ արեցին, ինչպէս
Յիսուս իրենց հրամայել էր.

<span id="an_21:7">21:7</span> եւ էշն ու քուռակը բերեցին, նրանց վրայ
զգեստներ գցեցին. եւ նա նստեց դրանց վրայ:

<span id="an_21:8">21:8</span> Եւ բազում ժողովուրդ իրենց զգեստները
փռեցին ճանապարհի վրայ, իսկ ուրիշներ ծառերից ճիւղեր էին կտրում ու սփռում
ճանապարհի վրայ:

<span id="an_21:9">21:9</span> Առաջից եւ յետեւից գնացող ժողովրդի
բազմութիւնը աղաղակում էր ու ասում. «Օրհնութի՜ւն Դաւթի Որդուն, օրհնեա՜լ է
նա, որ գալիս է Տիրոջ անունով, օրհնութի՜ւն՝ բարձունքներում»:

<span id="an_21:10">21:10</span> Եւ երբ նա մտաւ Երուսաղէմ, ամբողջ քաղաքը
դղրդաց, եւ ասում էին՝ ո՞վ է սա:

<span id="an_21:11">21:11</span> Իսկ ժողովրդի բազմութիւնն ասում էր. «Սա
Յիսուս մարգարէն է, որ Գալիլիայի Նազարէթ քաղաքից է»:

<span id="an_21:12">21:12</span> Եւ Յիսուս մտաւ տաճար ու դուրս հանեց
բոլոր նրանց, որ տաճարի մէջ վաճառում ու գնումներ էին անում. նա շուռ տուեց
լումայափոխների սեղաններն ու աղաւնեվաճառների աթոռները:

<span id="an_21:13">21:13</span> Եւ նրանց ասաց. «Գրուած է՝ իմ տունը
աղօթքի տուն պիտի կոչուի, իսկ դուք աւազակների որջ էք արել այդ»:

<span id="an_21:14">21:14</span> Տաճարի մէջ կոյրեր եւ կաղեր Յիսուսին
մօտեցան, եւ նա բժշկեց նրանց:

<span id="an_21:15">21:15</span> Երբ քահանայապետներն ու օրէնսգէտները
տեսան այն սքանչելիքները, որ նա արեց, եւ մանուկներին, որ տաճարի մէջ
աղաղակում էին ու ասում՝ օրհնութի՜ւն Դաւթի Որդուն, բարկացան.

<span id="an_21:16">21:16</span> եւ ասացին նրան. «Լսո՞ւմ ես՝ դրանք ինչ
են ասում»: Յիսուս նրանց ասաց. «Այո՛, դուք չէ՞ք կարդացել, թէ՝ երեխաների
ու ծծկերների բերանով օրհնութիւն կատարեցիր»:

<span id="an_21:17">21:17</span> Եւ նրանց թողնելով՝ ելաւ քաղաքից դուրս,
դէպի Բեթանիա. եւ այնտեղ գիշերեց:

<span id="an_21:18">21:18</span> Եւ առաւօտեան երբ քաղաք վերադարձաւ, քաղց
զգաց:

<span id="an_21:19">21:19</span> Եւ ճանապարհի վրայ մի թզենի տեսնելով՝
եկաւ դէպի այն եւ նրա վրայ ոչինչ չգտաւ, այլ միայն՝ տերեւ: Եւ թզենուն
ասաց. «Այսուհետեւ քեզնից յաւիտեան պտուղ թող չլինի»: Եւ նոյն պահին թզենին
չորացաւ:

<span id="an_21:20">21:20</span> Երբ աշակերտները այս տեսան, զարմացան ու
ասացին. «Ինչպէ՞ս թզենին իսկոյն չորացաւ»:

<span id="an_21:21">21:21</span> Յիսուս պատասխանեց եւ ասաց նրանց.
«Ճշմարիտ եմ ասում ձեզ, եթէ հաւատ ունենաք եւ չերկմտէք, ոչ միայն կ՚անէք
այդ թզենուն պատահածը, այլ թէկուզ եւ այդ լերանն ասէք՝ ելի՛ր ու ծովն
ընկիր, այն կը կատարուի:

<span id="an_21:22">21:22</span> Եւ ամէն ինչ, որ ուզէք աղօթքի մէջ
հաւատով, կը ստանաք»:

<span id="an_21:23">21:23</span> Եւ երբ տաճար եկաւ, մինչ ուսուցանում էր,
նրան մօտեցան քահանայապետները, ժողովրդի ծերերը եւ ասացին. «Ի՞նչ
իշխանութեամբ ես այդ անում, եւ ո՞վ տուեց քեզ այդ իշխանութիւնը»:

<span id="an_21:24">21:24</span> Յիսուս պատասխանեց եւ ասաց նրանց. «Ես էլ
ձեզ մի բան հարցնեմ. եթէ ինձ ասէք, ես էլ ձե՛զ կ՚ասեմ, թէ ինչ իշխանութեամբ
եմ այս անում:

<span id="an_21:25">21:25</span> Յովհաննէսի մկրտութիւնը որտեղի՞ց էր՝
երկնքի՞ց, թէ՞՝ մարդկանցից»: Նրանք իրար մէջ խորհուրդ էին անում ու ասում.
«Եթէ ասենք՝ երկնքից, մեզ կ՚ասի՝ իսկ ինչո՞ւ չհաւատացիք նրան.

<span id="an_21:26">21:26</span> իսկ եթէ ասենք՝ մարդկանցից, ժողովրդից
վախենում ենք, որովհետեւ բոլորն էլ Յովհաննէսին որպէս մարգարէ են
ընդունում»:

<span id="an_21:27">21:27</span> Պատասխանեցին Յիսուսին ու ասացին՝
չգիտենք: Նա էլ նրանց ասաց. «Ես էլ ձեզ չեմ ասի, թէ ինչ իշխանութեամբ եմ
այս անում»:

<span id="an_21:28">21:28</span> «Բայց ինչպէ՞ս է ձեզ թւում. մի մարդ
երկու որդի ունէր: Առաջինին մօտենալով՝ նա ասաց. «Որդեա՛կ, գնա՛ այսօր
աշխատի՛ր այգում»:

<span id="an_21:29">21:29</span> Սա պատասխանեց ու ասաց. «Գնում եմ,
տէ՛ր». ու չգնաց:

<span id="an_21:30">21:30</span> Մօտեցաւ միւսին էլ եւ նոյնն ասաց: Սա
պատասխանեց ու ասաց. «Չեմ ուզում»: Բայց յետոյ զղջաց եւ գնաց այգին:

<span id="an_21:31">21:31</span> Արդ, երկուսից ո՞վ կատարեց հօր կամքը»:
Նրանք ասացին՝ վերջինը: Յիսուս նրանց ասաց. «Ճշմարիտ եմ ասում ձեզ, որ
մաքսաւորներ ու պոռնիկներ ձեզնից առաջ պիտի հասնեն արքայութիւն,

<span id="an_21:32">21:32</span> որովհետեւ Յովհաննէսը արդարութեան
ճանապարհով եկաւ, եւ նրան չհաւատացիք. իսկ մաքսաւորներ ու պոռնիկներ
հաւատացին նրան. եւ դուք այդ տեսաք եւ յետոյ էլ չզղջացիք, որ նրան
հաւատայիք»:

<span id="an_21:33">21:33</span> «Լսեցէ՛ք մի այլ առակ. մի տանուտէր կար,
որ այգի տնկեց եւ այն ցանկապատեց ու նրա մէջ հնձան փորեց եւ աշտարակ շինեց.
ապա այն վարձու տուեց մշակներին եւ գնաց հեռու երկիր:

<span id="an_21:34">21:34</span> Երբ պտղի ժամանակը մօտեցաւ, իր ծառաներին
ուղարկեց այն մշակների մօտ, որպէսզի բերքից իր բաժինը առնեն:

<span id="an_21:35">21:35</span> Իսկ մշակները նրա ծառաներին բռնելով՝
մէկին տանջեցին, մէկին սպանեցին, մէկին քարկոծեցին:

<span id="an_21:36">21:36</span> Դարձեալ ուրիշ ծառաներ ուղարկեց՝ թուով
աւելի, քան առաջինները: Եւ սրանց էլ նոյնն արեցին:

<span id="an_21:37">21:37</span> Յետոյ նրանց մօտ ուղարկեց իր որդուն ու
ասաց՝ թերեւս իմ այս որդուց ամաչեն:

<span id="an_21:38">21:38</span> Իսկ մշակները, երբ տեսան որդուն, իրենց
մտքում ասացին՝ սա է ժառանգը, եկէք սպանենք սրան եւ սրա ժառանգութիւնը մենք
սեփականացնենք:

<span id="an_21:39">21:39</span> Եւ նրան բռնեցին հանեցին այգուց դուրս եւ
սպանեցին:

<span id="an_21:40">21:40</span> Արդ, երբ այգու տէրը գայ, այդ մշակներին
ի՞նչ կ՚անի»:

<span id="an_21:41">21:41</span> Նրանք ասացին նրան. «Չարերին չարաչար
կ՚ոչնչացնի եւ այգին կը տայ այլ մշակների, որոնք նրան կը տան պտուղներն
իրենց ժամանակին»:

<span id="an_21:42">21:42</span> Յիսուս նրանց ասաց. «Սուրբ Գրքերում
երբեւիցէ չէ՞ք կարդացել՝ այն վէմը, որ կառուցողները անարգեցին, նա՛ է, որ
եղաւ անկիւնաքար. Տիրոջից եղաւ այս, եւ մեր աչքին սքանչելի է:

<span id="an_21:43">21:43</span> Դրա համար ասում եմ ձեզ, որ ձեզնից կը
վերցուի Աստծու արքայութիւնը եւ կը տրուի այն ազգին, որ պտղաբեր կը դարձնի
այն:

<span id="an_21:44">21:44</span> Եւ ով այս վէմի վրայ ընկնի, կը փշրուի,
եւ ում վրայ այն ընկնի, նրան կը ճզմի»:

<span id="an_21:45">21:45</span> Երբ քահանայապետները եւ օրէնսգէտներ ու
փարիսեցիներ նրա առակները լսեցին, իմացան, որ իրենց համար ասաց:

<span id="an_21:46">21:46</span> Եւ ուզում էին նրան բռնել, բայց վախեցան
ժողովրդից, քանի որ իբրեւ մարգարէ էին ընդունում նրան:

<span id="an_22:1">22:1</span> Յիսուս դարձեալ պատասխանեց եւ առակներով
ասաց նրանց.

<span id="an_22:2">22:2</span> «Երկընքի արքայութիւնը նմանուեց մի
թագաւորի, որ իր որդու համար հարսանիք արեց:

<span id="an_22:3">22:3</span> Եւ ուղարկեց իր ծառաներին՝ հրաւիրուածներին
հարսանիքի կանչելու. ու նրանք չուզեցին գալ:

<span id="an_22:4">22:4</span> Դարձեալ ուրիշ ծառաներ ուղարկեց՝ ասելով.
«Հրաւիրուածներին ասացէ՛ք՝ ահա իմ ճաշկերոյթը պատրաստեցի. իմ զուարակները
եւ իմ պարարտ անասունները մորթուած են, ու ամէն ինչ պատրաստ է, եկէ՛ք
հարսանիքի»:

<span id="an_22:5">22:5</span> Սակայն նրանք, բանի տեղ չդնելով, գնացին՝
մէկն իր ագարակը, մէկն իր առեւտրին.

<span id="an_22:6">22:6</span> ուրիշներ էլ բռնեցին նրա ծառաներին,
անպատուեցին ու սպանեցին:

<span id="an_22:7">22:7</span> Իսկ թագաւորը երբ լսեց, բարկացաւ եւ իր
զօրքն ուղարկեց ու բնաջնջեց սպանողներին եւ այրեց նրանց քաղաքը:

<span id="an_22:8">22:8</span> Ապա իր ծառաներին ասաց. «Հարսանիքը պատրաստ
է, բայց հրաւիրուածները արժանի չէին:

<span id="an_22:9">22:9</span> Արդ, գնացէ՛ք հրապարակները եւ ում որ
գտնէք, կանչեցէ՛ք հարսանիքի»:

<span id="an_22:10">22:10</span> Եւ ծառաները ճանապարհների վրայ ելնելով՝
հաւաքեցին բոլոր նրանց, ում գտան՝ ե՛ւ չարերին, ե՛ւ բարիներին. եւ
հարսանիքը լցուեց հրաւիրուածներով:

<span id="an_22:11">22:11</span> Եւ երբ թագաւորը ներս մտաւ
հրաւիրուածներին նայելու, այնտեղ տեսաւ մի մարդու, որ հարսանիքի զգեստ չէր
հագել, ու նրան ասաց.

<span id="an_22:12">22:12</span> «Ընկե՛ր, որ հարսանիքի զգեստ չունէիր,
ինչպէ՞ս այստեղ մտար»: Եւ նա պապանձուեց:

<span id="an_22:13">22:13</span> Այն ժամանակ թագաւորը ծառաներին ասաց.
«Կապեցէ՛ք դրա ոտքերն ու ձեռքերը եւ դո՛ւրս հանեցէք դրան, արտաքին խաւարը.
այնտեղ կը լինի լաց եւ ատամների կրճտում.

<span id="an_22:14">22:14</span> որովհետեւ կանչուածները բազում են, իսկ
ընտրեալները՝ սակաւ»:

<span id="an_22:15">22:15</span> Այն ժամանակ փարիսեցիները գնացին
խորհուրդ արեցին նրա մասին, թէ ինչպէս խօսքերով նրան որոգայթ լարեն:

<span id="an_22:16">22:16</span> Եւ նրա մօտ ուղարկեցին իրենց
աշակերտներից ոմանց՝ հերովդէսականների հետ միասին եւ ասացին. «Վարդապե՛տ,
գիտենք, որ ճշմարտախօս ես եւ Աստծու ճանապարհը ճշմարտութեամբ ես
ուսուցանում. եւ ոչ մէկից չես քաշւում ու ոչ մի մարդու աչառութիւն չ»ս
անում:

<span id="an_22:17">22:17</span> Արդ, ասա՛ մեզ, ինչպէ՞ս է քեզ թւում.
պէ՞տք է հարկ տալ կայսրին, թէ՞՝ ոչ»:

<span id="an_22:18">22:18</span> Յիսուս հասկացաւ նրանց խորամանկութիւնն
ու ասաց. «Ինչո՞ւ էք ինձ փորձում, կեղծաւորնե՛ր,

<span id="an_22:19">22:19</span> ինձ հարկի դահեկա՛ն ցոյց տուէք»: Եւ
նրանք մի դահեկան բերեցին:

<span id="an_22:20">22:20</span> Եւ նա ասաց նրանց. «Այս պատկերը կամ գիրը
ո՞ւմն է»:

<span id="an_22:21">22:21</span> Նրանք ասացին՝ կայսրինը: Այն ժամանակ
նրանց ասաց. «Գնացէ՛ք, տուէ՛ք կայսրինը՝ կայսեր եւ Աստծունը՝ Աստծուն»:

<span id="an_22:22">22:22</span> Երբ այս լսեցին, զարմացան եւ թողեցին
նրան ու գնացին:

<span id="an_22:23">22:23</span> Նոյն օրը նրան մօտեցան սադուկեցիները,
որոնք ասում էին, թէ յարութիւն չկայ. հարց տուեցին նրան ու ասացին.

<span id="an_22:24">22:24</span> «Վարդապե՛տ, Մովսէսն ասաց, որ՝ եթէ մէկն
անժառանգ մեռնի, նրա եղբայրը նրա կնոջը պիտի առնի եւ իր եղբօրը զաւակ
հասցնի:

<span id="an_22:25">22:25</span> Մեզ մօտ եօթը եղբայրներ կային. առաջինը
կին առաւ ու ապա մեռաւ. եւ որովհետեւ զաւակ չունէր, կնոջն իր եղբօրը թողեց:

<span id="an_22:26">22:26</span> Նոյնպէս եւ երկրորդը եւ երրորդը, մինչեւ
եօթներորդը:

<span id="an_22:27">22:27</span> Բոլորից յետոյ կինն էլ մեռաւ:

<span id="an_22:28">22:28</span> Արդ, յարութեան ժամանակ եօթից ո՞ւմ կին
կը լինի նա, քանի որ բոլորն էլ նրան իբրեւ կին ունեցան»:

<span id="an_22:29">22:29</span> Յիսուս պատասխանեց նրանց ու ասաց.
«Մոլորուածնե՛ր, ո՛չ Գրքերն էք հասկանում եւ ո՛չ էլ Աստծու զօրութիւնը.

<span id="an_22:30">22:30</span> որովհետեւ յարութեան ժամանակ ո՛չ կին են
առնում եւ ո՛չ էլ մարդու գնում, այլ կը լինեն՝ ինչպէս հրեշտակները
երկնքում:

<span id="an_22:31">22:31</span> Բայց մեռելների յարութեան մասին չէ՞ք
կարդացել Աստծուց ձեզ ասուածը.

<span id="an_22:32">22:32</span> ե՛ս եմ Աբրահամի Աստուածը, Իսահակի
Աստուածը եւ Յակոբի Աստուածը. եւ Աստուած՝ մեռելների Աստուածը չէ, այլ՝
կենդանիների»:

<span id="an_22:33">22:33</span> Երբ ժողովուրդը այս լսեց, զարմացաւ նրա
ուսուցման վրայ:

<span id="an_22:34">22:34</span> Իսկ փարիսեցիները երբ լսեցին, թէ նա
պապանձեցրեց սադուկեցիներին, ի մի հաւաքուեցին.

<span id="an_22:35">22:35</span> եւ նրանցից մէկը նրան փորձելով՝ հարցրեց
ու ասաց.

<span id="an_22:36">22:36</span> «Վարդապե՛տ, Օրէնքի մէջ ո՞ր պատուիրանն է
մեծ»:

<span id="an_22:37">22:37</span> Եւ Յիսուս նրան ասաց. «Պիտի սիրես քո Տէր
Աստծուն քո ամբողջ սրտով, քո ամբողջ հոգով ու քո ամբողջ մտքով:

<span id="an_22:38">22:38</span> Այս է մեծը եւ առաջին պատուիրանը.

<span id="an_22:39">22:39</span> եւ երկրորդը սրա նման է. պիտի սիրես քո
ընկերոջը, ինչպէս քո անձը:

<span id="an_22:40">22:40</span> Այս երկու պատուիրաններից են կախուած
ամբողջ Օրէնքը եւ մարգարէները»:

<span id="an_22:41">22:41</span> Եւ երբ փարիսեցիները հաւաքուեցին, Յիսուս
նրանց հարցրեց ու ասաց.

<span id="an_22:42">22:42</span> «Ի՞նչ կարծիք ունէք Քրիստոսի մասին, ո՞ւմ
որդին է»: Նրան ասացին՝ Դաւթի:

<span id="an_22:43">22:43</span> Յիսուս նրանց ասաց. «Իսկ Դաւիթն ինչպէ՞ս
նրան Սուրբ Հոգով կոչում է Տէր եւ ասում է.

<span id="an_22:44">22:44</span> «Տէրն իմ տիրոջն ասաց՝ նստի՛ր իմ աջ
կողմում, մինչեւ որ քո թշնամիներին դնեմ քո ոտքերի տակ իբրեւ պատուանդան»:

<span id="an_22:45">22:45</span> Իսկ եթէ Դաւիթը նրան Տէր է կոչում,
ինչպէ՞ս նրա որդին կը լինի»:

<span id="an_22:46">22:46</span> Եւ ոչ ոք նրան մի բառ պատասխան
չկարողացաւ տալ: Եւ այդ օրուանից ոչ ոք չէր համարձակւում նրան մի որեւէ բան
հարցնել:

<span id="an_23:1">23:1</span> Այն ժամանակ Յիսուս խօսեց ժողովրդին եւ իր
աշակերտներին ու ասաց.

<span id="an_23:2">23:2</span> «Մովսէսի աթոռի վրայ նստեցին օրէնսգէտներն
ու փարիսեցիները.

<span id="an_23:3">23:3</span> ամէն ինչ, որ նրանք ձեզ ասեն, արէ՛ք եւ
պահեցէ՛ք, բայց մի՛ արէք ըստ նրանց գործերի, քանի որ ասում են, բայց չեն
անում:

<span id="an_23:4">23:4</span> Ծանր ու դժուարակիր բեռներ են կապում եւ
դնում մարդկանց ուսերի վրայ, բայց իրենց մատով անգամ չեն կամենում շարժել
դրանք:

<span id="an_23:5">23:5</span> Եւ իրենց բոլոր գործերն անում են՝ ի ցոյց
մարդկանց. լայնացնում են իրենց գրապանակները եւ երկարացնում են իրենց
զգեստների ծոպերը:

<span id="an_23:6">23:6</span> Սիրում են ընթրիքների ժամանակ պատուոյ
տեղերը, ժողովարաններում՝ նախապատիւ աթոռները եւ հրապարակներում ողջոյններ
առնել

<span id="an_23:7">23:7</span> ու մարդկանցից կոչուել՝ ռաբբի, որ
նշանակում է ուսուցիչ:

<span id="an_23:8">23:8</span> Բայց դուք որեւէ մէկին ուսուցիչ մի՛ կոչէք,
որովհետեւ ձեր ուսուցիչը մէկ է, եւ դուք բոլորդ եղբայրներ էք:

<span id="an_23:9">23:9</span> Եւ երկրի վրայ ոչ մէկին ձեզ հայր մի՛
կոչէք, որովհետեւ մէ՛կ է ձեր Հայրը, որ երկնքում է:

<span id="an_23:10">23:10</span> Եւ ուսուցիչներ չկոչուէք, որովհետեւ
Քրիստոս է ձեր ուսուցիչը:

<span id="an_23:11">23:11</span> Եւ ձեզնից մեծը ձեր սպասաւորը պիտի լինի:

<span id="an_23:12">23:12</span> Ով իր անձը բարձրացնում է, կը խոնարհուի.
եւ ով խոնարհեցնում է իր անձը, կը բարձրանայ:

<span id="an_23:13">23:13</span> Վա՜յ ձեզ կեղծաւորներիդ՝ օրէնսգէտներիդ
եւ փարիսեցիներիդ, որ երկնքի արքայութիւնը փակում էք մարդկանց առաջ. դուք
չէք մտնում եւ մտնողներին էլ թոյլ չէք տալիս, որ մտնեն:

<span id="an_23:14">23:14</span> Վա՜յ ձեզ կեղծաւորներիդ՝ օրէնսգէտներիդ
եւ փարիսեցիներիդ, որ շրջում էք ծովի ու ցամաքի վրայ՝ անգամ մէկին
նորահաւատ դարձնելու համար, եւ երբ նա այդպիսին է դառնում, նրան ձեզանից
կրկնակի անգամ աւելի գեհենի որդի էք դարձնում:

<span id="an_23:15">23:15</span> Վա՜յ ձեզ, կո՛յր առաջնորդներ, որ ասում
էք՝ ով որ երդուի տաճարի վրայ, այդ երդումը ոչինչ չի նշանակում. բայց ով որ
երդուի տաճարի մէջ եղած ոսկու վրայ, պարտաւորւում է այն կատարել:

<span id="an_23:16">23:16</span> Յիմարնե՛ր եւ կոյրե՛ր, ի՞նչն է մեծ՝
ոսկի՞ն, թէ՞ տաճարը, որ սրբացնում է ոսկին:

<span id="an_23:17">23:17</span> Եւ՝ ով որ երդուի սեղանի վրայ, այդ
երդումը ոչինչ չի նշանակում. բայց ով որ երդուի նրա վրայ գտնուող ընծայի
վրայ, պարտաւորւում է այն կատարել:

<span id="an_23:18">23:18</span> Յիմարնե՛ր եւ կոյրե՛ր, ի՞նչն է մեծ՝
ընծա՞ն, թէ՞ սեղանը, որ սրբագործում է ընծան:

<span id="an_23:19">23:19</span> Իսկ արդ, ով որ երդուեց սեղանի վրայ,
երդուած կը լինի նրա վրայ եւ այն ամենի վրայ, որ սեղանի վրայ է:

<span id="an_23:20">23:20</span> Եւ ով երդուեց տաճարի վրայ, երդուած կը
լինի նրա եւ նրա մէջ բնակուող Աստծու վրայ:

<span id="an_23:21">23:21</span> Եւ ով երդուեց երկնքի վրայ, երդուած կը
լինի Աստծու աթոռի եւ նրա վրայ նստողի վրայ:

<span id="an_23:22">23:22</span> Վա՜յ ձեզ կեղծաւորներիդ՝ օրէնսգէտներիդ
եւ փարիսեցիներիդ, որ տալիս էք անանուխի եւ սամիթի ու չամանի տասանորդը,
բայց թողել էք օրէնքի ամենից կարեւորները՝ արդարադատութիւնը, ողորմութիւնը
եւ հաւատը. հարկ էր այս անել եւ այն չթողն»լ:

<span id="an_23:23">23:23</span> Կո՛յր առաջնորդներ, որ մժղուկները քամում
էք եւ ուղտերը կուլ էք տալիս:

<span id="an_23:24">23:24</span> Վա՜յ ձեզ կեղծաւորներիդ՝ օրէնսգէտներիդ
եւ փարիսեցիներիդ, որ բաժակի ու պնակի դուրսը մաքրում էք, մինչ ներսից
նրանք լի են ձեր գողութեամբ եւ անժուժկալութեամբ:

<span id="an_23:25">23:25</span> Կո՛յր փարիսեցի, նախ մաքրի՛ր բաժակի եւ
պնակի ներսը, որպէսզի դրանց դուրսն էլ մաքուր լինի:

<span id="an_23:26">23:26</span> Վա՜յ ձեզ կեղծաւորներիդ՝ օրէնսգէտներիդ
եւ փարիսեցիներիդ, որ նման էք սպիտակեցրած գերեզմանների, որոնք դրսից
գեղեցիկ են երեւում, մինչ ներսից լի են մեռելների ոսկորներով եւ ամենայն
ապականութեամբ:

<span id="an_23:27">23:27</span> Նոյնպէս եւ դուք, դրսից մարդկանց արդար
էք երեւում, մինչ ներսից լի էք կեղծաւորութեամբ եւ անօրէնութեամբ:

<span id="an_23:28">23:28</span> Վա՜յ ձեզ կեղծաւորներիդ՝ օրէնսգէտներիդ
եւ փարիսեցիներիդ, որ մարգարէների շիրիմներն էք շինում եւ արդարների
գերեզմաններն էք զարդարում ու ասում էք.

<span id="an_23:29">23:29</span> «Եթէ մենք մեր հայրերի օրօք լինէինք,
մարգարէների սպանութեանը մասնակից չէինք լինի»:

<span id="an_23:30">23:30</span> Ապա ուրեմն դուք ինքներդ ձեր մասին
վկայում էք, թէ որդիներն էք նրանց, որոնք կոտորում էին մարգարէներին:

<span id="an_23:31">23:31</span> Ուրեմն դուք էլ լրացրէ՛ք ձեր հայրերի
արածը»:

<span id="an_23:32">23:32</span> «Օձե՛ր, իժերի՛ ծնունդներ, ինչպէ՞ս պիտի
փախչէք գեհենի դատապարտութիւնից:

<span id="an_23:33">23:33</span> Դրա համար ահա ես ձեզ մօտ ուղարկում եմ
մարգարէներ, իմաստուններ ու օրէնսգէտներ. նրանցից ոմանց դուք պիտի սպանէք
եւ խաչը պիտի հանէք. նրանցից ոմանց էլ պիտի տանջէք ձեր ժողովարաններում ու
քաղաքից քաղաք պիտի հալածէք,

<span id="an_23:34">23:34</span> որպէսզի ձեր վրայ ընկնի մեղքը երկրի վրայ
թափուած ամէն արդար արեան՝ արդար Աբէլի արիւնից մինչեւ արիւնը Բարաքիայի
որդի Զաքարիայի, որին սպանեցիք տաճարի եւ զոհասեղանի միջեւ:

<span id="an_23:35">23:35</span> Ճշմարիտ եմ ասում ձեզ, այս բոլորը պիտի
գայ այս սերնդի վրայ»:

<span id="an_23:36">23:36</span> «Երուսաղէ՜մ, Երուսաղէ՜մ, որ կոտորում
էիր մարգարէներին եւ քարկոծում էիր քեզ մօտ ուղարկուածներին. քանի՜ անգամ
կամեցայ հաւաքել քո մանուկներին, ինչպէս հաւն է հաւաքում իր ձագերին թեւերի
տակ, բայց չկամեցաք:

<span id="an_23:37">23:37</span> Ահա ձեր տունը աւերակ կը թողնուի ձեզ.

<span id="an_23:38">23:38</span> բայց ձեզ ասում եմ, որ այսուհետեւ ինձ
այլեւս չէք տեսնի, մինչեւ որ ասէք՝ օրհնեա՜լ է նա, որ գալիս է Տիրոջ
անունով»:

<span id="an_24:1">24:1</span> Յիսուս տաճարից դուրս ելած՝ գնում էր. եւ
աշակերտները մօտեցան՝ նրան ցոյց տալու տաճարի շինութիւնները:

<span id="an_24:2">24:2</span> Եւ նա պատասխանեց ու նրանց ասաց. «Տեսնո՞ւմ
էք այդ ամէնը. ճշմարիտ եմ ասում ձեզ, այդտեղ չպիտի մնայ քար քարի վրայ, որ
չքանդուի»:

<span id="an_24:3">24:3</span> Եւ մինչ դեռ նստած էր Ձիթենեաց լերան վրայ,
աշակերտները առանձին մօտեցան նրան ու ասացին. «Ասա՛ մեզ, այդ ե՞րբ կը լինի,
եւ կամ քո գալստեան ու այս աշխարհի վախճանի նշանն ի՞նչ կը լինի»:

<span id="an_24:4">24:4</span> Յիսուս պատասխանեց եւ ասաց նրանց. «Զգո՛յշ
եղէք, գուցէ մէկը ձեզ խաբի.

<span id="an_24:5">24:5</span> որովհետեւ շատերը կը գան իմ անունով ու
կ՚ասեն, թէ՝ ես եմ Քրիստոսը. եւ շատերին կը մոլորեցնեն:

<span id="an_24:6">24:6</span> Լսելու էք պատերազմների ձայներ եւ
պատերազմների լուրեր. զգո՛յշ եղէք, չխռովուէք, որովհետեւ պէտք է, որ այդ
ամէնը լինի, բայց դա դեռ վախճանը չէ:

<span id="an_24:7">24:7</span> Ազգ ազգի դէմ պիտի ելնի, եւ թագաւորութիւն՝
թագաւորութեան դէմ, եւ պիտի լինեն սով, համաճարակ ու տեղ-տեղ երկրաշարժներ:

<span id="an_24:8">24:8</span> Սակայն այս ամէնը սկիզբն է երկանց:

<span id="an_24:9">24:9</span> Այն ժամանակ ձեզ նեղութեան պիտի մատնեն եւ
պիտի սպանեն ձեզ. եւ իմ անուան պատճառով բոլոր ազգերի կողմից ատելի պիտի
լինէք:

<span id="an_24:10">24:10</span> Եւ այն ժամանակ շատերը պիտի գայթակղուեն
եւ միմեանց պիտի մատնեն ու միմեանց պիտի ատեն:

<span id="an_24:11">24:11</span> Եւ բազում սուտ մարգարէներ պիտի ելնեն ու
շատերին պիտի մոլորեցնեն:

<span id="an_24:12">24:12</span> Եւ անօրինութեան շատանալուց՝ շատերի սէրը
պիտի ցամաքի:

<span id="an_24:13">24:13</span> Բայց ով մինչեւ վերջ համբերեց, նա պիտի
փրկուի:

<span id="an_24:14">24:14</span> Եւ արքայութեան այս Աւետարանը պիտի
քարոզուի ամբողջ աշխարհում՝ ի վկայութիւն բոլոր հեթանոսների. եւ ապա պիտի
գայ վախճանը»:

<span id="an_24:15">24:15</span> «Արդ, երբ տեսնէք սարսափելի
սրբապղծութիւնը, - որի մասին ասուած է Դանիէլ մարգարէի միջոցով, - որ
հաստատուած է սուրբ վայրում (ով ընթերցում է, թող հասկանայ),

<span id="an_24:16">24:16</span> այն ժամանակ, ովքեր Հրէաստանում կը
լինեն, թող փախչեն լեռները.

<span id="an_24:17">24:17</span> եւ ով տանիքի վրայ կը լինի, իր տնից բան
վերցնելու համար թող ցած չիջնի.

<span id="an_24:18">24:18</span> եւ ով հանդում կը լինի, իր վերնազգեստը
վերցնելու համար թող յետ չդառնայ:

<span id="an_24:19">24:19</span> Բայց վա՜յ այդ օրերին յղիներին ու
ստնտուներին:

<span id="an_24:20">24:20</span> Աղօթեցէ՛ք, որ ձեր փախուստը չլինի ձմրանը
եւ ոչ էլ շաբաթ օրը.

<span id="an_24:21">24:21</span> որովհետեւ այդ ժամանակ մեծ նեղութիւն
պիտի լինի, որպիսին չի եղել աշխարհի արարչագործութեան սկզբից մինչեւ այժմ
եւ այլեւս չի էլ լինի:

<span id="an_24:22">24:22</span> Եւ եթէ այդ օրերը չկարճեցուէին, ոչ մի
մարմին չէր ազատուի. բայց ընտրեալների պատճառով այդ օրերը պիտի կարճեցուեն:

<span id="an_24:23">24:23</span> Այն ժամանակ եթէ մէկը ձեզ ասի՝ ահա՛
Քրիստոսը այստեղ է կամ այնտեղ, չհաւատաք նրան.

<span id="an_24:24">24:24</span> որովհետեւ սուտ քրիստոսներ եւ սուտ
մարգարէներ պիտի ելնեն եւ մեծամեծ նշաններ ու զարմանալի գործեր պիտի ցոյց
տան՝ Աստծու ընտրեալներին անգամ մոլորեցնելու աստիճան, եթէ հնար լինի:

<span id="an_24:25">24:25</span> Ահա ձեզ առաջուց ասացի:

<span id="an_24:26">24:26</span> Ապա եթէ ձեզ ասեն՝ ահա՛ անապատի մէջ է,
չելնէք, կամ թէ՝ ահա՛ մառանում է, չհաւատաք.

<span id="an_24:27">24:27</span> որովհետեւ ինչպէս փայլակը, որ ելնում է
արեւելքից եւ երեւում է մինչեւ արեւմուտք, մարդու Որդու գալուստը այնպէս կը
լինի:

<span id="an_24:28">24:28</span> Ուր որ դիակն է, այնտե՛ղ կը հաւաքուեն
արծիւները»:

<span id="an_24:29">24:29</span> «Այդ օրերի նեղութիւնից անմիջապէս յետոյ,
արեգակը պիտի խաւարի, եւ լուսինը իր լոյսը չպիտի տայ, եւ աստղերը երկնքից
պիտի ընկնեն, ու երկնքի զօրութիւններ պիտի շարժուեն:

<span id="an_24:30">24:30</span> Եւ ապա երկնքի վրայ մարդու Որդու նշանը
պիտի երեւայ, ու այդ ժամանակ երկրի բոլոր ազգերը լացուկոծ պիտի անեն եւ
պիտի տեսնեն մարդու Որդուն, որ գալիս է երկնքի ամպերի վրայով՝ զօրութեամբ
եւ բազում փառքով:

<span id="an_24:31">24:31</span> Եւ նա պիտի ուղարկի իր հրեշտակներին մեծ
շեփորով, ու պիտի հաւաքեն նրա ընտրեալներին չորս կողմերից՝ երկնքի ծագերից
մինչեւ միւս ծագերը»:

<span id="an_24:32">24:32</span> «Թզենո՛ւց սովորեցէք առակը. որովհետեւ,
երբ նրա ոստերը կակղեն, եւ տերեւը ցցուի, կ՚իմանաք, որ ամառը մօտ է:

<span id="an_24:33">24:33</span> Նոյնպէս եւ դուք՝ երբ այս բոլորը տեսնէք,
իմացէ՛ք, թէ մօտ է Նա, դռների առաջ:

<span id="an_24:34">24:34</span> Ճշմարիտ եմ ասում ձեզ, որ այս սերունդը
չպիտի անցնի, մինչեւ որ այս ամէնը կատարուի:

<span id="an_24:35">24:35</span> Երկինք եւ երկիր պիտի անցնեն, բայց իմ
խօսքերը չպիտի անցնեն»:

<span id="an_24:36">24:36</span> «Բայց այդ օրուայ եւ ժամուայ մասին ոչ ոք
չգիտէ. ո՛չ երկնքի հրեշտակները եւ ո՛չ էլ Որդին, այլ՝ միայն Հայրը:

<span id="an_24:37">24:37</span> Եւ ինչպէս Նոյի օրերն էին, այնպէս պիտի
լինի մարդու Որդու գալստեանը.

<span id="an_24:38">24:38</span> որովհետեւ, ինչպէս որ ջրհեղեղից առաջ
եղած օրերն էին, - երբ ուտում էին եւ խմում, կին էին առնում ու մարդու էին
գնում, մինչեւ այն օրը, երբ Նոյը տապանը մտաւ,

<span id="an_24:39">24:39</span> ու նրանք բան չիմացան մինչեւ որ ջրհեղեղը
եկաւ ու վերցրեց տարաւ բոլորին, - այնպէս պիտի լինի մարդու Որդու գալստեանն
էլ:

<span id="an_24:40">24:40</span> Այն ժամանակ, եթէ դաշտի մէջ երկու հոգի
լինեն, մէկը պիտի վերցուի, եւ միւսը պիտի թողնուի:

<span id="an_24:41">24:41</span> Եւ եթէ երկու կին աղան մի երկանքի վրայ,
մէկը պիտի վերցուի, եւ միւսը պիտի թողնուի:

<span id="an_24:42">24:42</span> Արթո՛ւն կացէք, որովհետեւ չգիտէք, թէ ո՛ր
ժամին կը գայ ձեր Տէրը:

<span id="an_24:43">24:43</span> Ա՛յս իմացէք. եթէ տանտէրը գիտենար, թէ
ո՛ր ժամին գող կը գայ, կը հսկէր եւ չէր թողնի, որ իր տունը ծակեն:

<span id="an_24:44">24:44</span> Դրա համար դուք էլ պատրա՛ստ եղէք,
որովհետեւ այն ժամին, երբ չէք սպասում, մարդու Որդին կը գայ»:

<span id="an_24:45">24:45</span> «Իսկ ո՞վ է այն հաւատարիմ եւ իմաստուն
ծառան, որին իր տէրը իր ծառաների վրայ կարգեց՝ իր ժամին կերակուր տալու
համար նրանց:

<span id="an_24:46">24:46</span> Երանի՜ է այն ծառային, որին տէրը, գալով,
կը գտնի այդպէս արած:

<span id="an_24:47">24:47</span> Ճշմարիտ եմ ասում ձեզ, որ նրան կը կարգի
իր ամբողջ ունեցուածքի վրայ:

<span id="an_24:48">24:48</span> Իսկ եթէ չար ծառան իր մտքում ասի՝ իմ
տէրը ուշանում է գալ,

<span id="an_24:49">24:49</span> եւ սկսի իր ծառայակիցներին հարուածել եւ
հարբեցողների հետ ուտի եւ խմի,

<span id="an_24:50">24:50</span> եւ այդ ծառայի տէրը գայ այն օրը, երբ չէր
սպասում, եւ այն ժամին, երբ չէր իմանում,

<span id="an_24:51">24:51</span> նրան կը սպանի եւ կեղծաւորների վախճանին
կ՚արժանացնի. այնտեղ կը լինի լաց ու ատամների կրճտում»:

<span id="an_25:1">25:1</span> «Այն ժամանակ երկնքի արքայութիւնը պիտի
նմանեցուի տասը կոյսերի, որոնք իրենց լապտերներն առած՝ փեսային եւ հարսին
դիմաւորելու ելան:

<span id="an_25:2">25:2</span> Նրանցից հինգը յիմար էին, իսկ հինգը՝
իմաստուն:

<span id="an_25:3">25:3</span> Յիմարները լապտերներն առան, բայց իրենց հետ
պահեստի ձէթ չվերցրին:

<span id="an_25:4">25:4</span> Իսկ իմաստունները իրենց լապտերների հետ
միասին ամաններով ձէթ վերցրին:

<span id="an_25:5">25:5</span> Եւ երբ փեսան ուշացաւ, ամէնքն էլ նիրհեցին
եւ քուն մտան:

<span id="an_25:6">25:6</span> Եւ կէսգիշերին ձայն լսուեց՝ ահա՛ փեսան
գալիս է, նրան դիմաւորելո՛ւ ելէք:

<span id="an_25:7">25:7</span> Այն ժամանակ բոլոր կոյսերը վեր կացան եւ
իրենց լապտերները կարգի բերեցին:

<span id="an_25:8">25:8</span> Յիմարները իմաստուններին ասացին. «Ձեր այդ
իւղից տուէ՛ք մեզ, որովհետեւ ահա մեր լապտերները հանգչում են»:

<span id="an_25:9">25:9</span> Իմաստունները պատասխան տուեցին եւ ասացին.
«Գուցէ թէ՛ մեզ եւ թէ՛ ձեզ չբաւականացնի, ուստի գնացէ՛ք վաճառողների մօտ եւ
ձեզ համար գնեցէ՛ք»:

<span id="an_25:10">25:10</span> Երբ նրանք գնացին, որ գնեն, փեսան եկաւ,
եւ ովքեր պատրաստ էին, նրա հետ հարսանիքի սրահը մտան, ու դուռը փակուեց:

<span id="an_25:11">25:11</span> Յետոյ եկան միւս կոյսերն էլ ու ասացին.
«Տէ՛ր, տէ՛ր, բա՛ց արա»:

<span id="an_25:12">25:12</span> Նա պատասխան տուեց ու ասաց. «Ճշմարիտ եմ
ասում ձեզ, որ ձեզ չեմ ճանաչում»:

<span id="an_25:13">25:13</span> Արթո՛ւն կացէք, որովհետեւ չգիտէք ո՛չ օրը
եւ ո՛չ էլ ժամը»:

<span id="an_25:14">25:14</span> «Նոյնպէս, մի մարդ, հեռու երկիր գնալիս,
կանչեց իր ծառաներին եւ իր ունեցուածքը նրանց տուեց.

<span id="an_25:15">25:15</span> մէկին տուեց հինգ քանքար, միւսին՝ երկու
եւ մի ուրիշին՝ մէկ. իւրաքանչիւրին ըստ իր կարողութեան. եւ գնաց:

<span id="an_25:16">25:16</span> Ով հինգն առաւ, իսկոյն գնաց, դրանով գործ
արեց եւ հինգ եւս շահեց:

<span id="an_25:17">25:17</span> Նոյնպէս նա էլ, որ երկուսն առաւ, երկու
եւս շահեց:

<span id="an_25:18">25:18</span> Իսկ ով մէկն առաւ, գնաց հողը փորեց եւ իր
տիրոջ դրամը թաքցրեց:

<span id="an_25:19">25:19</span> Շատ ժամանակ անց, այն ծառաների տէրը եկաւ
եւ նրանց հետ հաշիւ տեսաւ:

<span id="an_25:20">25:20</span> Ով հինգ քանքար էր առել, մօտենալով՝ հինգ
քանքար եւս տուեց ու ասաց. «Տէ՛ր, հինգ քանքար տուիր ինձ. արդ, ահաւասիկ
վրան հինգ քանքար եւս շահեցի»:

<span id="an_25:21">25:21</span> Իր տէրը նրան ասաց. «Ապրե՛ս, բարի՛ եւ
հաւատարի՛մ ծառայ, որովհետեւ այդ քչի մէջ հաւատարիմ եղար, շատի վրայ կը
կարգեմ քեզ. մտի՛ր քո տիրոջ ուրախութեան մէջ»:

<span id="an_25:22">25:22</span> Ով երկու քանքարն էր առել, նա էլ մօտեցաւ
ու ասաց. «Տէ՛ր, ինձ երկու քանքար տուիր, ահաւասիկ երկու այլ քանքար եւս,
որ դրանց վրայ շահեցի»:

<span id="an_25:23">25:23</span> Իր տէրը նրան ասաց. «Ապրե՛ս, բարի՛ եւ
հաւատարի՛մ ծառայ, որովհետեւ այդ քչի մէջ հաւատարիմ եղար, շատի վրայ կը
կարգեմ քեզ. մտի՛ր քո տիրոջ ուրախութեան մէջ»:

<span id="an_25:24">25:24</span> Մօտեցաւ նաեւ նա, որ մէկ քանքար էր առել,
ու ասաց. «Տէ՛ր, գիտէի, որ դու մի խիստ մարդ ես, հնձում ես, ինչ որ չես
սերմանել, եւ հաւաքում ես այնտեղից, ուր չես ցանել.

<span id="an_25:25">25:25</span> վախեցայ. գնացի եւ թաքցրի քո այս քանքարը
հողի մէջ: Արդ, ահա՛ւասիկ, քոնը՝ քեզ»:

<span id="an_25:26">25:26</span> Տէրը պատասխան տուեց եւ ասաց նրան. «Չա՛ր
եւ ծո՛յլ ծառայ, գիտէիր, որ հնձում եմ, ուր չեմ սերմանել, եւ հաւաքում
այնտեղից, ուր չեմ ցանել.

<span id="an_25:27">25:27</span> դու պէտք է իմ այդ դրամը լումայափոխների
մօտ դնէիր, եւ ես, գալով, տոկոսով միասին պահանջէի այն, ինչ որ իմն է:

<span id="an_25:28">25:28</span> Արդ, դրանից առէ՛ք այդ քանքարը եւ տուէ՛ք
նրան, ով տասը քանքար ունի.

<span id="an_25:29">25:29</span> քանի որ՝ ով ունի, նրան պիտի տրուի եւ
ունեցածը պիտի աւելացուի, իսկ ով չունի, նրանից ունեցածն էլ պիտի վերցուի:

<span id="an_25:30">25:30</span> Իսկ այդ անպիտան ծառային հանեցէ՛ք դուրս,
արտաքին խաւարը. այնտեղ կը լինի լաց եւ ատամների կրճտում»:

<span id="an_25:31">25:31</span> «Արդ, երբ որ մարդու Որդին գայ իր փառքով
եւ բոլոր հրեշտակները՝ իր հետ, այն ժամանակ նա պիտի նստի իր փառքի գահի
վրայ,

<span id="an_25:32">25:32</span> ու նրա առաջ պիտի հաւաքուեն բոլոր
ազգերը, եւ նա նրանց միմեանցից պիտի զատի, ինչպէս մի հովիւ, որ զատում է
ոչխարները այծերից:

<span id="an_25:33">25:33</span> Եւ ոչխարները իր աջին պիտի կանգնեցնի,
իսկ այծերը՝ ձախին:

<span id="an_25:34">25:34</span> Այն ժամանակ թագաւորը պիտի ասի նրանց, որ
իր աջին են. «Եկէ՛ք, իմ Հօր օրհնեալնե՛ր, ժառանգեցէ՛ք աշխարհի սկզբից ձեզ
համար պատրաստուած արքայութիւնը.

<span id="an_25:35">25:35</span> որովհետեւ քաղցած էի, եւ ինձ ուտելիք
տուիք, ծարաւ էի, եւ ինձ ջուր տուիք՝ խմելու. օտար էի, եւ ինձ ձեր մէջ
առաք,

<span id="an_25:36">25:36</span> մերկ էի, եւ ինձ հագցրիք, հիւանդ էի, եւ
ինձ տեսնելու եկաք, բանտում էի, եւ ինձ այցի եկաք»:

<span id="an_25:37">25:37</span> Այն ժամանակ արդարները պիտի պատասխանեն
նրան ու ասեն. «Տէ՛ր, ե՞րբ տեսանք քեզ քաղցած ու կերակրեցինք, կամ՝ ծարաւ
եւ ջուր տուեցինք.

<span id="an_25:38">25:38</span> ե՞րբ տեսանք քեզ օտար եւ մեր մէջ առանք,
կամ՝ մերկ եւ հագցրինք.

<span id="an_25:39">25:39</span> ե՞րբ տեսանք քեզ հիւանդ կամ բանտի մէջ ու
եկանք քեզ այցի»:

<span id="an_25:40">25:40</span> Թագաւորը պիտի պատասխանի ու ասի նրանց.
«Ճշմարիտ եմ ասում ձեզ, քանի որ իմ այս փոքր եղբայրներից մէկին արեցիք այդ՝
ի՛նձ համար արեցիք»:

<span id="an_25:41">25:41</span> Այն ժամանակ նա պիտի ասի նրանց, որ իր
ձախին են. «Անիծեալնե՛ր, գնացէ՛ք ինձնից յաւիտենական կրակը, որ պատրաստուած
է սատանայի եւ իր հրեշտակների համար.

<span id="an_25:42">25:42</span> որովհետեւ քաղցած էի, եւ ինձ ուտելիք
չտուիք, ծարաւ էի, եւ ինձ ջուր չտուիք,

<span id="an_25:43">25:43</span> օտար էի, եւ ինձ ձեր մէջ չառաք, մերկ էի,
եւ ինձ չհագցրիք, հիւանդ էի ու բանտի մէջ, եւ ինձ տեսնելու չեկաք»:

<span id="an_25:44">25:44</span> Այն ժամանակ նրանք էլ պիտի պատասխանեն ու
ասեն. «Տէ՛ր, ե՞րբ տեսանք քեզ քաղցած, կամ ծարաւ, կամ օտար, կամ մերկ, կամ
հիւանդ, կամ բանտի մէջ ու քեզ չծառայեցինք»:

<span id="an_25:45">25:45</span> Այն ժամանակ պիտի պատասխանի նրանց ու
ասի. «Ճշմարիտ եմ ասում ձեզ, որովհետեւ այս փոքրերից մէկին ա՛յդ չարեցիք,
ինձ համար էլ չարեցիք»:

<span id="an_25:46">25:46</span> Եւ նրանք պիտի գնան դէպի յաւիտենական
տանջանք, իսկ արդարները՝ յաւիտենական կեանք»:

<span id="an_26:1">26:1</span> Երբ Յիսուս այս բոլոր խօսքերը վերջացրեց,
իր աշակերտներին ասաց.

<span id="an_26:2">26:2</span> «Գիտէք, որ երկու օր յետոյ զատիկ է, եւ
մարդու Որդին պիտի մատնուի խաչը ելնելու համար»:

<span id="an_26:3">26:3</span> Այն ժամանակ քահանայապետները եւ
օրէնսգէտներն ու ժողովրդի ծերերը հաւաքուեցին Կայիափա անունով քահանայապետի
դահլիճը

<span id="an_26:4">26:4</span> եւ խորհուրդ արեցին, որպէսզի նենգութեամբ
բռնեն Յիսուսին ու սպանեն:

<span id="an_26:5">26:5</span> Բայց ասում էին. «Ո՛չ այս տօնին, որպէսզի
ժողովրդի մէջ խռովութիւն չլինի»:

<span id="an_26:6">26:6</span> Երբ Յիսուս եկաւ Բեթանիա, բորոտ Սիմոնի
տունը,

<span id="an_26:7">26:7</span> նրան մօտեցաւ մի կին, որ մի շիշ թանկարժէք
իւղ ունէր, եւ թափեց այն նրա գլխին, մինչ նա սեղան էր նստել:

<span id="an_26:8">26:8</span> Երբ աշակերտներն այս տեսան, բարկացան ու
ասացին. «Ինչի՞ համար է անուշահոտ իւղի այդ վատնումը,

<span id="an_26:9">26:9</span> քանի որ կարելի էր մեծ գնով վաճառել այդ եւ
տալ աղքատներին»:

<span id="an_26:10">26:10</span> Յիսուս իմացաւ ու նրանց ասաց. «Ինչո՞ւ էք
նեղութիւն տալիս այդ կնոջը. նա իմ հանդէպ մի բարի գործ կատարեց.

<span id="an_26:11">26:11</span> աղքատներին ամէն ժամ ձեզ հետ ունէք, բայց
ինձ միշտ ձեզ հետ չէք ունենայ:

<span id="an_26:12">26:12</span> Իմ մարմնի վրայ այդ իւղը թափելով՝ նա իմ
թաղուելը կանխանշեց:

<span id="an_26:13">26:13</span> Բայց ճշմարիտ եմ ասում ձեզ, որ ամբողջ
աշխարհում, ուր էլ այս Աւետարանը քարոզուի, պիտի պատմուի դրա յիշատակին,
նաեւ ինչ որ դա արեց»:

<span id="an_26:14">26:14</span> Այն ժամանակ Տասներկուսից մէկը՝ Յուդա
Իսկարիովտացի կոչուածը, գնաց քահանայապետների մօտ ու ասաց.

<span id="an_26:15">26:15</span> «Ի՞նչ կը կամենաք ինձ տալ, որ ես նրան
ձեզ մատնեմ»: Եւ նրանք երեսուն արծաթ դրամ խոստացան նրան:

<span id="an_26:16">26:16</span> Դրանից յետոյ նա առիթ էր որոնում, որ
նրան մատնի նրանց:

<span id="an_26:17">26:17</span> Եւ Բաղարջակերաց տօնի առաջին օրը
աշակերտները մօտեցան Յիսուսին եւ ասացին. «Ո՞ւր ես կամենում՝ պատրաստենք
քեզ համար զատկական ընթրիքը, որ ուտես»:

<span id="an_26:18">26:18</span> Եւ Յիսուս նրանց ասաց. «Գնացէ՛ք քաղաք
այսինչ անձի մօտ եւ նրան ասացէ՛ք. «Վարդապետն ասում է՝ իմ ժամանակը մօտեցել
է, քեզ մօտ եմ անելու զատիկը իմ աշակերտների հետ միասին»:

<span id="an_26:19">26:19</span> Եւ աշակերտները արեցին, ինչպէս Յիսուս
իրենց հրամայեց, ու պատրաստեցին զատկական ընթրիքը:

<span id="an_26:20">26:20</span> Եւ երբ երեկոյ եղաւ, տասներկու
աշակերտների հետ սեղան էր նստել:

<span id="an_26:21">26:21</span> Եւ մինչ նրանք դեռ ուտում էին, նա ասաց.
«Ճշմարիտ եմ ասում ձեզ, որ ձեզանից մէկն ինձ մատնելու է»:

<span id="an_26:22">26:22</span> Եւ նրանք խիստ տխրեցին. նրանցից
իւրաքանչիւրն սկսեց ասել նրան. «Միթէ ե՞ս եմ, Տէ՛ր»:

<span id="an_26:23">26:23</span> Նա պատասխան տուեց ու ասաց. «Ով իր ձեռքն
ինձ հետ պնակի մէջ մտցրեց, նա՛ է ինձ մատնելու:

<span id="an_26:24">26:24</span> Մարդու Որդին կը գնայ այս աշխարհից,
ինչպէս նրա մասին գրուած է, բայց վա՜յ այն մարդուն, ում ձեռքով կը մատնուի
մարդու Որդին: Աւելի լաւ կը լինէր նրա համար, եթէ այդ մարդը ծնուած
չլինէր»:

<span id="an_26:25">26:25</span> Յուդան, որ մատնելու էր նրան, պատասխանեց
ու ասաց. «Միթէ ե՞ս եմ, Վարդապե՛տ»: Նրան ասաց՝ դու ասացիր:

<span id="an_26:26">26:26</span> Եւ մինչ նրանք դեռ ուտում էին, Յիսուս
հաց վերցրեց, օրհնեց ու կտրեց եւ տուեց աշակերտներին ու ասաց. «Առէ՛ք,
կերէ՛ք, այս է իմ մարմինը»:

<span id="an_26:27">26:27</span> Եւ բաժակ վերցնելով՝ գոհութիւն յայտնեց,
տուեց նրանց ու ասաց.

<span id="an_26:28">26:28</span> «Խմեցէ՛ք դրանից բոլորդ, որովհետեւ այդ է
նոր ուխտի իմ արիւնը, որ թափւում է շատերի համար՝ իրենց մեղքերի թողութեան
համար:

<span id="an_26:29">26:29</span> Բայց ասում եմ ձեզ, այսուհետեւ ես այլեւս
որթատունկի բերքից չեմ խմի մինչեւ այն օրը, երբ ձեզ հետ կը խմեմ նորը իմ
Հօր արքայութեան մէջ»:

<span id="an_26:30">26:30</span> Եւ օրհներգեցին ու ելան Ձիթենեաց լեռը:

<span id="an_26:31">26:31</span> Այն ժամանակ Յիսուս նրանց ասաց. «Դուք
ամէնքդ այս գիշեր իմ պատճառով գայթակղուելու էք. որովհետեւ գրուած է, թէ՝
հովուին պիտի հարուածեմ, եւ հօտի ոչխարները պիտի ցրուեն:

<span id="an_26:32">26:32</span> Եւ իմ յարութիւն առնելուց յետոյ, ձեզնից
առաջ պիտի գնամ Գալիլիա»:

<span id="an_26:33">26:33</span> Պետրոսը պատասխանեց եւ ասաց նրան. «Թէպէտ
եւ ամէնքը քո պատճառով գայթակղուեն, սակայն ես չեմ գայթակղուի»:

<span id="an_26:34">26:34</span> Յիսուս նրան ասաց. «Ճշմարիտ եմ ասում
քեզ, որ այս գիշեր, դեռ աքաղաղը չկանչած, երեք անգամ ինձ պիտի ուրանաս»:

<span id="an_26:35">26:35</span> Պետրոսը նրան ասաց. «Թէ քեզ հետ մեռնել
իսկ ինձ հասնի, քեզ չեմ ուրանայ»: Նոյնն ասացին բոլոր աշակերտներն էլ:

<span id="an_26:36">26:36</span> Այն ժամանակ Յիսուս նրանց հետ եկաւ մի
տեղ, որի անունը Գեթսեմանի էր, եւ նրանց ասաց. «Նստեցէ՛ք այդտեղ, մինչեւ որ
գնամ աղօթեմ»:

<span id="an_26:37">26:37</span> Եւ իր հետ վերցնելով Պետրոսին եւ
Զեբեդէոսի երկու որդիներին՝ սկսեց տրտմել եւ տագնապել:

<span id="an_26:38">26:38</span> Այն ժամանակ նրանց ասաց. «Հոգիս տխուր է
մահու չափ. այստե՛ղ մնացէք եւ ինձ հետ հսկեցէ՛ք»:

<span id="an_26:39">26:39</span> Եւ մի փոքր առաջ գնալով՝ ընկաւ իր երեսի
վրայ, աղօթեց ու ասաց. «Հա՛յր իմ, եթէ կարելի է, այս բաժակը թող ինձնից
հեռու անցնի, բայց ոչ՝ ինչպէս ես եմ կամենում, այլ՝ ինչպէս դու»:

<span id="an_26:40">26:40</span> Նա եկաւ աշակերտների մօտ եւ նրանց քնի
մէջ գտաւ ու Պետրոսին ասաց. «Այդպէ՜ս, չկարողացա՞ք մէկ ժամ արթուն մնալ ինձ
հետ:

<span id="an_26:41">26:41</span> Արթո՛ւն մնացէք եւ աղօ՛թք արէք, որպէսզի
փորձութեան մէջ չընկնէք. հոգիս յօժար է, բայց մարմինս՝ տկար»:

<span id="an_26:42">26:42</span> Դարձեալ, երկրորդ անգամ, Յիսուս գնաց
աղօթքի կանգնեց ու ասաց. «Հա՛յր իմ, եթէ կարելի չէ, որ այս բաժակը ինձնից
հեռու անցնի, ապա այն կը խմեմ. քո կա՛մքը թող լինի»:

<span id="an_26:43">26:43</span> Եւ գալով՝ դարձեալ նրանց քնի մէջ գտաւ,
որովհետեւ նրանց աչքերը ծանրացել էին:

<span id="an_26:44">26:44</span> Թողեց նրանց ու երրորդ անգամ գնաց աղօթքի
կանգնեց. եւ դարձեալ նոյն խօսքն ասաց:

<span id="an_26:45">26:45</span> Այն ժամանակ եկաւ աշակերտների մօտ ու
նրանց ասաց. «Ննջեցէ՛ք այսուհետեւ ու հանգստացէ՛ք, քանի որ ահա ժամը հասել
է, եւ մարդու Որդին մեղաւորների ձեռքն է մատնւում:

<span id="an_26:46">26:46</span> Վե՛ր կացէք գնանք այստեղից. որովհետեւ
ահա հասաւ նա, ով ինձ մատնելու է»:

<span id="an_26:47">26:47</span> Եւ մինչ նա դեռ այսպէս խօսում էր, ահա
Յուդան՝ Տասներկուսից մէկը, եկաւ. ու նրա հետ՝ քահանայապետների եւ ժողովրդի
ծերերի կողմից բազում ամբոխ՝ սրերով ու մահակներով:

<span id="an_26:48">26:48</span> Եւ նա, որ նրան մատնելու էր, նրանց նշան
էր տուել ու ասել. «Ում հետ ես համբուրուեմ, նա՛ է, նրան կը բռնէք»:

<span id="an_26:49">26:49</span> Եւ սա իսկոյն մօտենալով Յիսուսին՝ ասաց.
«Ողջո՜յն, Վարդապե՛տ». ու նրա հետ համբուրուեց:

<span id="an_26:50">26:50</span> Իսկ Յիսուս նրան ասաց. «Ընկե՛ր, սրա՞
համար դու եկար»: Այն ժամանակ, մօտենալով, ձեռք բարձրացրին Յիսուսի վրայ ու
նրան բռնեցին:

<span id="an_26:51">26:51</span> Եւ ահա Յիսուսի հետ գտնուողներից մէկը
ձեռքը երկարեց եւ իր սուրը հանեց ու հարուածեց քահանայապետի ծառային եւ նրա
ականջը կտրեց պոկեց:

<span id="an_26:52">26:52</span> Այն ժամանակ Յիսուս նրան ասաց. «Քո սուրը
ետ դիր իր տեղը, որովհետեւ, ովքեր սուր են վերցնում, սրով կ՚ընկնեն:

<span id="an_26:53">26:53</span> Եւ կամ կարծո՞ւմ ես, թէ չեմ կարող իմ
Հօրն աղաչել, որ նա հիմա ինձ համար այստեղ հասցնի հրեշտակների աւելի քան
տասներկու գնդեր:

<span id="an_26:54">26:54</span> Էլ ինչպէ՞ս պիտի կատարուէին Սուրբ
Գրքերում գրուածները, թէ՝ այսպէս պէտք է լինի»:

<span id="an_26:55">26:55</span> Այն ժամանակ Յիսուս ամբոխին ասաց.
«Սրերով եւ մահակներով իմ դէմ էք ելել՝ բռնելու ինձ իբրեւ մի աւազակի՞:
Միշտ ձեզ մօտ, տաճարում նստում էի եւ ուսուցանում, ու ինձ չբռնեցիք.

<span id="an_26:56">26:56</span> բայց այս բոլորը եղաւ, որպէսզի
մարգարէների Գրուածքները կատարուեն»: Այն ժամանակ աշակերտները բոլորն էլ
թողեցին նրան ու փախան:

<span id="an_26:57">26:57</span> Իսկ նրանք բռնելով Յիսուսին՝ տարան
Կայիափա քահանայապետի մօտ, ուր օրէնսգէտներն ու ծերերը հաւաքուել էին:

<span id="an_26:58">26:58</span> Եւ Պետրոսը հեռուից նրան հետեւելով՝ գնաց
մինչեւ քահանայապետի գաւիթը եւ ներս մտնելով՝ սպասաւորների հետ նստեց՝
տեսնելու համար վախճանը:

<span id="an_26:59">26:59</span> Իսկ քահանայապետներն ու ամբողջ ատեանը
Յիսուսի մասին սուտ վկայութիւն էին փնտռում, որպէսզի նրան սպանեն,

<span id="an_26:60">26:60</span> բայց ներկայացող բազում սուտ վկաների մէջ
չէին գտնում այն: Յետոյ առաջ եկան երկու սուտ վկաներ.

<span id="an_26:61">26:61</span> ասացին. «Սա ասում էր՝ Աստծու տաճարը
կարող եմ քանդել եւ երեք օրում շինել»:

<span id="an_26:62">26:62</span> Եւ քահանայապետը վեր կենալով՝ նրան ասաց.
«Պատասխան չե՞ս տալիս, քո մասին ի՞նչ ամբաստանութիւն են անում դրանք»:

<span id="an_26:63">26:63</span> Եւ Յիսուս լուռ էր մնում: Քահանայապետը
խօսեց եւ նրան ասաց. «Երդուեցնում եմ քեզ կենդանի Աստուծով, որ մեզ ասես,
թէ դո՞ւ ես Քրիստոսը՝ Աստծու Որդին»:

<span id="an_26:64">26:64</span> Յիսուս նրան ասաց. «Դու ասացիր: Բայց
ասում եմ ձեզ. այսուհետեւ մարդու Որդուն կը տեսնէք նստած ամենազօր Աստծու
աջ կողմում եւ եկած երկնքի ամպերի վրայով»:

<span id="an_26:65">26:65</span> Այն ժամանակ քահանայապետը պատռեց իր
զգեստներն ու ասաց. «Հայհոյեց, էլ ինչի՞ են պէտք մեզ վկաներ. ահա հիմա
լսեցիք նրա հայհոյանքը:

<span id="an_26:66">26:66</span> Ի՞նչ է ձեր կամքը»: Նրանք պատասխանեցին
ու ասացին՝ մահապարտ է:

<span id="an_26:67">26:67</span> Այն ժամանակ թքեցին նրա երեսին,
բռունցքով հարուածեցին նրան, եւ ոմանք էլ ապտակեցին նրան ու ասացին.

<span id="an_26:68">26:68</span> «Մարգարէացի՛ր մեզ, դո՛ւ, Քրիստո՛ս, ո՞վ
է, որ քեզ հարուածեց»:

<span id="an_26:69">26:69</span> Իսկ Պետրոսը նստած էր դուրսը՝ գաւթում.
մի աղախին մօտեցաւ նրան ու ասաց. «Դո՛ւ էլ գալիլիացի Յիսուսի հետ էիր»:

<span id="an_26:70">26:70</span> Նա ուրացաւ բոլորի առաջ ու ասաց.
«Չգիտեմ՝ դու ինչ ես խօսում»:

<span id="an_26:71">26:71</span> Եւ երբ նա գաւթից դուրս ելաւ, նրան տեսաւ
մի այլ կին եւ այնտեղ կանգնածներին ասաց. «Սա էլ Յիսուս Նազովրեցու հետ
էր»:

<span id="an_26:72">26:72</span> Եւ դարձեալ նա երդումով ուրացաւ, թէ՝ այդ
մարդուն չեմ ճանաչում:

<span id="an_26:73">26:73</span> Եւ մի քիչ յետոյ այնտեղ գտնուողները,
մօտենալով, Պետրոսին ասացին. «Իրօք, դու էլ նրանցից ես, քանի որ քո
խօսուածքն էլ քեզ յայտնի է անում»:

<span id="an_26:74">26:74</span> Այն ժամանակ նա սկսեց նզովք կարդալ ու
երդուել, թէ՝ այդ մարդուն չեմ ճանաչում: Եւ իսկոյն աքաղաղը կանչեց:

<span id="an_26:75">26:75</span> Եւ Պետրոսը յիշեց Յիսուսի խօսքը, որ նա
ասել էր, թէ՝ դեռ աքաղաղը չկանչած՝ երեք անգամ ինձ պիտի ուրանաս: Եւ դուրս
ելնելով՝ դառնապէս լաց եղաւ:

<span id="an_27:1">27:1</span> Երբ առաւօտ եղաւ, բոլոր քահանայապետները եւ
ժողովրդի ծերերը խորհուրդ արեցին Յիսուսի դէմ՝ նրան սպանելու համար:

<span id="an_27:2">27:2</span> Նրան կապեցին, առան գնացին եւ յանձնեցին
պոնտացի Պիղատոս կուսակալի ձեռքը:

<span id="an_27:3">27:3</span> Այն ժամանակ Յուդան, որ Յիսուսին մատնել
էր, տեսնելով, որ Յիսուս դատապարտուեց, զղջաց, արծաթ դրամները վերադարձրեց
քահանայապետներին եւ ժողովրդի ծերերին ու ասաց.

<span id="an_27:4">27:4</span> «Մեղանչեցի, որովհետեւ արդար արիւն
մատնեցի»: Իսկ նրանք ասացին. «Մեր հոգը չէ, դո՛ւ գիտես»:

<span id="an_27:5">27:5</span> Եւ արծաթ դրամները նետեց տաճարի մէջ եւ
հեռացաւ ու գնաց ինքն իրեն կախեց:

<span id="an_27:6">27:6</span> Իսկ քահանայապետները արծաթ դրամները
վերցնելով՝ ասացին. «Օրինաւոր չէ դրանք ընդունել տաճարի գանձանակի մէջ,
քանի որ արեան գին են»:

<span id="an_27:7">27:7</span> Եւ խորհուրդ անելով՝ դրանով գնեցին բրուտի
ագարակը՝ որպէս գերեզման օտարների համար:

<span id="an_27:8">27:8</span> Այդ պատճառով այդ ագարակը կոչուել է Արեան
ագարակ՝ մինչեւ այսօր:

<span id="an_27:9">27:9</span> Այն ժամանակ կատարուեց, ինչ ասուել էր
Երեմիա մարգարէի բերանով. «Եւ առան երեսուն կտոր արծաթը՝ վաճառուածի գինը,
որ նշանակուել էր իսրայէլացիներից,

<span id="an_27:10">27:10</span> եւ այն տուեցին բրուտի ագարակի համար,
ինչպէս Տէրը ինձ հրամայել էր»:

<span id="an_27:11">27:11</span> Եւ Յիսուս կանգնեց կուսակալի առաջ.
կուսակալը հարցրեց նրան ու ասաց. «Դո՞ւ ես հրեաների թագաւորը»: Եւ Յիսուս
ասաց. «Դու ես ասում»:

<span id="an_27:12">27:12</span> Իսկ երբ նա ամբաստանւում էր
քահանայապետների ու ծերերի կողմից, ոչինչ չպատասխանեց:

<span id="an_27:13">27:13</span> Այն ժամանակ Պիղատոսը նրան ասաց. «Չե՞ս
լսում, ինչքան դրանք քո դէմ են վկայում»:

<span id="an_27:14">27:14</span> Եւ նրան չպատասխանեց եւ ոչ մի բան,
այնպէս որ կուսակալը շատ զարմացաւ:

<span id="an_27:15">27:15</span> Սակայն կուսակալը սովորութիւն ունէր տօնի
առիթով ժողովրդի համար արձակել մի բանտարկեալ, ում նրանք կամենային:

<span id="an_27:16">27:16</span> Այն ժամանակ ունէին մի նշանաւոր
բանտարկեալ, որի անունը Յեսու Բարաբբա էր:

<span id="an_27:17">27:17</span> Երբ հաւաքուեցին, Պիղատոսը նրանց ասաց.
«Այս երկուսից որի՞ն էք ուզում, որ ձեզ համար արձակեմ. Յեսու Բարաբբայի՞ն,
թէ՞ Յիսուսին՝ Քրիստոս կոչուածին».

<span id="an_27:18">27:18</span> քանի որ Պիղատոսը գիտէր, որ նախանձից
մատնել էին նրան:

<span id="an_27:19">27:19</span> Եւ մինչ նա ատեան էր նստում, իր կինը
նրան լուր ուղարկեց ու ասաց. «Քո եւ այդ արդարի միջեւ ոչինչ չկայ,
որովհետեւ այսօր երազումս նրա պատճառով գլխովս շատ բաներ անցան»:

<span id="an_27:20">27:20</span> Իսկ քահանայապետներն ու ծերերը համոզեցին
ժողովրդին, որ Բարաբբային ուզեն եւ Յիսուսին կորստեան մատնեն:

<span id="an_27:21">27:21</span> Կուսակալը պատասխան տուեց ու ասաց նրանց.
«Այս երկուսից որի՞ն էք ուզում, որ ձեզ համար արձակեմ»:

<span id="an_27:22">27:22</span> Եւ նրանք ասացին՝ Բարաբբային: Պիղատոսը
նրանց ասաց. «Իսկ ի՞նչ անեմ Յիսուսին՝ Քրիստոս կոչուածին»:

<span id="an_27:23">27:23</span> Ամէնքը ասացին՝ թող խաչուի: Եւ նա ասաց.
«Ի՞նչ չար բան արեց»: Եւ նրանք առաւել եւս աղաղակում էին ու ասում՝ թող
խաչուի:

<span id="an_27:24">27:24</span> Եւ Պիղատոսը տեսնելով, թէ ոչինչ չի
օգնում, այլ է՛լ աւելի խռովութիւն է լինում, ջուր վերցնելով՝ լուաց ձեռքերը
ժողովրդի առաջ ու ասաց. «Այդ արդարի արիւնից ես անմասն եմ. դո՛ւք գիտէք»:

<span id="an_27:25">27:25</span> Ամբողջ ժողովուրդը պատասխանեց ու ասաց.
«Դրա արիւնը՝ մեր վրայ եւ մեր որդիների վրայ»:

<span id="an_27:26">27:26</span> Այն ժամանակ Պիղատոսը նրանց համար
արձակեց Բարաբբային եւ Յիսուսին գանակոծել տալով՝ տուեց նրանց ձեռքը, որ
խաչուի:

<span id="an_27:27">27:27</span> Այն ժամանակ կուսակալի զինուորները
Յիսուսին վերցրին տարան ապարանք եւ ամբողջ գունդը նրա գլխին հաւաքեցին:

<span id="an_27:28">27:28</span> Մերկացրին նրան եւ նրա վրայ կարմիր
վերնազգեստ գցեցին:

<span id="an_27:29">27:29</span> Եւ փշերից պսակ պատրաստելով՝ դրեցին նրա
գլխին եւ մի եղէգ՝ նրա աջ ձեռքին. նրա առաջ ծնկի գալով՝ ծաղրում էին ու
ասում. «Ողջո՜յն, հրեաների՛ թագաւոր»:

<span id="an_27:30">27:30</span> Եւ թքելով նրա վրայ՝ եղէգն առնում էին ու
խփում նրա գլխին:

<span id="an_27:31">27:31</span> Եւ երբ նրան ծաղրուծանակի ենթարկեցին,
նրա վրայից հանեցին քղամիդը ու նրան հագցրին իր զգեստը. եւ տարան նրան խաչը
հանելու:

<span id="an_27:32">27:32</span> Եւ դուրս ելնելով՝ գտան կիւրենացի մի
մարդ՝ Սիմոն անունով, ու նրան ստիպեցին, որ նա խաչը կրի:

<span id="an_27:33">27:33</span> Եւ հասնելով Գողգոթա կոչուած տեղը, որ
նշանակում է կառափնատեղի,

<span id="an_27:34">27:34</span> Յիսուսին լեղի խառնած գինի տուեցին
խմելու, եւ երբ համտեսեց, չկամեցաւ խմել:

<span id="an_27:35">27:35</span> Եւ նրան խաչը հանելով՝ բաժանեցին նրա
զգեստները՝ վիճակ գցելով, որպէսզի կատարուի այն խօսքը, որ ասուեց մարգարէի
կողմից. «Իմ զգեստները բաժանեցին իրենց մէջ եւ իմ պատմուճանի վրայ վիճակ
էին գցում»:

<span id="an_27:36">27:36</span> Ու նստած՝ նրան պահպանում էին:

<span id="an_27:37">27:37</span> Եւ նրա գլխի վերեւը դրեցին նրա
յանցապարտութեան գիրը, թէ՝ սա՛ է Յիսուսը՝ հրեաների թագաւորը:

<span id="an_27:38">27:38</span> Միեւնոյն ժամանակ նրա հետ խաչը հանեցին
երկու աւազակներ՝ մէկը նրա աջից, եւ միւսը՝ ձախից:

<span id="an_27:39">27:39</span> Եւ մօտով անցնողները հայհոյում էին նրան,
շարժում էին գլուխներն ու ասում.

<span id="an_27:40">27:40</span> «Վա՛հ, դու որ քանդում էիր տաճարը եւ
երեք օրից այն շինում, փրկի՛ր քեզ. եթէ Աստծու Որդի ես, իջի՛ր այդ խաչից»:

<span id="an_27:41">27:41</span> Նոյնպէս եւ քահանայապետները,
օրէնսգէտներով ու ծերերով հանդերձ, ծաղրում էին նրան ու ասում.

<span id="an_27:42">27:42</span> «Ուրիշներին փրկեց, ինքն իրեն չի
կարողանում փրկել. եթէ Իսրայէլի թագաւոր է, հիմա թող այդ խաչից իջնի. եւ
դրան կը հաւատանք:

<span id="an_27:43">27:43</span> Եթէ դա յոյսը դրել էր Աստծու վրայ, թող
նա այժմ դրան փրկի, եթէ ուզում է դրան. քանի որ ասաց, թէ՝ Աստծու Որդի եմ»:

<span id="an_27:44">27:44</span> Նրա հետ խաչուած աւազակներն էլ էին նոյն
ձեւով նախատում նրան:

<span id="an_27:45">27:45</span> Եւ կէսօրին ամբողջ երկրի վրայ խաւար եղաւ
մինչեւ ժամը երեքը:

<span id="an_27:46">27:46</span> Ժամը երեքի մօտ Յիսուս բարձր ձայնով
գոչեց ու ասաց. «Էլի՜, Էլի՜, լա՞մա սաբաքթանի», այսինքն՝ Աստուա՜ծ իմ,
Աստուա՜ծ իմ, ինչո՞ւ թողեցիր ինձ:

<span id="an_27:47">27:47</span> Այնտեղ կանգնածներից ոմանք, երբ լսեցին,
ասացին. «Դա Եղիային է կանչում»:

<span id="an_27:48">27:48</span> Եւ նրանցից մէկը իսկոյն վազեց, քացախով
թաթախուած սպունգ վերցրեց եւ մի եղէգի վրայ անցկացնելով՝ տուեց նրան, որ
խմի:

<span id="an_27:49">27:49</span> Իսկ ուրիշներ ասում էին. «Թո՛ղ, տեսնենք,
թէ Եղիան կը գա՞յ, որ դրան փրկի»:

<span id="an_27:50">27:50</span> Եւ Յիսուս դարձեալ բարձր ձայնով աղաղակեց
եւ հոգին աւանդեց:

<span id="an_27:51">27:51</span> Եւ ահա տաճարի վարագոյրը վերեւից մինչեւ
ներքեւ երկուսի պատռուեց, եւ երկիրը շարժուեց, եւ ժայռեր ճեղքուեցին,

<span id="an_27:52">27:52</span> եւ գերեզմանները բացուեցին, եւ ննջեցեալ
սրբերի բազում մարմիններ յարութիւն առան

<span id="an_27:53">27:53</span> ու նրա յարութիւնից յետոյ գերեզմաններից
ելնելով մտան սուրբ քաղաքը եւ շատերին երեւացին:

<span id="an_27:54">27:54</span> Իսկ հարիւրապետը եւ նրանք, որ իր հետ
Յիսուսին պահպանում էին, երբ տեսան երկրաշարժը եւ պատահածները, սաստիկ
վախեցան ու ասացին. «Արդարեւ, Աստծու Որդի էր սա»:

<span id="an_27:55">27:55</span> Այնտեղ շատ կանայք կային, որոնք կանգնած
հեռուից նայում էին եւ որոնք Գալիլիայից եկել էին Յիսուսի յետեւից՝ նրան
ծառայելու համար.

<span id="an_27:56">27:56</span> նրանց մէջ էին Մարիամ Մագդաղենացին,
Յակոբի եւ Յովսէի մայր Մարիամը եւ Զեբեդէոսի որդիների մայրը:

<span id="an_27:57">27:57</span> Երբ երեկոյ եղաւ, եկաւ Յովսէփ անունով
արիմաթիացի մի մեծահարուստ մարդ, որ Յիսուսին աշակերտել էր:

<span id="an_27:58">27:58</span> Սա Պիղատոսի մօտ գնալով՝ Յիսուսի մարմինը
խնդրեց: Այն ժամանակ Պիղատոսը հրամայեց, որ մարմինը տրուի:

<span id="an_27:59">27:59</span> Եւ Յովսէփը, մարմինն առնելով, պատեց
մաքուր կտաւով

<span id="an_27:60">27:60</span> եւ դրեց նոր գերեզմանի մէջ, որ փորել էր
տուել ժայռի մէջ: Եւ մի մեծ քար, որպէս կափարիչ, գերեզմանի դռան առաջ
գլորեց ու գնաց:

<span id="an_27:61">27:61</span> Այնտեղ էր Մարիամ Մագդաղենացին եւ միւս
Մարիամը. նրանք նստած էին գերեզմանի դիմաց:

<span id="an_27:62">27:62</span> Եւ հետեւեալ օրը, որ ուրբաթի յաջորդ օրն
է, քահանայապետներն ու փարիսեցիները հաւաքուեցին Պիղատոսի մօտ ու ասացին.

<span id="an_27:63">27:63</span> «Տէ՛ր, յիշեցինք, թէ այն մոլորեցնողը,
քանի կենդանի էր, ասում էր, թէ՝ երեք օրից յարութիւն պիտի առնեմ:

<span id="an_27:64">27:64</span> Արդ, հրամայի՛ր, որ մինչեւ երեք օր
գերեզմանի ապահովութեանը հոգ տարուի. գուցէ աշակերտները գիշերով գան եւ
գողանան նրան ու ժողովրդին ասեն, թէ՝ մեռելներից յարութիւն առաւ. եւ վերջին
մոլորութիւնը աւելի վատ լինի, քան առաջինը»:

<span id="an_27:65">27:65</span> Պիղատոսը նրանց ասաց. «Զինուորներ ունէք.
գնացէ՛ք ապահովութեանը հոգ տարէք, ինչպէս որ գիտէք»:

<span id="an_27:66">27:66</span> Եւ նրանք գնացին գերեզմանի ապահովութեանը
հոգ տանելու եւ վէմը կնքեցին՝ զինուորներ նշանակելով:

<span id="an_28:1">28:1</span> Շաբաթ օրուայ երեկոյեան, երբ կիրակին
լուսանում էր, Մարիամ Մագդաղենացին եւ միւս Մարիամը եկան գերեզմանը
տեսնելու:

<span id="an_28:2">28:2</span> Եւ ահա մեծ երկրաշարժ եղաւ, որովհետեւ
Տիրոջ հրեշտակը երկնքից իջնելով՝ մօտեցաւ, դռնից վէմը մի կողմ գլորեց ու
նստեց նրա վրայ:

<span id="an_28:3">28:3</span> Նրա տեսքը փայլակի նման էր, ու նրա զգեստը՝
սպիտակ, ինչպէս ձիւնը:

<span id="an_28:4">28:4</span> Նրա ահից պահապանները խռովուեցին եւ
մեռելների պէս եղան:

<span id="an_28:5">28:5</span> Հրեշտակը խօսեց ու կանանց ասաց. «Դուք մի՛
վախեցէք, գիտեմ, որ փնտռում էք Յիսուսին, որ խաչուեց.

<span id="an_28:6">28:6</span> այստեղ չէ նա, քանի որ յարութիւն առաւ,
ինչպէս ինքն ասել էր. եկէ՛ք, տեսէ՛ք այն տեղը, ուր պառկած էր:

<span id="an_28:7">28:7</span> Եւ իսկոյն գնացէ՛ք, ասացէ՛ք նրա
աշակերտներին, թէ յարութիւն առաւ. եւ ահա նա ձեզնից առաջ գնում է Գալիլիա.
այնտեղ նրան կը տեսնէք: Ահա ասացի ձեզ»:

<span id="an_28:8">28:8</span> Եւ իսկոյն, ահով եւ մեծ ուրախութեամբ,
գերեզմանից դուրս ելնելով՝ վազեցին աշակերտներին պատմելու:

<span id="an_28:9">28:9</span> Եւ յանկարծ Յիսուս նրանց դիմացը ելաւ ու
ասաց՝ ողջո՜յն ձեզ. եւ նրանք մօտենալով՝ նրա ոտքերին փարուեցին ու
երկրպագեցին նրան:

<span id="an_28:10">28:10</span> Այն ժամանակ Յիսուս նրանց ասաց. «Մի՛
վախեցէք. գնացէ՛ք ասացէք իմ եղբայրներին, որ գնան Գալիլիա եւ այնտեղ ինձ
տեսնեն»:

<span id="an_28:11">28:11</span> Երբ նրանք գնացին, ահա զինուորներից
ոմանք քաղաք եկան ու

<span id="an_28:12">28:12</span> քահանայապետներին պատմեցին այն բոլորը,
ինչ որ պատահել էր:

<span id="an_28:13">28:13</span> Եւ նրանք ծերերի հետ միասին հաւաքուելով՝
խորհուրդ արեցին, շատ դրամ տուեցին զինուորներին ու ասացին.

<span id="an_28:14">28:14</span> «Կ՚ասէք, թէ նրա աշակերտները, գիշերով
գալով, գողացան նրան, մինչ մենք քնի մէջ էինք:

<span id="an_28:15">28:15</span> Եւ եթէ այդ լուրը կուսակալին հասնի, մենք
նրան կը գոհացնենք եւ ձեզ հոգսից կ՚ազատենք»:

<span id="an_28:16">28:16</span> Եւ նրանք դրամն առնելով՝ արեցին այնպէս,
ինչպէս որ իրենց սովորեցրել էին: Եւ այս զրոյցը տարածուած է հրեաների մէջ
մինչեւ այսօր:

<span id="an_28:17">28:17</span> Իսկ տասնմէկ աշակերտները գնացին Գալիլիա,
այն լեռը, ուր Յիսուս իրենց հետ ժամադրուել էր:

<span id="an_28:18">28:18</span> Երբ նրան տեսան, երկրպագեցին նրան, իսկ
ոմանք երկմտեցին:

<span id="an_28:19">28:19</span> Եւ Յիսուս մօտենալով՝ խօսեց նրանց հետ ու
ասաց. «Ինձ է տրուած ամէն իշխանութիւն երկնքում եւ երկրի վրայ. ինչպէս
Հայրը ինձ ուղարկեց, ես էլ ձեզ եմ ուղարկում:

<span id="an_28:20">28:20</span> Գնացէ՛ք ուրեմն աշակերտ դարձրէ՛ք բոլոր
ազգերին, նրանց մկրտեցէ՛ք Հօր եւ Որդու եւ Սուրբ Հոգու անունով:

<span id="an_28:21">28:21</span> Ուսուցանեցէ՛ք նրանց պահել այն բոլորը,
ինչ որ ձեզ պատուիրեցի: Եւ ահա ես ձեզ հետ եմ բոլոր օրերում՝ մինչեւ
աշխարհի վախճանը»:

------------------------------------------------------------------------

[Next: Mark](mar)
