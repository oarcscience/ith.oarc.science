[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](hab)  [Next](hag) 

------------------------------------------------------------------------

### Albanian Bible: Zephaniah

<span id="an_1:1">1:1</span> Fjala e Zotit që iu drejtua Sofonias, birit
të Kushit, bir i Gedaliahut, bir i Amariahut, bir i Ezekias, në ditët e
Josias, birit të Amonit, mbret i Judës.

<span id="an_1:2">1:2</span> "Unë do të zhduk krejt çdo gjë nga faqja e
dheut", thotë Zoti.

<span id="an_1:3">1:3</span> "Do të zhduk njerëz dhe kafshë, do të zhduk
zogjtë e qiellit dhe peshqit e detit, shkaqet e mëkatit së bashku me të
pabesët dhe do të shfaros njeriun nga faqja e dheut", thotë Zoti.

<span id="an_1:4">1:4</span> "Do të shtrij dorën time kundër Judës dhe
kundër të gjithë banorëve të Jeruzalemit dhe do të shfaros nga ky vend
mbeturinat e Baalit, emrin e priftërinjve idhujtarë, bashkë me
priftërinjtë,

<span id="an_1:5">1:5</span> ata të cilët bien përmbys mbi tarraca
përpara ushtrisë së qiellit, ata që bien përmbys duke iu betuar Zotit,
por duke iu betuar edhe Malkamit,

<span id="an_1:6">1:6</span> ata që largohen nga Zoti dhe ata që nuk e
kërkojnë Zotin dhe nuk e konsultojnë.

<span id="an_1:7">1:7</span> Rri në heshtje para Zotit, Zotit, sepse
dita e Zotit është e afërt, sepse Zoti ka përgatitur një flijim, ka
shenjtëruar të ftuarit e tij.

<span id="an_1:8">1:8</span> Ditën e flijimit të Zotit do të ndodhë që
unë do të ndëshkoj princat, bijtë e mbretit dhe tërë ata që mbajnë
veshje të huajsh.

<span id="an_1:9">1:9</span> Po atë ditë do të ndëshkoj tërë ata që
hidhen mbi prag, që mbushin me dhunë dhe mashtrim shtëpitë e zotërve të
tyre.

<span id="an_1:10">1:10</span> Atë ditë", thotë Zoti, "do të ngrihet një
britmë nga porta e peshqve, një klithmë nga lagja e dytë dhe një zhurmë
e madhe nga kodrat.

<span id="an_1:11">1:11</span> Ulërini, o banorë të Makteshit, sepse
tërë populli i tregtarëve është asgjësuar, tërë ata të ngarkuar me para
janë shfarosur.

<span id="an_1:12">1:12</span> Në atë kohë do të ndodhë që unë do të
kontrolloj Jeruzalemin me llampa dhe do të ndëshkoj njerëzit që, duke
qëndruar në llumin e tyre, thonë në zemër të tyre: "Zoti nuk bën as të
mirë as të keq".

<span id="an_1:13">1:13</span> Prandaj pasuritë e tyre do të bëhen
plaçkë lufte dhe shtëpitë e tyre do të shkretohen. Do të ndërtojnë
shtëpi, do të mbjellin vreshta, por nuk do pinë verën e tyre".

<span id="an_1:14">1:14</span> Dita e Zotit është e afërt, është e afërt
dhe po vjen me shpejtësi të madhe. Zhurma e ditës së Zotit është e
hidhur; atëherë njeriu trim do të këlthasë fort.

<span id="an_1:15">1:15</span> Ajo ditë është një ditë zemërimi, një
ditë mjerimi dhe ankthi, një ditë shkatërrimi dhe shkretie, një ditë
terri dhe mjegulle, një ditë resh dhe errësire të thellë,

<span id="an_1:16">1:16</span> një ditë zhurmimi të borisë dhe alarmi
kundër qyteteve të fortifikuara dhe kullave të larta.

<span id="an_1:17">1:17</span> Unë do të sjell fatkeqësinë mbi njerëzit
dhe ata do të ecin si të verbër, sepse kanë mëkatuar kundër Zotit; gjaku
i tyre do të shpërndahet si pluhur dhe mishi i tyre si jashtëqitje.

<span id="an_1:18">1:18</span> As argjendi i tyre as ari i tyre nuk do
të mund t'i çlirojnë ditën e zemërimit të Zotit; përkundrazi tërë vendi
do të gllabërohet nga zjarri i xhelozisë së tij, sepse ai do të kryejë
me siguri një shkatërrim të plotë të të gjithë banorëve të vendit.

<span id="an_2:1">2:1</span> Mblidhuni, mblidhuni bashkë, o komb i
pacipë,

<span id="an_2:2">2:2</span> para se dekreti të ketë efekt, para se dita
të kalojë si byku, para se të bjerë mbi ju zemërimi i zjarrtë i Zotit,
para se të vijë mbi ju dita e zemërimit të Zotit.

<span id="an_2:3">2:3</span> Kërkoni Zotin ju të gjithë, të përulurit e
dheut, që zbatoni ligjin e tij. Kërkoni drejtësinë, kërkoni përulësinë.
Ndofta do të jeni të mbrojtur në ditën e zemërimit të Zotit.

<span id="an_2:4">2:4</span> Sepse Gaza do të braktiset dhe Ashkeloni do
të bëhet një shkreti; do të dëbojnë Ashdodin me dhunë në mes të ditës,
dhe Ekroni do të çrrënjoset.

<span id="an_2:5">2:5</span> Mjerë banorët e bregut të detit, mjerë
kombi i Kerethejve! Fjala e Zotit është kundër teje, o Kanaan, vend i
Filistejve: "Unë do të të shkatërroj dhe nuk do të mbetet më asnjë i
gjallë".

<span id="an_2:6">2:6</span> Kështu bregu i detit do të jetë i tëri
kullotë me banesa për barinjtë dhe vathë për kopetë.

<span id="an_2:7">2:7</span> Bregdeti do t'i përkasë mbeturinës së
shtëpisë së Judës; në këto vende do të kullotin kopetë; në mbrëmje do të
pushojnë në shtëpitë e Ashkelonit, sepse Zoti, Perëndia i tyre, do t'i
vizitojë dhe do t'i kthejë nga robëria.

<span id="an_2:8">2:8</span> "Kam dëgjuar përbuzjen e Moabit dhe fyerjet
e rënda të bijve të Amonit, me të cilat kanë fyer popullin tim dhe janë
zmadhuar në dëm të territorit të tyre.

<span id="an_2:9">2:9</span> Prandaj, ashtu siç është e vërtetë që unë
rroj", thotë Zoti i ushtrive, Perëndia i Izraelit, "me siguri Moabi do
të jetë si Sodoma, dhe bijtë e Amonit si Gomorra, një vend i zënë nga
hithrat dhe kripërat, një shkreti përjetë. Kusuri i popullit tim do t'i
plaçkitë dhe mbeturina e popullit tim do t'i zotërojë.

<span id="an_2:10">2:10</span> Kjo do t'u ndodhë për shkak të
kryelartësisë së tyre, sepse kanë fyer dhe trajtuar me arrogancë
popullin e Zotit të ushtrive.

<span id="an_2:11">2:11</span> Zoti do të jetë i tmerrshëm kundër tyre,
sepse do t'i përkulë tërë perënditë e tokës; dhe secili do ta adhurojë
nga vendi i tij, po, tërë ishujt e kombeve.

<span id="an_2:12">2:12</span> Edhe ju, Etiopas, do të vriteni nga
shpata ime".

<span id="an_2:13">2:13</span> Ai do të shtrijë dorën kundër veriut, do
të shkatërrojë Asirinë dhe do ta bëjë Niniven shkreti, një vend të thatë
si shkretëtira.

<span id="an_2:14">2:14</span> Në mes të tij do të struken kopetë, tërë
kafshët e kombeve; si pelikani ashtu dhe çafka do të kalojnë natën mbi
kapitelet e shtyllave të tij; zëri i tyre do të dëgjohet në dritare;
shkretimi do të jetë mbi pragje, sepse do të shkatërrojë veshjen me
panela kedri.

<span id="an_2:15">2:15</span> Ky është qyteti i qejfeve që rrinte i
sigurt dhe thoshte në zemër të vet: "Unë, dhe askush tjetër veç meje".
Vallë si u bë një shkreti, një vend ku struken kafshët? Kushdo që do t'i
kalojë afër do të fërshëllejë dhe do të tundë dorën.

<span id="an_3:1">3:1</span> Mjerë ai që është rebel dhe i ndotur, mjerë
qyteti i shtypjes!

<span id="an_3:2">3:2</span> Ai nuk ka dëgjuar zërin e tij, nuk ka
pranuar të ndreqet, nuk ka patur besim tek Zoti, nuk i është afruar
Perëndisë të vet.

<span id="an_3:3">3:3</span> Krerët e tij në mes të tij janë luanë që
vrumbullojnë; gjyqtarët e tij janë ujqër të mbrëmjes, që nuk lënë asnjë
kockë për ta brejtur për mëngjes.

<span id="an_3:4">3:4</span> Profetët e tij janë mburravecë, të pabesë;
priftërinjtë e tij kanë përdhosur vendin e shenjtë, kanë dhunuar ligjin.

<span id="an_3:5">3:5</span> Zoti është i drejtë në mes të tij, ai nuk
kryen paudhësi. Çdo mëngjes ai sjell në dritë drejtësinë pa munguar
asnjë herë, por i çorodituri nuk njeh turp.

<span id="an_3:6">3:6</span> "Kam shfarosur kombet; kalatë e tyre janë
shembur; i kam shkretuar rrugët e tyre dhe askush nuk kalon nëpër to;
qytetet e tyre janë shkatërruar dhe askush nuk banon në to.

<span id="an_3:7">3:7</span> Unë thoja: "Me siguri do të kesh frikë nga
unë, do të pranosh të ndreqesh", dhe kështu banesa e tij nuk do të
shkatërrohej me gjithë ndëshkimet që i kam dhënë. Por ata u nxituan të
prishen në të gjitha veprimet e tyre.

<span id="an_3:8">3:8</span> Prandaj më prit", thotë Zoti, "kur të
ngrihem për të bërë plaçkë, sepse unë kam vendosur të mbledh kombet, të
bashkoj mbretëritë, për të hedhur mbi ta indinjatën time, gjithë zjarrin
e zemërimit tim;

<span id="an_3:9">3:9</span> Sepse atëherë do t'u jap popujve një të
folur të pastër, me qëllim që të gjithë të përmendin emrin e Zotit, për
t'i shërbyer me një marrëveshje të përbashkët.

<span id="an_3:10">3:10</span> Që përtej lumenjve të Etiopisë,
adhuruesit e mi, bija e të humburve të mi, do të më sjellin ofertat e
tyre.

<span id="an_3:11">3:11</span> Në atë ditë ti nuk do të kesh më turp për
të gjitha veprimet e tua me të cilat ngrite krye kundër meje, sepse
atëherë unë do të largoj nga mesi yt ata që gëzohen në madhështinë
tënde, dhe ti nuk do të krenohesh në malin tim të shenjtë".

<span id="an_3:12">3:12</span> "Do të bëj të mbetet midis teje një
popull i përulur dhe i varfër, që do të ketë besim te emri i Zotit.

<span id="an_3:13">3:13</span> Mbeturina e Izraelit nuk do të kryejë
paudhësi dhe nuk do të thotë më gënjeshtra, as do të gjendet në gojën e
tyre një gjuhë gënjeshtare; sepse ata do ta kullotin kopenë e tyre, do
të bien të flenë dhe askush nuk do t'i trembë".

<span id="an_3:14">3:14</span> Lësho britma gëzimi, o bijë e Sionit,
lësho britma hareje, o Izrael! Gëzohu dhe ngazëllo me gjithë zemër, o
bijë e Jeruzalemit!

<span id="an_3:15">3:15</span> Zoti i ka revokuar gjykimet e tij kundër
teje, ka dëbuar armikun tënd. Mbreti i Izraelit, Zoti, ndodhet midis
teje, nuk do të kesh më frikë nga asgjë.

<span id="an_3:16">3:16</span> Atë ditë do të thonë në Jeruzalem: "Mos
ki frikë, o Sion, duart e tua mos u dobësofshin!

<span id="an_3:17">3:17</span> Zoti, Perëndia yt, në mes teje është i
fuqishmi që shpëton. Ai do të mbushet me gëzim për ty, në dashurinë e
tij do qëndrojë në heshtje, do të gëzohet për ty me britma gëzimi.

<span id="an_3:18">3:18</span> Unë do të mbledh ata që janë të pikëlluar
për kuvendet solemne, që janë në mes tuaj për të cilët pesha për atë
ishte bërë objekt përçmimi.

<span id="an_3:19">3:19</span> Ja, në atë kohë unë do të veproj kundër
atyre që të shtypin; do të shpëtoj çalamanin dhe do të mbledh ata që
janë dëbuar, dhe do t'i bëj të lavdishëm dhe të dëgjuar në të gjitha
vendet ku kanë qenë me turp.

<span id="an_3:20">3:20</span> Në atë kohë unë do t'ju kthej, po, në atë
kohë do t'ju mbledh; sepse do t'ju bëj të famshëm dhe të lavdishëm midis
tërë popujve të tokës, kur, para syve tuaj, do t'i bëj të kthehen ata që
janë në robëri", thotë Zoti.

------------------------------------------------------------------------

[Next: Haggai](hag)
