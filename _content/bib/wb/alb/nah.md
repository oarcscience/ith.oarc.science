[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mic)  [Next](hab) 

------------------------------------------------------------------------

### Albanian Bible: Nahum

<span id="an_1:1">1:1</span> Profecia mbi Niniven. Libri i vegimit të
Nahumit nga Elkoshi.

<span id="an_1:2">1:2</span> Zoti është një Perëndi xheloz dhe
hakmarrës; Zoti është hakmarrës dhe plot tërbim. Zoti hakmerret me
kundërshtarët e tij dhe e ruan zemërimin për armiqtë e tij.

<span id="an_1:3">1:3</span> Zoti është i ngadalshëm në zemërim dhe
pushtetmadh, por nuk e lë pa e ndëshkuar aspak të ligun. Zoti vazhdon
rrugën e tij në shakullimë dhe në furtunë dhe retë janë pluhuri i
këmbëve të tij.

<span id="an_1:4">1:4</span> Ai e qorton rëndë detin dhe e than, i bën
të thahen të gjithë lumenjtë. Bashani dhe Karmeli thahen dhe lulja e
Libanit fishket.

<span id="an_1:5">1:5</span> Malet dridhen para tij, kodrat treten; në
prani të tij toka ngrihet, po, bota dhe tërë banorët e saj.

<span id="an_1:6">1:6</span> Kush mund t'i rezistojë indinjatës së tij
dhe kush mund të durojë zjarrin e zemërimit të tij? Tërbimi i tij
derdhet si zjarr dhe shkëmbinjtë janë prej tij të thërmuara.

<span id="an_1:7">1:7</span> Zoti është i mirë, është një fortesë në
ditën e fatkeqësisë; ai i njeh ata që kërkojnë strehë tek ai.

<span id="an_1:8">1:8</span> Por me një përmbytje të madhe ai do të
kryejë një shkatërrim të plotë të vendit të tij dhe armiqtë e tij do të
përndiqen nga terri.

<span id="an_1:9">1:9</span> Çfarë projektoni kundër Zotit? Ai do të
kryejë një shkatërrim të plotë: fatkeqësia nuk do të ndodhë dy herë.

<span id="an_1:10">1:10</span> Edhe sikur të ishin si ferrat e dendura
edhe të dehur nga vera që kanë pirë, ata do të gllabërohen si kashta
fare e thatë.

<span id="an_1:11">1:11</span> Prej teje doli ai që ka kurdisur të keqen
kundër Zotit, ai që ka konceptuar ligësinë.

<span id="an_1:12">1:12</span> Kështu thotë Zoti: "Edhe sikur të ishin
plot forcë dhe të shumtë, do të kositen dhe do të zhduken. Ndonëse të
kam pikëlluar, nuk do të pikëlloj më.

<span id="an_1:13">1:13</span> Tani do të thyej zgjedhën e saj nga trupi
yt dhe do t'i shkul lidhjet e tua".

<span id="an_1:14">1:14</span> Por lidhur me ty Zoti ka dhënë këtë
urdhër: "Emri yt nuk do të përjetësohet më. Nga tempulli i perëndive të
tua do të zhduk figurat e gdhendura dhe ato të derdhura. Do të të
përgatis varrin se je i neveritshëm".

<span id="an_1:15">1:15</span> Ja mbi male këmbët e atij që njofton
lajme të mira dhe që shpall paqen! Kremto festat e tua solemne, o Judë,
plotëso betimet e tua, sepse i ligu nuk do të kalojë më në mes teje; ai
do të shfaroset krejt.

<span id="an_2:1">2:1</span> Ka dalë kundër teje një shkatërrues. Ruaje
mirë fortesën, mbikqyr rrugën, forco ijët e tua, mblidh tërë forcat e
tua.

<span id="an_2:2">2:2</span> Sepse Zoti do të rivendosë lavdinë e
Jakobit dhe lavdinë e Izraelit, sepse cubat i kanë plaçkitur dhe kanë
shkatërruar shermendet e tyre.

<span id="an_2:3">2:3</span> Mburoja e trimave të tij është ngjyrosur me
të kuq, trimat e tij janë veshur me rroba të kuqe; ditën që ai përgatit
hekuri i qerreve do të nxjerrë shkëndi si zjarri dhe do të vringëllojnë
ushtat e qiparisit.

<span id="an_2:4">2:4</span> Qerret do të lëshohen me tërbim nëpër rrugë
do t'u bien kryq e tërthor shesheve; do të duken si pishtarë, do të
vetëtijnë si rrufe.

<span id="an_2:5">2:5</span> Ai do të kujtojë burrat e tij të fuqishëm,
por ata do të pengohen në marshimin e tyre, do të sulen drejt mureve dhe
mbrojtja do të përgatitet.

<span id="an_2:6">2:6</span> Portat e lumenjve do të hapen dhe pallati
do të shembet.

<span id="an_2:7">2:7</span> Atë që rrinte palëvizur do ta zhveshin dhe
do ta marrin; shërbëtoret e saj do të vajtojnë me zë si të pëllumbeshës,
duke i rënë gjoksit.

<span id="an_2:8">2:8</span> Ndonëse Ninive i kohëve të kaluara ishte si
një rezervuar uji, tani ata ikin. "Ndaluni, ndaluni!", bërtasin, por
askush nuk kthehet.

<span id="an_2:9">2:9</span> Plaçkitni argjendin, plaçkitni arin! Ka
thesare pa fund, pasuri të çfarëdo sendi të çmuar.

<span id="an_2:10">2:10</span> Ai është i shkretuar, bosh dhe i rrënuar;
zemra ligështohet, gjunjët dridhen, ka një dhembje të madhe në të gjitha
ijët dhe tërë fytyrat e tyre zverdhen.

<span id="an_2:11">2:11</span> Ku është strofka e luanëve, vendi ku
ushqeheshin luanët e vegjël, ku silleshin luani, luanesha dhe të
vegjëlit e saj dhe askush nuk i trembte?

<span id="an_2:12">2:12</span> Luani shqyente për të vegjëlit e tij,
mbyste për luaneshat e tij dhe mbushte strofkat e tij me gjah dhe
strofullat me gjënë e grabitur.

<span id="an_2:13">2:13</span> "Ja, unë jam kundër teje", thotë Zoti i
ushtrive, "unë do t'i djeg dhe do t'i bëj tym qerret e tua dhe shpata do
të gllabërojë luanët e tu të vegjël; unë do të zhduk grabitjen tënde nga
dheu dhe zëri i lajmëtarëve të tu nuk do të dëgjohet më".

<span id="an_3:1">3:1</span> Mjerë qyteti gjakatar, që është plot me
hile dhe me dhunë dhe që nuk po heq dorë nga grabitjet!

<span id="an_3:2">3:2</span> Kërcet kamxhiku, zhurmë shurdhuese rrotash,
kuajsh që vrapojnë dhe qerresh që hovin,

<span id="an_3:3">3:3</span> kalorës në sulm shpata flakëruese, ushta që
shndritin, një shumicë e madhe të vrarësh, të vdekur të shumtë, kufoma
pa fund; pengohesh te kufomat.

<span id="an_3:4">3:4</span> Të gjitha këto për shkak të kurvërimeve të
shumta të prostitutes joshëse, mjeshtre në artet magjike që i shiste
kombet me kurvërimet e saj dhe popujt me artet e saj magjike.

<span id="an_3:5">3:5</span> "Ja, unë jam kundër teje", thotë Zoti i
ushtrive, "unë do të ngre cepat e rrobës sate deri në fytyrë dhe do t'u
tregoj kombeve lakuriqësinë tënde dhe mbretërive turpin tënd.

<span id="an_3:6">3:6</span> Do të të hedh përsipër ndyrësi, do të të
bëj të neveritshme dhe do të të nxjerr te shtylla e turpit.

<span id="an_3:7">3:7</span> Do të ndodhë që të gjithë ata që do të të
shikojnë do të largohen prej teje dhe do të thonë: "Ninive është
shkretuar! Kujt do t'i vijë keq për të?". Ku t'i kërkoj ngushëllonjësit
e saj?".

<span id="an_3:8">3:8</span> A je më e bukur se No-Amoni, që ndodhet
midis kanaleve të Nilit, i rrethuar nga ujërat dhe që e kishte detin si
ledh dhe detin si mur?

<span id="an_3:9">3:9</span> Etiopia dhe Egjipti ishin forca e tij dhe
nuk kishin kufi; Puti dhe Libianët ishin aleatët e tij.

<span id="an_3:10">3:10</span> Megjithatë edhe ai u internua, shkoi në
robëri; edhe fëmijët e tij u bënë copë-copë në hyrje të çdo rruge; kanë
hedhur shortin mbi fisnikët e tij dhe tërë të mëdhenjtë e tij u lidhën
me zinxhirë.

<span id="an_3:11">3:11</span> Ti gjithashtu do të jesh e dehur dhe do
të fshihesh; ti gjithashtu do të kërkosh një vend të fortifikuar përpara
armikut.

<span id="an_3:12">3:12</span> Tërë fortesat e tua do të jenë si druri i
fikut me fiq të parë; po t'i shkundësh, bien në gojë të atij që i ha.

<span id="an_3:13">3:13</span> Ja, trupat e tua në mes teje janë si gra;
portat e vendit tënd janë të hapura përpara armiqve të tu; zjarri ka
gllabëruar hekurat e portave të tua.

<span id="an_3:14">3:14</span> Mblidh për vete ujin e nevojshëm për
rrethimin, përforco fortifikimet e tua, ngjeshe argjilën, punoje llaçin,
ndreqe furrën për tulla.

<span id="an_3:15">3:15</span> Atje zjarri do të të gllabërojë, shpata
do të të shkatërrojë, do të të hajë si një larvë karkaleci; shumohu si
larvat e karkalecave, shumohu si karkalecat.

<span id="an_3:16">3:16</span> I ke shumuar tregjet e tua më tepër se
yjet e qiellit; larvat e karkalecave zhveshin çdo gjë dhe pastaj
fluturojnë tutje.

<span id="an_3:17">3:17</span> Princat e tu janë si karkalecat, oficerët
e tu si mizëri karkalecash që ndalen midis gjerdheve në ditët e ftohta;
po, kur del dielli, fluturojnë tutje, por nuk dihet se ku kanë shkuar.

<span id="an_3:18">3:18</span> O mbret i Asirisë, barinjtë e tu po
flenë, fisnikët e tu pushojnë; populli yt u shpërnda ndër male dhe
kurrkush nuk po i mbledh.

<span id="an_3:19">3:19</span> Nuk ka ilaç për plagën tënde, plaga jote
është vdekjeprurëse; të gjithë ata që do të dëgjojnë të flitet për ty,
do të përplasin duart për fatin tënd. Sepse mbi kë nuk është ushtruar
vazhdimisht ligësia jote?

------------------------------------------------------------------------

[Next: Habakkuk](hab)
