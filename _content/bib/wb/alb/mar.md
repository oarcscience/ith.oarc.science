[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mat)  [Next](luk) 

------------------------------------------------------------------------

### Albanian Bible: Mark

<span id="an_1:1">1:1</span> Fillimi i Ungjillit të Jezu Krishtit, Birit
të Perëndisë.

<span id="an_1:2">1:2</span> Ashtu si është shkruar tek profetët: ''Ja,
unë po dërgoj lajmëtarin tim para fytyrës tënde, i cili do të përgatit
udhën tënde përpara teje.

<span id="an_1:3">1:3</span> Ka një zë që bërtet në shkretëtirë:
"Përgatitni udhën e Zotit, drejtoni shtigjet e tij"''.

<span id="an_1:4">1:4</span> Gjoni erdhi në shkretëtirë duke pagëzuar
dhe duke predikuar një pagëzim pendese për faljen e mëkateve.

<span id="an_1:5">1:5</span> Dhe gjithë vendi i Judës dhe ata nga
Jeruzalemi shkonin tek ai, dhe pagëzoheshin të gjithë nga ai në lumin
Jordan, duke rrëfyer mëkatet e tyre.

<span id="an_1:6">1:6</span> Por Gjoni ishte i veshur me lesh deveje,
mbante një brez lëkure përreth ijëve dhe ushqehej me karkaleca dhe me
mjaltë të egër.

<span id="an_1:7">1:7</span> Ai predikonte duke thënë: ''Pas meje po
vjen një që është më i fortë se unë. Unë nuk jam i denjë as të ulem para
tij për t'i zgjidhur lidhësat e sandaleve të tij.

<span id="an_1:8">1:8</span> Unë ju pagëzova me ujë, ndërsa ai do t'ju
pagëzojë me Frymën e Shenjtë''.

<span id="an_1:9">1:9</span> Dhe ndodhi në ato ditë që Jezusi erdhi nga
Nazareti i Galilesë dhe u pagëzua nga Gjoni në Jordan.

<span id="an_1:10">1:10</span> Dhe menjëherë, kur po dilte nga uji, pa
se qiejtë po hapeshin dhe Fryma po zbriste mbi të si një pëllumb.

<span id="an_1:11">1:11</span> Dhe një zë erdhi nga qielli: ''Ti je Biri
im i dashur në të cilin jam kënaqur.

<span id="an_1:12">1:12</span> Fill pas kësaj, Fryma e Shenjtë e çoi në
shkretëtirë;

<span id="an_1:13">1:13</span> dhe qëndroi në shkretëtirë dyzet ditë, i
tunduar nga Satanai. Ishte bashkë me bishat dhe engjëjt i shërbenin.

<span id="an_1:14">1:14</span> Dhe mbasi e burgosën Gjonin, Jezusi erdhi
në Galile duke predikuar ungjillin e mbretërisë së Perëndisë,

<span id="an_1:15">1:15</span> dhe duke thënë: ''U mbush koha dhe
mbretëria e Perëndisë është afër. Pendohuni dhe besoni ungjillin''.

<span id="an_1:16">1:16</span> Ndërsa po kalonte gjatë bregut të detit
të Galilesë, ai pa Simonin dhe Andrean, vëllanë e tij, të cilët po
hidhnin rrjetën në det sepse ishin peshkatarë.

<span id="an_1:17">1:17</span> Dhe Jezusi u tha atyre: ''Ndiqmëni dhe
unë do t'ju bëj peshkatarë njerëzish''.

<span id="an_1:18">1:18</span> Dhe ata i lanë menjëherë rrjetat dhe e
ndoqën.

<span id="an_1:19">1:19</span> Mbasi eci edhe pak, pa Jakobin, bir in e
Zebedeut dhe Gjonin, vëllanë e tij, të cilët ndreqnin rrjetat e tyre në
barkë.

<span id="an_1:20">1:20</span> Dhe i thirri menjëherë; dhe ata e lanë
atin e tyre Zebedeun në barkë me mëditësit dhe e ndoqën.

<span id="an_1:21">1:21</span> Pastaj hynë në Kapernaum dhe menjëherë,
ditën e shtunë, ai hyri në sinagogë dhe i mësonte njerëzit.

<span id="an_1:22">1:22</span> Dhe njerëzit habiteshin nga doktrina e
tij, sepse ai i mësonte si një që ka pushtet dhe jo si skribët.

<span id="an_1:23">1:23</span> Atëherë në sinagogën e tyre ishte një
njeri i pushtuar nga një frymë e ndyrë, i cili filloi të bërtasë,

<span id="an_1:24">1:24</span> duke thënë: ''Ç'ka midis nesh dhe teje, o
Jezus Nazareas? A erdhe të na shkatë-rrosh? Unë e di kush je: I Shenjti
i Perëndisë''.

<span id="an_1:25">1:25</span> Por Jezusi e qortoi duke thënë: ''Hesht
dhe dil prej tij!''.

<span id="an_1:26">1:26</span> Dhe fryma e ndyrë, mbasi e sfiliti, dhe
duke lëshuar një britmë të madhe doli prej tij.

<span id="an_1:27">1:27</span> Dhe të gjithë u mahnitën aq shumë sa
pyesnin njeri tjetrin duke thënë: ''Vallë ç'është kjo? Cfarë doktrinë e
re qënka kjo? Ky i urdhëroka me autoritet edhe frymërat e ndyra, dhe ata
i binden''.

<span id="an_1:28">1:28</span> Dhe fama e tij u përhap menjëherë në
mbarë krahinën përreth Galilesë.

<span id="an_1:29">1:29</span> Sapo dolën nga sinagoga, erdhën në
shtëpinë e Simonit dhe të Andreas, me Jakobin dhe Gjonin.

<span id="an_1:30">1:30</span> Vjehrra e Simonit ishte në shtrat me ethe
dhe ata menjëherë i folën për të.

<span id="an_1:31">1:31</span> Atëhërë ai u afrua, e kapi për dore dhe e
ngriti. Menjëherë ethet e lanë dhe ajo nisi t'u shërbejë.

<span id="an_1:32">1:32</span> Në mbrëmje, pas perëndimit të diellit, i
prunë të gjithë të sëmurit dhe të idemonizuarit.

<span id="an_1:33">1:33</span> Dhe gjithë qyteti ishte mbledhur përpara
derës.

<span id="an_1:34">1:34</span> Ai shëroi shumë, që lëngonin nga sëmundje
të ndryshme, dhe dëboi shumë demonë; dhe nuk i lejoi demonët të flasin,
sepse ata e njihnin.

<span id="an_1:35">1:35</span> Pastaj, të nesërmen në mëngjes, kur ende
ishte shumë errët, Jezusi u ngrit, doli dhe shkoi në një vend të vetmuar
dhe atje u lut.

<span id="an_1:36">1:36</span> Dhe Simoni dhe ata që ishin me të e
kërkonin.

<span id="an_1:37">1:37</span> Dhe, kur e gjetën, i thanë: ''Të gjithë
po të kerkojnë!''.

<span id="an_1:38">1:38</span> Dhe ai u tha atyre: ''Lë të shkojmë në
fshatrat e afërm që të predikoj edhe atje, sepse për këtë kam ardhur''.

<span id="an_1:39">1:39</span> Dhe ai e përshkoi gjithë Galilenë duke
predikuar nëpër sinagogat e tyre dhe duke dëbuar demonët.

<span id="an_1:40">1:40</span> Dhe erdhi tek ai një lebroz i cili, duke
iu lutur, ra në gjunj dhe i tha: ''Po të duash, ti mund të më
pastrosh''.

<span id="an_1:41">1:41</span> Dhe Jezusi, duke e mëshiruar, shtriu
dorën, e preku dhe i tha: ''Po, e dua, qofsh pastruar!''.

<span id="an_1:42">1:42</span> Dhe, posa tha këto, menjëherë lebra e la
dhe u shërua.

<span id="an_1:43">1:43</span> Pastaj, mbasi e paralajmëroi rreptësisht,
menjëherë e largoi,

<span id="an_1:44">1:44</span> duke i thënë: ''Ruhu se i tregon gjë
ndokujt, por shko, paraqitu te prifti dhe ofro për pastrimin tënd sa ka
urdhëruar Moisiu, si dëshmi për ta''.

<span id="an_1:45">1:45</span> Por ai, sapo doli, filloi ta shpallë dhe
ta përhapë fort faktin, sa që Jezusi nuk mund të hynte më publikisht në
qytet, por qëndronte përjashta nëpër vende të vetmuara; dhe nga çdo anë
vinin tek ai.

<span id="an_2:1">2:1</span> Pas disa ditësh, ai erdhi përsëri në
Kapernaum dhe u muar vesh se ai gjendej në shtëpi;

<span id="an_2:2">2:2</span> dhe menjëherë u mblodhën aq shumë njerëz,
sa nuk gjeje më vend as përpara derës; dhe ai u predikonte Fjalën.

<span id="an_2:3">2:3</span> Atëhërë i erdhën disa që i paraqitën një të
paralizuar, që po e bartnin katër vetë.

<span id="an_2:4">2:4</span> Por, duke qenë se nuk mund t'i afroheshin
për shkak të turmës, zbuluan çatinë në vendin ku ndodhej Jezusi dhe,
mbasi hapën një vrimë, e lëshuan vigun mbi të cilin rrinte shtrirë i
paralizuari.

<span id="an_2:5">2:5</span> Jezusi, kur pa besimin e tyre, i tha të
paralizuarit: ''O bir, mëkatet e tua të janë falur!''.

<span id="an_2:6">2:6</span> Por aty po rrinin ulur disa shkribë, të
cilët, në zemër të vet, po mendonin:

<span id="an_2:7">2:7</span> ''Pse vallë ky po flet blasfemi. Kush mund
të falë mëkatet, veç Perëndisë vetë?''.

<span id="an_2:8">2:8</span> Por Jezusi, i cili menjëherë kuptoi në
frymën e vet se ata po i mendonin këto gjëra në veten e tyre, u tha
atyre: ''Pse i mendoni këto gjëra në zemrat tuaja?

<span id="an_2:9">2:9</span> Çfarë është më lehtë: t'i thuash të
paralizuarit: "Mëkatet e tua të janë falur", apo t'i thuash: "Çohu,
merre vigun tënd dhe ec"?

<span id="an_2:10">2:10</span> Dhe tani, që ta dini se Biri i njeriut ka
pushtet të falë mëkatët mbi dhe,

<span id="an_2:11">2:11</span> unë po të them (i tha të paralizuarit):
Çohu, merre vigun tënd dhe shko në shtëpinë tënde!"''.

<span id="an_2:12">2:12</span> Dhe ai u ngrit menjëherë, mori vigun e
vet dhe doli përjashta në praninë e të gjithëve dhe kështu të gjithë u
habitën dhe lëvduan Perëndinë duke thënë: ''Një gjë të tillë s'e kemi
parë kurrë!''.

<span id="an_2:13">2:13</span> Jezusi doli përsëri gjatë bregut të detit
dhe gjithë turma erdhi tek ai dhe ai e mësonte.

<span id="an_2:14">2:14</span> Duke kaluar, pa Levin, birin e Alfeut, i
cili qe ulur në vendin e tatimeve, dhe i tha: ''Ndiqmë!''. Ai u ngrit
dhe e ndoqi.

<span id="an_2:15">2:15</span> Dhe ndodhi që, kur Jezusi ishte në tryezë
në shtëpinë e Levit, shumë tagrambledhës dhe mëkatarë u ulën në tryezë
me Jezusin dhe me dishepujt e tij; në fakt ishin shumë ata që e ndiqnin.

<span id="an_2:16">2:16</span> Atëhërë skribët dhe farisenjtë, duke e
parë se po hante me tagrambledhës dhe me mëkatarë, u thanë dishepujve të
tij: ''Qysh ha dhe pi ai bashkë me tagrambledhës e me mëkatarë?''.

<span id="an_2:17">2:17</span> Dhe Jezusi, kur e dëgjoi, u tha atyre:
''Nuk janë të shëndoshet që kanë nevojë për mjekun, por të sëmurët; unë
nuk erdha për të thirrur të drejtët, por mëkatarët për pendim.

<span id="an_2:18">2:18</span> Atëherë dishepujt e Gjonit dhe ata të
farisenjve po agjëronin. Ata erdhen te Jezusi dhe i thanë: ''Përse
dishepujt e Gjonit dhe ata të farisenjve agjërojnë, kurse dishepujt e tu
nuk agjërojnë?''.

<span id="an_2:19">2:19</span> Dhe Jezusi u përgjigj atyre: ''Vallë a
mund të agjërojnë dasmorët, ndërsa dhëndri është me ta? Për sa kohë kanë
më vete dhëndrin, nuk mund të agjërojnë!

<span id="an_2:20">2:20</span> Por do të vijnë ditët kur do t'u merret
dhëndri dhe atëhërë, në ato ditë, ata do të agjërojnë.

<span id="an_2:21">2:21</span> Askush nuk qep një copë stof të ri mbi
një rrobe të vjetër, përndryshe copa e re e shkul gjithë arnesën dhe
shqyerja bëhet më keq.

<span id="an_2:22">2:22</span> Po ashtu askush nuk shtie verë të re në
kacekë të vjetër, përndryshe vera e re i prish kacekët, vera derdhet dhe
kacekët shkojnë dëm; porse vera e re duhet shtënë në kacekë të rinj''.

<span id="an_2:23">2:23</span> Por ndodhi që një ditë të shtunë ai po
kalonte nëpër ara dhe dishepujt e tij, duke kaluar, filluan të këpusin
kallinj.

<span id="an_2:24">2:24</span> Dhe farisenjtë i thanë: ''Shih, përse po
bëjnë atë që nuk është e ligjshme ditën e shtunë?''.

<span id="an_2:25">2:25</span> Por ai u tha atyre: ''A nuk keni lexuar
vallë ç'bëri Davidi, kur pati nevojë dhe kishte uri, ai dhe ç'qenë me
të?''.

<span id="an_2:26">2:26</span> Se si hyri ai në shtëpinë e Perëndisë në
kohën e kryepriftit Abiathar, dhe hëngri bukët e paraqitjes, të cilat
nuk lejohet t'i hajë askush, përveç priftërinjve, dhe u dha edhe atyre
që qenë me të?''.

<span id="an_2:27">2:27</span> Pastaj u tha atyre: ''E shtuna është bërë
për njeriun dhe jo njeriu për të shtunën.

<span id="an_2:28">2:28</span> Prandaj Biri i njeriut është zot edhe i
së shtunës''.

<span id="an_3:1">3:1</span> Pastaj ai hyri përsëri në sinagogë dhe aty
ishte një njeri që kishte një dorë të tharë.

<span id="an_3:2">3:2</span> Dhe ata po e ruanin në se do ta shëronte në
ditën e së shtunës, që pastaj ta paditnin.

<span id="an_3:3">3:3</span> Dhe ai i tha njeriut që e kishte dorën të
tharë: ''Çohu në mes të të gjithëve!''.

<span id="an_3:4">3:4</span> Dhe u tha atyre: ''A është e lejueshme
ditën e së shtunës të bësh të mirë apo të keqe, të shpëtosh një jetë apo
ta vrasësh?''. Por ata heshtnin.

<span id="an_3:5">3:5</span> Atëherë ai, si i shikoi rreth e qark me
zemërim, i hidhëruar për ngurtësinë e zemrës së tyre, i tha atij njeriu:
''Shtrije dorën tënde!''. Ai e shtriu, dhe dora e tij u shëndosh përsëri
si tjetra.

<span id="an_3:6">3:6</span> Dhe farisenjtë dolën jashtë e menjëherë
bënin këshill bashkë me herodianët kundër tij, se si ta vrasin.

<span id="an_3:7">3:7</span> Por Jezusi me dishepujt e vet u tërhoq
drejt detit; dhe një turmë e madhe nga Galilea i ndoqi; edhe nga Judea;

<span id="an_3:8">3:8</span> dhe nga Jeruzalemi, nga Idumea, nga përtej
Jordanit; gjithashtu një turmë e madhe nga rrethinat Etiros dhe të
Sidonit, kur dëgjoi gjërat e medha që ai bënte, erdhi tek ai.

<span id="an_3:9">3:9</span> Atëherë ai u tha dishepujve të tij të kenë
gjithnjë gati një barkë, që populli mos e shtynte.

<span id="an_3:10">3:10</span> Sepse ai kishte shëruar shumë veta, të
gjithë që kishin sëmundje dyndeshin rreth tij që ta preknin.

<span id="an_3:11">3:11</span> Dhe frymërat e ndyrë, kur e shihnin,
binin përmbys para tij dhe bërtitnin, duke thënë: ''Ti je Biri i
Perëndisë!''.

<span id="an_3:12">3:12</span> Por ai i qortoi rreptësisht që të mos
thonin se kush ishte ai.

<span id="an_3:13">3:13</span> Pastaj ai u ngjit në mal dhe thirri pranë
vetes ata që deshi. Dhe ata erdhën tek ai.

<span id="an_3:14">3:14</span> Dhe ai i caktoi dymbëdhjetë që të rrinin
me të dhe që mund t'i dërgonte të predikojnë,

<span id="an_3:15">3:15</span> dhe të kishin pushtet të shëronin
sëmundjet dhe të dëbonin demonët.

<span id="an_3:16">3:16</span> Ata ishin: Simoni, të cilit ia vuri emrin
Pjetër;

<span id="an_3:17">3:17</span> Jakobi, bir i Zebedeut, dhe Gjoni,
vë-llai i Jakobit, të cilave ua vuri emrin Boanerges, që do të thotë:
"Bij të bubullimës";

<span id="an_3:18">3:18</span> Andrea, Filipi, Bartolomeu, Mateu,
Thomai, Jakobi i Alfeut, Tadeu, Simon Kananeasi,

<span id="an_3:19">3:19</span> dhe Juda Iskarioti, i cili më pas e
tradhëtoi.

<span id="an_3:20">3:20</span> Pastaj hynë në një shtëpi. Dhe u mblodh
përsëri një turmë aq e madhe, sa që as bukë s'mund të hanin.

<span id="an_3:21">3:21</span> Dhe kur të afërmit e tij e morën vesh,
shkuan ta marrin atë, sepse flitej: ''Nuk është në vete''.

<span id="an_3:22">3:22</span> Kurse skribët, që kishin zbritur nga
Jeruzalemi, thoshnin: ''Ai e ka Beelzebubin dhe i dëbon demonët me
princin e demonëve''.

<span id="an_3:23">3:23</span> Por ai i thirri pranë vetes dhe u foli me
anë të shëmbëlltyrave: ''Si mund Satanai të dëbojë Satananë?

<span id="an_3:24">3:24</span> Në qoftë se një mbretëri është përçarë
kundër vetvetes, ajo mbretëri nuk mund të qëndrojë.

<span id="an_3:25">3:25</span> Dhe në qoftë se një shtëpi përçahet
kundër vetvetes, ajo shtëpi nuk mund të qëndrojë.

<span id="an_3:26">3:26</span> Kështu, në se Satanai ngrihet kundër
vetvetes dhe është përçarë, nuk mbahet dot, por i erdhi fundi!

<span id="an_3:27">3:27</span> Askush nuk mund të hyjë në shtëpinë e
njeriut të fortë dhe t'ia grabitë pasuritë e tij, pa e lidhur më parë
njeriun e fortë; vetëm atëherë mund t'ia plaçkitë shtëpinë.

<span id="an_3:28">3:28</span> Në të vërtetë po ju them se bijve të
njerëzve do t'u falet çfarëdo mëkat dhe çdo blasfemi që do të thonë;

<span id="an_3:29">3:29</span> po për atë që do të blasfemojë kundër
Frymës së Shenjtë nuk do të ketë falje përjetë; ai është fajtor për
dënim të përjetshëm''.

<span id="an_3:30">3:30</span> Sepse ata thoshnin: ''Ai ka një frymë të
ndyrë!''.

<span id="an_3:31">3:31</span> Ndërkaq erdhën vëllezërit e tij dhe e ëma
dhe, si ndaluan përjashta, dërguan ta thërrasin.

<span id="an_3:32">3:32</span> Turma ishte ulur përreth tij; dhe i
thanë: ''Ja, nëna jote dhe vëllezërit e tu janë përjashta dhe po të
kërkojnë''.

<span id="an_3:33">3:33</span> Por ai u përgjigj atyre duke thënë:
''Kush është nëna ime, ose vëllezërit e mi?''.

<span id="an_3:34">3:34</span> Pastaj duke vështruar rreth e qark mbi
ata që ishin ulur rreth tij, tha: ''Ja nëna ime dhe vëllezërit e mi!

<span id="an_3:35">3:35</span> Sepse kushdo që bën vullnetin e
Perëndisë, ai është vëllai im, motra ime dhe nëna!''.

<span id="an_4:1">4:1</span> Pastaj nisi përsëri të mësojë në breg të
detit; dhe rreth tij u mblodh një turmë aq e madhe, sa që ai hyri në
barkë dhe rrinte ulur në det, ndërsa gjithë turma ishte në tokë pranë
detit.

<span id="an_4:2">4:2</span> Dhe ai u mësonte atyre shumë gjëra në
shëmbëlltyra, dhe u thoshte atyre në mësimin e tij:

<span id="an_4:3">4:3</span> ''Dëgjoni! Ja, doli mbjellësi të mbjellë.

<span id="an_4:4">4:4</span> Dhe ndodhi që kur hidhte farën, një pjesë e
farës ra gjatë rrugës dhe zogjtë e qiellit erdhën dhe e hëngrën.

<span id="an_4:5">4:5</span> Një pjesë tjetër ra në gurishte, ku nuk
kishte shumë dhe dhe mbiu menjëherë, sepse s'kishte një tokë të thellë.

<span id="an_4:6">4:6</span> Por, kur doli dielli, u dogj; dhe me që nuk
kishte rrënjë, u tha.

<span id="an_4:7">4:7</span> Një pjesë tjetër ra midis ferrave; ferrat u
rritën, e mbyten dhe nuk dha fryt.

<span id="an_4:8">4:8</span> Një pjesë tjetër ra në tokë të mirë, dhe
solli frut që rritej, dhe u zhvillua për të dhënë njëra tridhjetë,
tjetra gjashtëdhjetë dhe tjetra njëqind''.

<span id="an_4:9">4:9</span> Pastaj ai u tha atyre: ''Kush ka veshë për
të dëgjuar, le të dëgjojë!''.

<span id="an_4:10">4:10</span> Tani kur ishte vetëm, ata që i rrinin
përreth bashkë me të dymbëdhjetët e pyetën për shëmbëlltyrën.

<span id="an_4:11">4:11</span> Dhe ai u tha atyre: ''Juve u është dhënë
të njihni misterin e mbretërisë së Perëndisë; kurse atyre që janë
përjashta të gjitha këto jepen me shëmbëlltyra,

<span id="an_4:12">4:12</span> që: "Duke parë, të shohin, por të mos vën
re; edhe duke dëgjuar, të dëgjojnë, por të mos kuptojnë, se mos pendohen
dhe mëkatet u falen"''.

<span id="an_4:13">4:13</span> Pastaj u tha atyre: ''Nuk e kuptoni këtë
shëmbëlltyrë? Po atëhere si do t'i kuptoni të gjitha shëmbëlltyrat e
tjera?

<span id="an_4:14">4:14</span> Mbjellësi mbjell fjalën.

<span id="an_4:15">4:15</span> Ata gjatë rrugës janë ata në të cilët
mbillet fjala; por pasi e kanë dëgjuar atë, vjen menjëherë Satanai dhe
ua heq fjalën e mbjellë në zemrat e tyre.

<span id="an_4:16">4:16</span> Po ashtu ata që e marrin farën mbi nje
gurishte janë ata që, kur e kanë dëgjuar fjalën, e pranojnë menjëherë me
gëzim;

<span id="an_4:17">4:17</span> por nuk kanë rrënjë në vetvete, dhe janë
të përkohshëm; dhe kur vjen mundimi ose përndjekja për shkak të fjalës,
skandalizohen menjëherë.

<span id="an_4:18">4:18</span> Ata përkundrazi të cilët e marrin farën
midis ferrave, janë ata që e dëgjojnë fjalën,

<span id="an_4:19">4:19</span> por shqetësimet e kësaj bote, mashtrimet
e pasurisë dhe lakmitë për gjëra të tjera që hynë, e mbyten fjalën dhe
ajo bëhet e pafrytshme.

<span id="an_4:20">4:20</span> Kurse ata që e morën farën në tokë të
mirë, janë ata që e dëgjojnë fjalën, e pranojnë dhe japin fryt: një
tridhjetë, tjetri gjashtëdhjetë dhe tjetri njëqind''.

<span id="an_4:21">4:21</span> Pastaj u tha atyre: ''A merret vallë
llamba për ta vënë nën babunë ose nën shtrat? A nuk vihet mbi
dritëmbajtësen?

<span id="an_4:22">4:22</span> Sepse nuk ka asgjë të fshehtë që të mos
zbulohet, as kurrgjë sekrete që të mos dalin në dritë.

<span id="an_4:23">4:23</span> Kush ka veshë për të dëgjuar, le të
dëgjojë!''

<span id="an_4:24">4:24</span> Dhe u tha atyre: ''Vini re atë që
dëgjoni. Me atë masë që ju matni, do t'iu matet juve; edhe juve që
dëgjoni do t'iu jepet edhe më.

<span id="an_4:25">4:25</span> Sepse atij që ka, do t'i jepet, por atij
që s'ka, do t'i merret edhe ajo që ka.

<span id="an_4:26">4:26</span> Tha akoma: ''Mbretëria e Perëndisë është
si një njeri që hedh farën në dhe.

<span id="an_4:27">4:27</span> Dhe natën dhe ditën, ndërsa ai fle dhe
çohet, fara mbin dhe rritet, pa e ditur ai se si.

<span id="an_4:28">4:28</span> Sepse dheu prodhon vetvetiu më parë
kërcellin, pastaj kallirin, dhe më në fund kallirin plot me kokrra.

<span id="an_4:29">4:29</span> Dhe kur fryti piqet, menjëherë korrësi i
vë drapërin, sepse erdhi koha e korrjes.

<span id="an_4:30">4:30</span> Edhe tha: Me se ta krahasojmë mbretërinë
e Perëndisë? Ose me çfarë shëmbëlltyre ta paraqesim?

<span id="an_4:31">4:31</span> Ajo i ngjan farës së sinapit, që, kur
është mbjellë në dhe, është më e vogla nga të gjitha farërat që janë mbi
dhe;

<span id="an_4:32">4:32</span> por, pasi mbillet, rritet dhe bëhet më e
madhe se të gjitha barishtet; dhe lëshon degë aq të mëdha, sa zogjtë e
qiellit mund të gjejnë strehë nën hijen e saj''.

<span id="an_4:33">4:33</span> Dhe me shumë shëmbëlltyra të tilla, u
shpallte atyre fjalën, ashtu si ata ishin në gjendje ta kuptojnë.

<span id="an_4:34">4:34</span> Dhe nuk u fliste atyre pa shëmbëlltyra,
ndërsa dishepujve të tij, veçmas, u shpjegonte çdo gjë.

<span id="an_4:35">4:35</span> Tani po atë ditë, si u ngrys, u tha
atyre: ''Kalojmë te bregu matanë!

<span id="an_4:36">4:36</span> Dhe dishepujt, si e nisën popullin, e
morrën me vete Jezusin, ashtu si ishte, në barkë. Me të ishin edhe disa
barka të tjera të vogla.

<span id="an_4:37">4:37</span> Ndërkaq shpërtheu një furtunë e madhe dhe
valët përplaseshin mbi barkë aq shumë sa ajo po mbushej.

<span id="an_4:38">4:38</span> Ai ndërkaq po flinte në kiç mbi një
jastëk. Ata e zgjuan dhe i thanë: ''Mësues, a nuk merakosesh që ne po
marrim fund?''.

<span id="an_4:39">4:39</span> Dhe ai si u zgjua, e qortoi erën dhe i
foli detit: ''Pusho dhe fashitu!''. Dhe era pushoi dhe u bë qetësi e
madhe.

<span id="an_4:40">4:40</span> Atëherë u tha atyre: ''Pse jeni ju aq
frikacakë? Vallë, si nuk keni besim?''.

<span id="an_4:41">4:41</span> Dhe ata i zuri një frikë e madhe dhe i
thoshnin njëritjetrit: ''Vallë, kush është ky, që po i binden edhe era
edhe deti?''.

<span id="an_5:1">5:1</span> Kështu arritën në bregun tjetër të detit,
në krahinën e Gadarenasve.

<span id="an_5:2">5:2</span> Dhe, sapo Jezusi zbriti nga barka,
menjëherë i doli përpara nga varrezat një njeri i pushtuar nga një frymë
e ndyrë,

<span id="an_5:3">5:3</span> i cili banonte në varreza dhe kurrkush
s'kishte mundur ta lidhë, qoftë edhe me zinxhirë.

<span id="an_5:4">5:4</span> Shpesh herë, pra, e kishin lidhur me pranga
e zinxhirë; por ai gjithnjë i thyente zinxhirët dhe i këpuste prangat;
dhe kurrkush nuk e kishte bërë dot zap.

<span id="an_5:5">5:5</span> Vazhdimisht, natën dhe ditën, nëpër varre e
mbi male, shkonte duke bërtitur dhe duke e rrahur veten me gurë.

<span id="an_5:6">5:6</span> Tani kur e pa Jezusin prej së largu, ai u
turr dhe ra përmbys përpara tij,

<span id="an_5:7">5:7</span> dhe me një britmë të madhe tha: ''Ç'ka
ndërmjet mes nesh dhe teje, o Jezus, Bir i Perëndisë të shumë të lartit?
Unë të përgjërohem në emrin e Perëndisë, mos më mundo!;''.

<span id="an_5:8">5:8</span> Sepse ai i kishte thënë: ''Frymë e ndyrë,
dil prej këtij njeriu!''.

<span id="an_5:9">5:9</span> Atëhere Jezusi e pyeti: ''Cili është emri
yt?''. Dhe ai u përgjigj duke thënë: ''Unë quhëm Legjion, sepse jemi
shumë''.

<span id="an_5:10">5:10</span> Dhe i lutej me të madhe që ai të mos i
përzinte nga ajo krahinë.

<span id="an_5:11">5:11</span> Tani aty ishte, në brinjë të malit, një
tufë e madhe derrash që kulloste.

<span id="an_5:12">5:12</span> Atëhere gjithë demonët e lutën duke
thënë: ''Na dërgo në derrat, që të hymë në ta''.

<span id="an_5:13">5:13</span> Dhe Jezusi menjëherë u lejoi atyre;
atëherë frymërat e ndyra mbasi dolën, hynë në derrat dhe tufa u hodh
poshtë nga gremina në det; ishin afërsisht dymijë krerë, dhe u mbytën në
det.

<span id="an_5:14">5:14</span> Atëherë ata që i kullotnin derrat ikën
dhe e përhapën lajmin në qytet e nëpër fshatra; dhe njerëzit erdhën për
të parë çfarë kishte ndodhur.

<span id="an_5:15">5:15</span> Kur erdhën te Jezusi, panë të
idemonizuarin ulur, të veshur dhe me mendje në rregull, atë që ishte
idemonizuar nga Legjoni, dhe kishin frikë.

<span id="an_5:16">5:16</span> Dhe ata që e kishin parë ngjarjen u
treguan atyre se çfarë i kishte ngjarë të idemonizuarit dhe çështjen e
derrave.

<span id="an_5:17">5:17</span> Atëhere ata filluan t'i luten Jezusit që
të largohej nga krahina e tyre.

<span id="an_5:18">5:18</span> Kur ai po hynte në barkë, ai që kishte
qenë i idemonizuar i lutej që të mund të rrinte me të;

<span id="an_5:19">5:19</span> por Jezusi nuk e lejoj, madje i tha:
''Shko në shtëpinë tënde, te të tut dhe u trego atyre çfarë gjërash të
medha bëri Zoti dhe si pati mëshirë për ty''.

<span id="an_5:20">5:20</span> Dhe ai shkoi dhe nisi të predikojë nëpër
Dekapolis për të gjitha ato që i kishte bërë Jezusi; të gjithë u
mrrekulluan.

<span id="an_5:21">5:21</span> Dhe kur Jezusi kaloj përsëri në bregun
tjetër me barkë, një turmë e madhe u mblodh rreth tij; dhe ai qëndroj në
breg të detit.

<span id="an_5:22">5:22</span> Atëhere erdhi një nga krerët e sinagogës,
me emër Jair, që, kur e pa, i ra ndër këmbë,

<span id="an_5:23">5:23</span> dhe ju lut me të madhe duke thënë: ''Ime
bijë është duke dhënë shpirt; eja, vëri duart mbi të që të shërohet dhe
të jetojë!''.

<span id="an_5:24">5:24</span> Dhe ai shkoi me të. Një turmë e madhe e
ndiqte dhe shtyhej rreth tij.

<span id="an_5:25">5:25</span> Tani një grua që kishte një fluks gjaku
që prej dymbëdhjetë vjetësh

<span id="an_5:26">5:26</span> dhe kishte vuajtur shumë nga ana e
mjekëve të ndryshëm duke shpenzuar gjithë pasurinë e vet pa kurrfarë
dobie, madje duke u bërë më keq,

<span id="an_5:27">5:27</span> kur dëgjoi të flitej për Jezusin, u fut
në turmë dhe pas shpinës preku rrobën e Jezusit,

<span id="an_5:28">5:28</span> sepse thoshte: ''Nëse vetëm ia prek
rroben e tij, do të shërohem''.

<span id="an_5:29">5:29</span> Dhe menjëherë rrjedha e gjakut iu ndal
dhe ajo ndjeu në trupin e vet se u shërua nga ajo sëmundje.

<span id="an_5:30">5:30</span> Por menjëherë Jezusi, duke e ndjerë në
vete që një fuqi kishte dalë prej tij, u kthye midis turmës, tha: ''Kush
m'i preku rrobat?

<span id="an_5:31">5:31</span> Dhe dishepujt e vet i thanë: ''A nuk po e
sheh që turma po të shtyhet nga të gjitha anët dhe ti thua: ''Kush më
preku?''.

<span id="an_5:32">5:32</span> Por ai vështronte rreth e qark për të
parë atë që bëri këtë.

<span id="an_5:33">5:33</span> Atëhere gruaja, plot frikë e duke u
dridhur, duke ditur se ç'i kishte ndodhur, erdhi dhe i ra ndër këmbë dhe
i tha gjithë të vërtetën.

<span id="an_5:34">5:34</span> Dhe ai i tha: ''Bijë, besimi yt të
shëroi; shko në paqe dhe ji e shëruar nga sëmundja jote!''.

<span id="an_5:35">5:35</span> Ndërsa Jezusi ende po fliste, erdhën disa
nga shtëpia e kryetarit të sinagogës duke thënë: ''Jote bijë ka vdekur;
pse e bezdis akoma Mësuesin?''.

<span id="an_5:36">5:36</span> Por Jezusi, sapo dëgjoi ç'u tha, i tha
kryetarit të sinagogës: ''Mos ki frikë, vetëm ki besim!''.

<span id="an_5:37">5:37</span> Dhe nuk lejoi që ta ndiqte kurrkush
tjetër, përveç Pjetrit, Jakobit, dhe Gjonit, vëllait të Jakobit.

<span id="an_5:38">5:38</span> Dhe mbasi arriti në shtëpinë e kryetarit
të sinagogës, pa një rrëmujë të madhe dhe njerëz që qanin dhe ulërinin
me të madhe.

<span id="an_5:39">5:39</span> Hyri dhe u tha atyre: ''Pse bërtitni e
qani? Vajza nuk ka vdekur, por fle''.

<span id="an_5:40">5:40</span> Dhe ata e përqeshën, por ai, mbasi i
nxori jashtë të gjithë, mori me vete atin dhe nënën e vajzës dhe ata që
qenë me atë, dhe hyri atje ku dergjej vajza.

<span id="an_5:41">5:41</span> E mori, pra, për dore vajzën dhe i tha:
''Talitha kumi'', që e përkthyer do të thotë: ''Vajzë, ty po të them:
Çohu!''.

<span id="an_5:42">5:42</span> Dhe menjëherë vajza u ngrit dhe filloi të
ecë. Ajo ishte në fakt dymbëdhjetë vjeçe. Dhe ata u habitën me habi të
madhe.

<span id="an_5:43">5:43</span> Por ai urdhëroi rreptësisht që askush të
mos e marrë vesh; pastaj urdhëroi që t'i japin vajzës të hajë.

<span id="an_6:1">6:1</span> Pastaj doli prej andej dhe erdhi në
vendlindjen e tij, dhe dishepujt e vet e ndiqnin.

<span id="an_6:2">6:2</span> Dhe kur erdhi e shtuna, filloi t'i mësojë
në sinagogë. Dhe shumë, kur e dëgjonin, habiteshin dhe thoshnin: ''Nga i
vijnë këtij këto? Vallë ç'dituri është kjo që i është dhënë? Dhe si
kryhen këto vepra të mëdha nëpërmjet dorës së tij?

<span id="an_6:3">6:3</span> A s'është ky zdrukthëtar i biri Marisë,
vëllai i Jakobit, i Joses, i Judës dhe i Simonit? Dhe nuk janë këtu
midis nesh motrat e tij?''. Dhe skandalizoheshin për shkak të tij.

<span id="an_6:4">6:4</span> Por Jezusi u tha atyre: ''Asnjë profet
s'është i përbuzur përveç në vendlindjen e tij, në farefisin e vet dhe
në shtëpinë e vet''.

<span id="an_6:5">6:5</span> Dhe nuk mundi të kryejë aty asnjë vepër të
pushtetshme, përveçse shëroi disa të lëngatë, duke vënë mbi ta duart.

<span id="an_6:6">6:6</span> Dhe çuditej për mosbesimin e tyre; dhe
dilte nëpër fshatra përreth e i mësonte.

<span id="an_6:7">6:7</span> Pastaj ai i thirri te vetja të dymbëdhjetët
dhe filloi t'i dërgojë dy nga dy; dhe u dha pushtet mbi frymët e ndyra.

<span id="an_6:8">6:8</span> Dhe i urdhëroi të mos marrin asgjë tjetër
udhës, përveç një shkop vetëm: as trasta, as bukë, as denar në brez;

<span id="an_6:9">6:9</span> dhe të mbathin vetëm sandalet e të mos
veshin dy palë tunika.

<span id="an_6:10">6:10</span> U tha akoma: ''Kudo që të hyni në një
shtëpi, rrini aty derisa të largoheni nga ai vend.

<span id="an_6:11">6:11</span> Në qoftë se disa nuk ju presin dhe nuk ju
dëgjojnë, kur të largoheni që andej, shkundni pluhurin nga këmbët tuaja
si dëshmi kundër tyre. Në të vërtetë ju them se ditën e gjyqit Sodoma
dhe Gomorra do të trajtohen me më shumë tolerancë se sa ai qytet''.

<span id="an_6:12">6:12</span> Kështu ata shkuan dhe u predikonin
njerëzve që të pendoheshin;

<span id="an_6:13">6:13</span> dhe dëbonin shumë demonë dhe vajosnin me
vaj shumë të lëngatë dhe i shëronin.

<span id="an_6:14">6:14</span> Tani mbreti Herod dëgjoi të flitej për
Jezusin, sepse emri i tij ishte bërë i njohur, dhe ai tha: ''Ky Gjoni që
pagëzonte u ngjall së vdekuri; prandaj në të po veprojnë pushtete
çudibërëse''.

<span id="an_6:15">6:15</span> Disa të tjerë thonin: ''Éshtë Elia''; dhe
disa të tjerë: ''Éshtë një profet, ose si një nga profetët''.

<span id="an_6:16">6:16</span> Por kur i dëgjoi Herodi të gjitha këto,
tha: ''Ky Gjoni, të cilit ia pata prerë kokën, u ngjall së vdekuri!''.

<span id="an_6:17">6:17</span> Në fakt Herodi vet kishte dhënë urdhër të
arrestohej Gjoni dhe të mbahej i lidhur në burg për shkak të Herodiadës,
gruas së Filipit, vëllait të tij, sepse e kishte marrë për grua.

<span id="an_6:18">6:18</span> Gjoni, pra, i thoshte Herodit: ''Nuk
është e lejueshme të kesh gruan e vëllait tënd!''

<span id="an_6:19">6:19</span> Dhe Herodiada e urrente dhe dëshironte ta
vriste, por nuk mundte.

<span id="an_6:20">6:20</span> Herodi, pra, i druhej Gjonit, të cilin e
dinte si njeri të drejtë dhe të shenjtë, dhe e mbronte; dhe, mbasi e
dëgjonte, kryente shumë gjëra dhe e dëgjonte me dëshirë.

<span id="an_6:21">6:21</span> Por erdhi dita e volitshme dhe Herodi,
për ditëlindjen e vet, shtroi një gosti për të mëdhenjtë e tij, për
komandantët dhe për parinë e Galilesë.

<span id="an_6:22">6:22</span> Hyri vetë e bija e Herodiadës, kërceu dhe
i pëlqeu Herodit e atyre që ishin bashkë me të në tryezë, atëherë mbreti
i tha vajzës: ''Më kërko ç'të duash dhe unë do të ta jap''.

<span id="an_6:23">6:23</span> Dhe iu betua: ''Gjithçka që të më
kërkosh, do të ta jap, deri gjysmën e mbretërisë sime!''.

<span id="an_6:24">6:24</span> Ajo doli dhe i tha s'ëmës: ''Çfarë duhet
t'i kërkoj?'' Ajo u përgjigj: ''Kokën e Gjon Pagëzorit!''.

<span id="an_6:25">6:25</span> Ajo u kthye menjëherë te mbreti dhe i
kërkoi me nxitim: ''Unë dëshiroj që ti të më japësh menjëherë, mbi një
pjatë, kokën e Gjon Pagëzorit''.

<span id="an_6:26">6:26</span> Dhe mbreti, megjithëse u trishtua shumë
nga kjo, nuk deshi të refuzojë për shkak të betimit dhe për respekt të
të ftuarve.

<span id="an_6:27">6:27</span> Kështu mbreti dërgoi menjëherë një roje
me urdhër që ti sillnin kokën e Gjonit.

<span id="an_6:28">6:28</span> Dhe ky shkoi, ia preu kokën në burg, dhe
e solli kokën e tij mbi një pjatë, ia dha vajzës dhe vajza ia dha
s'ëmës.

<span id="an_6:29">6:29</span> Kur dishepujt e Gjonit i dëgjuan këto,
erdhën, morën trupin e tij dhe e vunë në varr.

<span id="an_6:30">6:30</span> Tani apostujt u mblodhën tek Jezusi dhe i
treguan të gjitha ato që kishin bërë dhe i kishin mësuar.

<span id="an_6:31">6:31</span> Dhe ai u tha atyre: ''Ejani veçmas në një
vend të vetmuar dhe pushoni pak''. Sepse njerëzit që vinin dhe shkonin
ishin aq shumë, sa s'u dilte koha as për të ngrënë.

<span id="an_6:32">6:32</span> U nisën, pra, me një barkë drejt një vend
të vetmuar e të mënjanuar.

<span id="an_6:33">6:33</span> Porsa turma i pa që u nisën, dhe shumë
veta e njohën; dhe nga të gjitha qytetet erdhën aty me këmbë dhe
mbërritën përpara tyre; dhe u mblodhën rreth tij.

<span id="an_6:34">6:34</span> Kur Jezusi doli nga barka, pa një turmë
të madhe dhe iu dhimbs, sepse ishin si delet pa bari; dhe nisi t'u
mësojë shumë gjëra.

<span id="an_6:35">6:35</span> Duke qenë se u bë vonë, dishepujt e tij
iu afruan dhe i thanë: ''Ky vend është i shkretë, dhe tashmë është vonë.

<span id="an_6:36">6:36</span> Lejoi këta njerëz që të shkojnë në fushat
dhe në fshatrat rreth e qark që të blejnë bukë, se s'kanë gjë për të
ngrënë''.

<span id="an_6:37">6:37</span> Por ai, duke iu përgjigjur, u tha atyre:
''U jepni ju të hanë!'' Ata i thanë: ''A duhet të shkojmë ne të blejmë
për dyqind denarë bukë dhe t'u japim të hanë?''.

<span id="an_6:38">6:38</span> Dhe ai u tha atyre: ''Sa bukë keni?
Shkoni e shikoni''. Ata, mbasi shikuan, thanë: ''Pesë bukë e dy peshq''.

<span id="an_6:39">6:39</span> Atëherë ai i urdhëroi ata që t'i
rregullojnë të gjithë, ulur në grupe, mbi barin e njomë.

<span id="an_6:40">6:40</span> Kështu ata u ulën në grupe nga njëqind e
nga pesëdhjetë.

<span id="an_6:41">6:41</span> Pastaj ai mori pesë bukët dhe dy peshqit,
i ngriti sytë nga qielli, i bekoi; i theu bukët dhe ua dha dishepujve të
vet, që t'ua shpërndanin atyre; ua ndau gjithashtu dy peshqit të
gjithëve.

<span id="an_6:42">6:42</span> Të gjithë hëngrën sa u ngopën.

<span id="an_6:43">6:43</span> Dhe mblodhën dymbëdhjetë shporta me copa
buke dhe me mbetje peshku.

<span id="an_6:44">6:44</span> Ata që hëngrën nga ato bukë ishin pesë
mijë burra.

<span id="an_6:45">6:45</span> Menjëherë Jezusi i detyroi dishepujt e
vet të hyjnë në barkë dhe t'i prijnë në bregun tjetër drejt Betsaidas,
derisa ai ta lejonte turmën.

<span id="an_6:46">6:46</span> Sapo e lejoi, ai iu ngjit malit për t'u
lutur.

<span id="an_6:47">6:47</span> U ngrys, barka ishte në mes të detit dhe
ai ishte i vetëm fare në tokë.

<span id="an_6:48">6:48</span> Dhe kur i pa dishepujt që po mundoheshin
duke vozitur, sepse era ishte kundër tyre, aty nga roja e katërt e
natës, ai u nis drejt tyre duke ecur përmbi det dhe donte t'i kalonte.

<span id="an_6:49">6:49</span> Por ata, kur e panë që po ecte mbi det,
menduan se ishte një fantazmë dhe filluan të bërtasin,

<span id="an_6:50">6:50</span> sepse e kishin parë të gjithë dhe ishin
trembur; por ai menjëherë filloi të flasë me ta dhe tha: ''Merrni zemër,
jam unë, mos kini frikë!''

<span id="an_6:51">6:51</span> Pastaj hipi në barkë me ta dhe era
pushoi; dhe ata mbetën jashtëzakonisht të habitur në veten e tyre dhe u
mrekulluan,

<span id="an_6:52">6:52</span> sepse nuk e kishin kuptuar ndodhinë e
bukëve, sepse zemra e tyre ishte ngurtësuar.

<span id="an_6:53">6:53</span> Mbasi kaluan, arritën në krahinën e
Gjenasaretit dhe aty e lidhën barkën.

<span id="an_6:54">6:54</span> Dhe kur dolën nga barka, njerëzit e
njohën menjëherë

<span id="an_6:55">6:55</span> dhe, duke përshkuar me vrap mbarë
krahinën përreth, filluan të sjellin të sëmurë në vigje, kudo që
dëgjonin se gjendej;

<span id="an_6:56">6:56</span> dhe kudo ku ai vinte, në fshatra, në
qytete a në lagje, njerëzit i vendosnin të lënguarit në sheshe dhe e
lutnin që të paktën të mund të preknin cepin e rrobes së tij; dhe të
gjithë ata që e preknin, shëroheshin.

<span id="an_7:1">7:1</span> Atëherë rreth tij u mblodhën farisenjtë dhe
disa skribë që kishin ardhur nga Jeruzalemi.

<span id="an_7:2">7:2</span> Ata vunë re se disa nga dishepujt e tij po
hanin bukë me duar të papastra, domethënë të palara, dhe i paditën.

<span id="an_7:3">7:3</span> Në fakt farisenjtë dhe të gjithë Judenjtë
nuk hanë pa i larë më parë me shumë kujdes duart, duke iu përmbajtur
traditës së pleqve;

<span id="an_7:4">7:4</span> dhe, kur kthehen nga tregu, nuk hanë pa u
pastruar më parë. Ka shumë gjëra të tjera që ata duhet të respektojnë
për shkak të traditës: larjen e kupave, të brokave, të enëve prej bakri
dhe të shtretërve.

<span id="an_7:5">7:5</span> Pastaj farisenjtë dhe skribët e pyetën:
''Përse dishepujt e tu nuk sillen sipas traditës së pleqve, por hanë
bukë pa i larë duart?''.

<span id="an_7:6">7:6</span> Por ai duke u përgjigjur u tha atyre:
''Mirë profetizoi Isaia për ju, hipokritë, siç është shkruar: "Ky popull
me buzë më nderon, por zemra e tyre rri larg meje.

<span id="an_7:7">7:7</span> Por kot më bëjnë një kult, duke mësuar
doktrina, të cilat janë porosi nga njerëzit".

<span id="an_7:8">7:8</span> Duke lënë pas dore, pra, urdhërimin e
Perëndisë, ju i përmbaheni traditës së njerëzve: larje brokash dhe
kupash; dhe bëni shumë gjëra të tjera të ngjashme''.

<span id="an_7:9">7:9</span> U tha atyre akoma: ''Ju jeni të shkathët
për të anuluar urdhërimin e Perëndisë, për të zbatuar traditën tuaj.

<span id="an_7:10">7:10</span> E në fakt Moisiu tha: "Ndero atin tënd
dhe nënën tënde", dhe: "Ai që mallkon atin ose nënën, të dënohet me
vdekje".

<span id="an_7:11">7:11</span> Por ju thoni: "Në qoftë se dikush i thotë
atit të vet ose nënës së vet: Gjithçka që mund të bëjë për ty është
kurban, domethënë një ofertë Perëndisë",

<span id="an_7:12">7:12</span> nuk e lejoni atë të bëjë asgjë për atin e
vet ose për nënën e vet,

<span id="an_7:13">7:13</span> duke e anuluar kështu fjalën e Perëndisë
me traditën tuaj, që ju e keni trashëguar. Dhe ju po bëni shumë gjëra të
tjera të ngjashme''.

<span id="an_7:14">7:14</span> Pastaj thirri gjithë turmën rreth vetes
dhe i tha: ''Më dëgjoni të gjithë dhe kuptoni:

<span id="an_7:15">7:15</span> Nuk ka asgjë jashtë njeriut që, duke hyrë
në të, mund ta ndotë atë; përkundrazi janë ato gjëra që dalin prej tij
që e ndotin.

<span id="an_7:16">7:16</span> Kush ka veshë për të dëgjuar, le të
dëgjojë!

<span id="an_7:17">7:17</span> Më pas, kur ai u kthye në shtëpi, larg
turmës, dishepujt e vet e pyetën për kuptimin e shëmbëlltyrës.

<span id="an_7:18">7:18</span> Dhe ai u tha atyre: ''Edhe ju qënkeni kaq
të pamend? A nuk e kuptoni se çdo gjë që nga jashtë hyn te njeriu nuk
mund ta ndotë,

<span id="an_7:19">7:19</span> sepse nuk i hyn në zemër, por në bark,
dhe pastaj jashtëqitet në gjiriz?''. Duke folur kështu, ai i deklaroi të
pastra të gjitha ushqimet.

<span id="an_7:20">7:20</span> Tha akoma: ''Ajo që del nga njeriu, e bën
atë të ndotur.

<span id="an_7:21">7:21</span> Sepse nga brenda, domethënë nga zemra e
njeriut, dalin mendimet e mbrapshta, shkeljet e kurorës, kurvërimi,
vrasjet,

<span id="an_7:22">7:22</span> vjedhjet, lakmitë, ligësitë, mashtrimet,
pafytyrësia, smira, blasfemia, kryelartësia, budallallëku.

<span id="an_7:23">7:23</span> Të gjitha këto të mbrapshta dalin nga
brenda dhe e ndotin njeriut''.

<span id="an_7:24">7:24</span> Pastaj u nis që andej dhe shkoi në
krahinën e Tiros dhe të Sidonit; hyri në një shtëpi dhe donte që askush
të mos e dinte, por nuk mundi të qëndrojë i fshehur.

<span id="an_7:25">7:25</span> Në fakt një grua, vajza e së cilës kishte
një frymë e ndyrë, duke dëgjuar për Jezusin, erdhi dhe u hodh para
këmbëve të tij.

<span id="an_7:26">7:26</span> Tani ajo grua ishte greke, me prejardhje
sirofenikase; dhe iu lut që ta dëbonte demonin nga e bija;

<span id="an_7:27">7:27</span> por Jezusi i tha: ''Lëri më parë fëmijët
të ngopen, sepse nuk është mirë të merret buka e fëmijëve e t'u hidhet
këlyshëve të qenve''.

<span id="an_7:28">7:28</span> Por ajo u përgjigj dhe i tha: ''Mirë po
flet, o Zot, por edhe këlyshët nën tryezë hanë thërimet e fëmijëve!''

<span id="an_7:29">7:29</span> Atëherë ai i tha: ''Për këtë fjalën
tënde, shko; demoni doli nga vajza jote!''.

<span id="an_7:30">7:30</span> Dhe ajo, kur u kthye në shtëpinë e vet, e
gjeti të bijën në shtrat, dhe demoni i kishte dalë.

<span id="an_7:31">7:31</span> Mbasi u nis përsëri nga krahina e Tiros
dhe e Sidonit, Jezusi arriti te deti i Galilesë, në mes të krahinës së
Dekapolit.

<span id="an_7:32">7:32</span> Dhe i paraqitën një të shurdhët që mezi
fliste, dhe iu lutën t'i vërë duart mbi të.

<span id="an_7:33">7:33</span> Si e mori veçmas, larg turmës, ia shtiu
gishtrinjtë në vesh dhe mbasi e pështyu ia preku gjuhën.

<span id="an_7:34">7:34</span> Pastaj i drejtoi sytë nga qielli,
psherëtiu dhe i tha: ''Effatha'', që do të thotë: ''Hapu!''.

<span id="an_7:35">7:35</span> Dhe menjëherë iu hapën veshët, iu zgjidh
nyja e gjuhës dhe foli rrjedhshëm.

<span id="an_7:36">7:36</span> Dhe Jezusi i urdhëroi ata që të mos i
tregojnë askujt; por sa më tepër ua ndalonte, aq më tepër ata e
përhapnin.

<span id="an_7:37">7:37</span> Dhe, të habitur shumë, thonin: ''Ai çdo
gjë e ka bërë mirë: ai i bën që të shurdhët të dëgjojnë dhe memecët të
flasin!''.

<span id="an_8:1">8:1</span> Në ato ditë, duke qenë se u mblodh një
turmë shumë e madhe dhe s'kishin ç'të hanin, Jezusi i thirri dishepujt e
vet dhe u tha atyre:

<span id="an_8:2">8:2</span> ''Kam mëshirë për këtë turmë, sepse u bënë
tri ditë që po rri me mua, dhe nuk ka ç'të hajë.

<span id="an_8:3">8:3</span> Dhe po t'i nis të pa ngrënë në shtëpitë e
tyre, do të mbeten udhës; disa prej tyre kanë ardhur që nga larg''.

<span id="an_8:4">8:4</span> Dhe dishepujt e tij iu përgjigjën: ''Si do
të mund t'i ngopte me bukë këta dikush, këtu në shkretëtirë?''.

<span id="an_8:5">8:5</span> Dhe ai i pyeti: ''Sa bukë keni?''. Ata i
thanë: ''Shtatë''.

<span id="an_8:6">8:6</span> Atëherë ai e urdhëroi turmën të ulet për
tokë; dhe mori të shtatë bukët, falënderoi, i theu dhe ua dha dishepujve
të vet që t'ia shpërndajnë turmës; dhe ata ia shpërndanë.

<span id="an_8:7">8:7</span> Kishin edhe disa peshq të vegjël; mbasi i
bekoi, urdhëroi që edhe ata t'i shpërndahen turmës.

<span id="an_8:8">8:8</span> Kështu ata hëngrën dhe u ngopën; dhe
dishepujt çuan shtatë kosha me copat që tepruan.

<span id="an_8:9">8:9</span> Ata që hëngrën ishin rreth katër mijë veta;
pastaj i lejoi.

<span id="an_8:10">8:10</span> Dhe menjëherë hypi në barkë me dishepujt
e vet dhe shkoi në rrethinën e Dalmanutës.

<span id="an_8:11">8:11</span> Atëherë erdhën farisenjtë dhe nisën të
diskutojnë me të, duke i kërkuar një shenjë nga qielli për ta vënë në
provë.

<span id="an_8:12">8:12</span> Por ai, duke psherëtirë në frymë, tha:
''Përse ky brez kërkon një shenjë? Në të vërtetë po ju them se këtij
brezi nuk do t'i jepet asnjë shenjë''.

<span id="an_8:13">8:13</span> Atëherë i la, hipi përsëri në barkë dhe
kaloi në bregun tjetër.

<span id="an_8:14">8:14</span> Tani dishepujt kishin harruar të marrin
bukë me vete, dhe në barkë s'kishin asgjë përveç një buke.

<span id="an_8:15">8:15</span> Dhe Jezusi i qortoi duke thënë: ''Kini
kujdes, ruhuni nga majaja e farisenjve dhe nga majaja e Herodit!''.

<span id="an_8:16">8:16</span> Por ata diskutonin midis tyre duke thënë:
''Nuk kemi bukë''.

<span id="an_8:17">8:17</span> Jezusi e vuri re dhe u tha: ''Përse
dis-kutoni që s'keni bukë? Ende nuk po e kuptoni e nuk e merrni vesh?
Ende e keni zemrën të ngurtë?

<span id="an_8:18">8:18</span> Keni sy dhe nuk shihni, keni veshë dhe
nuk dëgjoni? Dhe nuk po mbani mend?

<span id="an_8:19">8:19</span> Kur ndava të pesë bukët për të pesë
mijtë, sa kosha plot me copa mblodhët?''. Ata thanë: ''Dymbëdhjetë''.

<span id="an_8:20">8:20</span> ''Po kur theva të shtatë bukët për të
katër mijtët, sa shporta plot me bukë mblodhët?''. Dhe ata thanë:
''Shtatë''.

<span id="an_8:21">8:21</span> Dhe ai u tha atyre: ''Po si, ende nuk po
kuptoni?''.

<span id="an_8:22">8:22</span> Pastaj arriti në Betsaida; dhe i prunë
një të verbër e iu lutën ta prekte.

<span id="an_8:23">8:23</span> Atëherë e mori për dore të verbërin, e
nxori jashtë fshatit dhe, pasi i pështyu në sy dhe vuri duart mbi të, e
pyeti nëse shihte gjë.

<span id="an_8:24">8:24</span> Dhe ai, duke hapur sytë, tha: ''Po shoh
njerëz si pemë që ecin''.

<span id="an_8:25">8:25</span> Atëherë Jezusi i vuri përsëri duart mbi
sytë dhe e bëri të shikojë lart; dhe atij iu kthye të parit dhe shikonte
qartë gjithçka.

<span id="an_8:26">8:26</span> Dhe Jezusi e nisi të shkojë në shtëpinë e
tij duke i thënë: ''Mos hyr në fshat dhe mos ia trego askujt në fshat''.

<span id="an_8:27">8:27</span> Pastaj Jezusi shkoi bashkë me dishepujt e
vet ndër fshatrat e Cesaresë së Filipit; dhe gjatë rrugës i pyeti
dishepujt e vet duke u thënë atyre: ''Kush thonë njerëzit se jam unë?''.

<span id="an_8:28">8:28</span> Ata u përgjigjën: ''Disa Gjon Pagëzori,
të tjerë Elia, dhe të tjerë një nga profetët''.

<span id="an_8:29">8:29</span> Dhe ai u tha atyre: ''Po ju, kush thoni
se jam?''. Dhe Pjetri, duke iu përgjigjur i tha: ''Ti je Krishti''.

<span id="an_8:30">8:30</span> Atëherë ai i urdhëroi rreptësisht që të
mos i tregojnë askujt për të.

<span id="an_8:31">8:31</span> Pastaj nisi t'u mësojë atyre se Birit të
njeriut i duhet të vuajë shumë gjëra, do të hidhet poshtë nga pleqtë,
nga krerët e priftërinjve dhe nga skribët; se do të vritet dhe pas tri
ditësh do të ringjallet.

<span id="an_8:32">8:32</span> Dhe ai i tha këto gjëra haptas. Atëherë
Pjetri e mori mënjanë dhe filloi ta qortojë.

<span id="an_8:33">8:33</span> Por ai u kthye, shikoi dishepujt e vet
dhe e qortoi Pjetrin, duke thënë: ''Largohu nga unë, Satana, se ti nuk
ke shqisën për gjërat e Perëndisë, por për gjërat e njerëzve!''.

<span id="an_8:34">8:34</span> Pastaj e thirri pranë vetes turmën me
dishepujt e vet dhe iu tha: ''Kushdo që don të vijë pas meje, të mohojë
vetveten, të marrë kryqin e vet dhe të më ndjekë,

<span id="an_8:35">8:35</span> sepse ai që don të shpëtojë jetën e vet,
do ta humbasë; por ai që do të humbasë jetën e vet për hirin tim e për
ungjillin, do të shpëtojë.

<span id="an_8:36">8:36</span> Ç'dobi do të ketë njeriu të fitojë gjithë
botën, nëse më pas do të humbë shpirtin e vet?

<span id="an_8:37">8:37</span> Ose çfarë mund të japë njeriu në shkëmbim
të shpirtit të vet?

<span id="an_8:38">8:38</span> Sepse kujtdo që do t'i vijë turp për mua
dhe për fjalët e mia në mes të këtij brezi kurorëshkelës dhe mëkatar,
për atë do t'i vijë turp edhe Birit të njeriut, kur të arrijë në lavdinë
e Atit të vet, me engjëjt e shenjtë''.

<span id="an_9:1">9:1</span> Pastaj u tha atyre: ''Në të vërtetë ju them
se midis jush që jeni këtu ka disa që nuk do ta shijojnë vdekjen para se
të shohin të vijë me fuqi mbretëria e Perëndisë''.

<span id="an_9:2">9:2</span> Mbas gjashtë ditësh Jezusi mori me vete
Pjetrin, Jakobin e Gjonin dhe i çoi në vetmi, vetëm ata, mbi një mal të
lartë; dhe u shpërfytyrua përpara tyre.

<span id="an_9:3">9:3</span> Dhe rrobat e tij u bënë të shndritshme dhe
krejt të bardha, si bora, më të bardha nga sa nuk mund t'i zbardhojë
asnjë rrobalarës mbi tokë.

<span id="an_9:4">9:4</span> Dhe atyre iu shfaqën Elia me Moisiun, që po
bisedonin me Jezusin.

<span id="an_9:5">9:5</span> Atëherë Pjetri e mori fjalën dhe i tha
Jezusit: ''Mësues, për ne është mirë të jemi këtu; bëjmë, pra, tri
çadra: një për ty, një për Moisiun dhe një për Elian!''.

<span id="an_9:6">9:6</span> Në fakt ai nuk dinte çfarë thoshte, sepse
ata ishin të trembur.

<span id="an_9:7">9:7</span> Pastaj erdhi një re dhe i mbuloi me hijen e
vet; dhe nga reja doli një zë që tha: ''Ky është Biri im i dashur;
dëgjojeni!''.

<span id="an_9:8">9:8</span> Dhe menjëherë ata shikuan rreth e qark, por
nuk panë më asnjëri, përveçse Jezusi fill i vetëm me ta.

<span id="an_9:9">9:9</span> Tani kur po zbrisnin nga mali, Jezusi i
urdhëroi të mos i tregojnë askujt gjërat që kishin parë, derisa i Biri i
njeriut të ringjallej prej së vdekuri.

<span id="an_9:10">9:10</span> Ata e mbajtën porosinë dhe diskutonin mes
tyre se ç'do të thoshte të ringjallesh prej së vdekuri.

<span id="an_9:11">9:11</span> Pastaj e pyetën duke thënë: ''Përse
skribët thonë se më parë duhet të vijë Elia?''.

<span id="an_9:12">9:12</span> Dhe ai, duke u përgjigjur, u tha atyre:
''Elia me të vërtetë duhet të vijë më parë dhe të rivendosë çdo gjë;
por, ashtu siç është shkruar për Birin e njeriut, ai duhet të vuajë
shumë gjëra dhe të përçmohet.

<span id="an_9:13">9:13</span> Por unë po ju them se Elia erdhi dhe me
të bënë ç'deshën, ashtu siç është shkruar për të''.

<span id="an_9:14">9:14</span> Mbasi u kthye te dishepujt, pa një turmë
të madhe rreth tyre dhe disa skribë që po grindeshin me ta.

<span id="an_9:15">9:15</span> Dhe menjëherë e gjithë turma, kur e pa, u
habit dhe erdhi me vrap për ta përshëndetur.

<span id="an_9:16">9:16</span> Atëherë ai i pyeti skribët: ''Për çfarë
po diskutoni me ta?''.

<span id="an_9:17">9:17</span> Dhe dikush nga turma, duke u përgjigjur,
tha: ''Mësues, të prura djalin tim që ka një frymë memece,

<span id="an_9:18">9:18</span> dhe e kap kudo, e përplas dhe ai shkumon,
kërcëllon dhëmbët dhe i ngrijnë gjymtyrët. Dhe u thashë dishepujve të tu
ta dëbojnë, por ata s'e bënë dot.

<span id="an_9:19">9:19</span> Dhe ai duke u përgjigjur tha: ''O brez që
s'beson, deri kur do të jem me ju? Deri kur do t'ju duroj? Ma sillni
këtu!''.

<span id="an_9:20">9:20</span> Dhe ata ia prunë. Por, sapo e pa, fryma e
përplasi me forcë dhe fëmija, që kishte rënë përtokë, rrokullisej duke
shkumuar.

<span id="an_9:21">9:21</span> Dhe Jezusi e pyeti babanë e atij: ''Sa
kohë ka që i ndodh kështu?''. Dhe ai tha: ''Që në fëmijëri.

<span id="an_9:22">9:22</span> Shpesh e ka hedhur në zjarr dhe në ujë
për ta shkatërruar por, nëse mund të bësh diçka, ki mëshirë për ne dhe
na ndihmo!''.

<span id="an_9:23">9:23</span> Dhe Jezusi i tha: ''Nëse ti mund të
besosh, çdo gjë është e mundshme për atë që beson''.

<span id="an_9:24">9:24</span> Menjëherë babai i fëmijës, duke bërtitur
me lot, tha: ''Unë besoj, o Zot, ndihmo mosbesimin tim''.

<span id="an_9:25">9:25</span> Atëherë Jezusi, duke parë se po vinte
turma me vrap, e qortoi frymën e ndyrë duke thënë: ''O frymë memece dhe
e shurdhët, unë po të urdhëroj, dil prej tij dhe mos hyr më kurrë tek
ai!''.

<span id="an_9:26">9:26</span> Dhe demoni, duke bërtitur dhe duke e
sfilitur fort, doli prej tij. Dhe fëmija mbeti si i vdekur, saqë shumë
njerëz thoshin: ''Ka vdekur''.

<span id="an_9:27">9:27</span> Por Jezusi e zuri për dore, e ngriti dhe
ai u çua në këmbë.

<span id="an_9:28">9:28</span> Kur Jezusi hyri në shtëpi, dishepujt e
vet e pyetën veçmas: ''Përse ne nuk mundëm ta dëbojmë?''.

<span id="an_9:29">9:29</span> dhe ai u tha atyre: ''Ky lloj frymërash
nuk mund të dëbohet ndryshe, përveç, se me lutje dhe agjërim''.

<span id="an_9:30">9:30</span> Mbasi u nisën prej andej, kaluan nëpër
Galile; dhe ai nuk donte që ta merrte vesh njeri.

<span id="an_9:31">9:31</span> Ai, në fakt, i mësonte dishepujt e vet
dhe u thoshte atyre: ''Së shpejti Biri i njeriut do të dorëzohet në
duart e njerëzve dhe ata do ta vrasin; dhe, pasi të jetë vrarë, ai do të
ringjallet ditën e tretë''.

<span id="an_9:32">9:32</span> Por ata nuk i kuptonin këto fjalë dhe
kishin frikë ta pyesnin.

<span id="an_9:33">9:33</span> Dhe arritën në Kapernaum; dhe kur hyri në
shtëpi, i pyeti: ''Për çfarë diskutonit ndërmjet jush rrugës?''.

<span id="an_9:34">9:34</span> Dhe ata heshtën, sepse rrugës kishin
diskutuar se cili ndër ta ishte më i madhi.

<span id="an_9:35">9:35</span> Atëherë ai u ul, i thirri të dymbëdhjetët
dhe u tha atyre: ''Nëse dikush don të jetë i pari, le të bëhet i fundit
i të gjithëve dhe shërbëtori i të gjithëve''.

<span id="an_9:36">9:36</span> Dhe mori një fëmijë të vogël dhe e vuri
në mes të tyre; pastaj e mori në krahë dhe u tha atyre:

<span id="an_9:37">9:37</span> ''Cilido që pranon një nga këta fëmijë në
emrin tim, më pranon mua; dhe kushdo që më pranon mua, nuk më pranon
mua, por atë që më ka dërguar''

<span id="an_9:38">9:38</span> Atëherë Gjoni mori fjalën dhe i tha:
''Mësues, ne pamë një njeri që nuk na ndjek, që i dëbonte demonët në
emrin tënd dhe ia ndaluam sepse ai nuk na ndjek''.

<span id="an_9:39">9:39</span> Por Jezusi tha: ''Mos ia ndaloni, sepse
s'ka njeri që mund të bëjë një vepër të fuqishme në emrin tim, dhe fill
pas kësaj të flasë keq për mua.

<span id="an_9:40">9:40</span> Sepse kush nuk është kundër nesh, është
me ne.

<span id="an_9:41">9:41</span> Në fakt, kushdo që do t'ju japë të pini
një gotë ujë në emrin tim, sepse jeni të Krishtit, në të vërtetë po ju
them se me siguri nuk do ta humbasë shpërblimin e vet''.

<span id="an_9:42">9:42</span> ''Dhe kush do të skandalizojë një nga
këta të vegjël që besojnë në mua, do të ishte më mirë për të t'i varet
në qafë një gur mulliri dhe të hidhet në det.

<span id="an_9:43">9:43</span> Tani nëse dora jote të skandalizon për
mëkat, preje; është më mirë për ty të hysh dorëcung në jetë, sesa të
kesh dy duar dhe të shkosh në Gehena, në zjarrin e pashueshëm,

<span id="an_9:44">9:44</span> atje ku krimbi i tyre nuk vdes dhe
zja-rri nuk fiket.

<span id="an_9:45">9:45</span> Dhe nëse këmba jote të skandalizon për
mëkat, preje; është më mirë për ty të hysh i çalë në jetë, se sa të kesh
dy këmbë dhe të të hedhin në Gehena, në zjarrin e pashueshëm,

<span id="an_9:46">9:46</span> atje ku krimbi i tyre nuk vdes dhe zjarri
nuk fiket.

<span id="an_9:47">9:47</span> Dhe nëse syri yt të skandalizon për
mëkat, nxirre; është më mirë për ty të hysh me një sy në jetë sesa të
kesh dy sy dhe të të hedhin në Gehenën e zjarrit,

<span id="an_9:48">9:48</span> atje ku krimbi i tyre nuk vdes dhe
zja-rri nuk fiket.

<span id="an_9:49">9:49</span> Sepse gjithkush duhet të kripet me zjarr,
dhe çdo fli duhet të kripet me kripë.

<span id="an_9:50">9:50</span> Kripa është e mirë, por nëse kripa bëhet
e amësht, me se do t'i jepni shijen? Kini kripë në vetvete dhe jetoni në
paqe njëri me tjetrin!''.

<span id="an_10:1">10:1</span> Mbasi u nis prej andej, Jezusi shkoi në
krahinën e Judesë gjatë Jordanit dhe përsëri u mblodhën rreth tij turma;
ai përsëri filloi t'i mësojë, siç e kishte zakon.

<span id="an_10:2">10:2</span> Dhe farisenjtë, për ta vënë në provë, e
pyetën: ''A është e ligjshme që burri ta lë gruan?''.

<span id="an_10:3">10:3</span> Dhe ai, duke u përgjigjur, u tha atyre:
''Çfarë ju ka urdhëruar Moisiu?''.

<span id="an_10:4">10:4</span> Ata thanë: ''Moisiu ka lejuar të shkruhet
letra e shkurorëzimit dhe ta lësh gruan''.

<span id="an_10:5">10:5</span> Dhe Jezusi, duke u përgjigjur, u tha
atyre: ''Për shkak të ngurtësisë së zemrës suaj ai e shkroi atë rregull;

<span id="an_10:6">10:6</span> por në fillim të krijimit, Perëndia i
bëri mashkull e femër.

<span id="an_10:7">10:7</span> Për këtë arsye njeriu do ta braktisë
babanë e tij dhe nënën e tij dhe do të bashkohet me gruan e tij;

<span id="an_10:8">10:8</span> dhe të dy do të jenë një mish i vetëm;
kështu nuk janë më dy, por një mish i vetëm.

<span id="an_10:9">10:9</span> Prandaj njeriu të mos ndajë atë që
Perëndia e ka bashkuar!''.

<span id="an_10:10">10:10</span> Dhe në shtëpi dishepujt e vet e pyetën
përsëri për këtë çështje.

<span id="an_10:11">10:11</span> Atëherë ai u tha atyre: ''Ai që lë
gruan e vet dhe martohet me një tjetër, shkel kurorën me të.

<span id="an_10:12">10:12</span> Po ashtu, nëse gruaja lë burrin e vet
dhe martohet me një tjetër, shkel kurorën.

<span id="an_10:13">10:13</span> Atëherë i prunë disa fëmijë të vegjël
që ai t'i prekte ata; por dishepujt i qortonin ata që i prunë.

<span id="an_10:14">10:14</span> Kur Jezusi e pa këtë, i indinjuar, u
tha atyre: ''I lini fëmijët e vegjël të vijnë tek unë dhe mos i pengoni,
sepse e tyre është mbretëria e Perëndisë.

<span id="an_10:15">10:15</span> Në të vërtetë po ju them se kushdo që
nuk e pranon mbretërinë e Perëndisë si një fëmijë i vogël, nuk do të
hyjë në të''.

<span id="an_10:16">10:16</span> Dhe, si i mori në krahë, i bekoi duke
vënë duart mbi ta.

<span id="an_10:17">10:17</span> Tani kur po bëhej gati për rrugë, i
doli përpara dikush me vrap; u gjunjëzua para tij dhe e pyeti: ''Mësues
i mirë, çfarë duhet të bëj që të trashëgoj jetën e përjetshme?''.

<span id="an_10:18">10:18</span> Dhe Jezusi i tha: ''Përse më quan i
mirë? Askush nuk është i mirë, përveç një të vetmi, domethënë Perëndisë.

<span id="an_10:19">10:19</span> Ti i njeh urdhërimet: "Mos shkel
kurorën. Mos vrit. Mos vidh. Mos bëj dëshmi të rreme. Mos mashtro. Ndero
atin tënd dhe nënën tënde"''.

<span id="an_10:20">10:20</span> Dhe ai, duke iu përgjigjur, i tha:
''Mësues, të gjitha këto i kam zbatuar që në fëmijërinë time''.

<span id="an_10:21">10:21</span> Atëherë Jezusi e vështroi në fytyrë,
ndjeu dashuri për të dhe i tha: ''Një gjë të mungon; shko, shit të
gjitha ato që ke dhe jepua të varfërve dhe do të kesh një thesar në
qiell; pastaj eja, merre kryqin tënd dhe më ndiq''.

<span id="an_10:22">10:22</span> Por ai u trishtua për këto fjalë dhe u
largua me keqardhje, sepse kishte shumë pasuri.

<span id="an_10:23">10:23</span> Atëherë Jezusi, mbasi e hodhi
vështrimin përreth, u tha dishepujve të vet: ''Sa vështirë është për ata
që kanë pasuri të hyjnë në mbretërinë e Perëndisë!''.

<span id="an_10:24">10:24</span> Dishepujt u habitën shumë nga këto
fjalë të tij. Por Jezusi foli përsëri dhe u tha atyre: ''O bij, sa e
vështirë është që të hyjnë në mbretërinë e Perëndisë ata që mbështeten
te pasuria.

<span id="an_10:25">10:25</span> Éshtë më e lehtë që një deve të kalojë
nëpër vrimën e një gjilpëre, se sa të hyjë një i pasur në mbretërinë e
Perëndisë''.

<span id="an_10:26">10:26</span> Dhe ata u çuditën edhe më tepër dhe i
thoshin njëri-tjetrit: ''Atëherë kush vallë mund të shpëtohet?''.

<span id="an_10:27">10:27</span> Por Jezusi, duke i ngulur sytë mbi ta,
u tha: ''Kjo për njerëzit është e pamundur, por jo për Perëndinë, sepse
gjithçka është e mundur për Perëndinë''.

<span id="an_10:28">10:28</span> Atëherë Pjetri e mori fjalën dhe tha:
''Ja, ne lamë çdo gjë dhe të kemi ndjekur''.

<span id="an_10:29">10:29</span> Jezusi, duke u përgjigjur, tha: ''Në të
vërtetë po ju them që nuk ka asnjeri që të ketë lënë shtëpinë, a
vëllezërit a motrat, a atin, a nënën, a fëmijët ose arat për hirin tim
dhe për ungjillin,

<span id="an_10:30">10:30</span> që të mos marrë tani, në këtë kohë,
njëqindfish shtëpi, vëllezër, motra, nëna, fëmijë e ara, së bashku me
përndjekje, dhe në botën e ardhshme, jeta e përjetshme.

<span id="an_10:31">10:31</span> Por shumë të parë do të jenë të fundit
dhe shumë të fundit do të jenë të parët''.

<span id="an_10:32">10:32</span> Ata ishin në udhëtim për t'u ngjitur në
Jeruzalem, dhe Jezusi i paraprinte. Dhe ata ishin të tronditur dhe e
ndiqnin me ndrojtje. Dhe ai i mblodhi përsëri të dymbëdhjetët mënjanë
dhe nisi t'u thotë çfarë do t'i ndodhte:

<span id="an_10:33">10:33</span> ''Ja, ne po ngjitemi në Jeruzalem dhe
Biri i njeriut do t'u dorëzohet krerëve të priftërinjve dhe skribëve;
dhe ata do ta dënojnë me vdekje dhe do ta dorëzojnë në duar të paganëve,

<span id="an_10:34">10:34</span> të cilët do ta tallin, do ta
fshikullojnë, do ta pështyjnë dhe do ta vrasin, por ai, ditën e tretë,
do të ringjallet''.

<span id="an_10:35">10:35</span> Atëherë Jakobi dhe Gjoni, bij të
Zebedeut, iu afruan dhe i thanë: ''Mësues, ne dëshirojmë që ti të bësh
për ne atë që do të të kërkojmë''.

<span id="an_10:36">10:36</span> Dhe ai u tha atyre: ''Çfarë doni të bëj
për ju?''

<span id="an_10:37">10:37</span> Ata i thanë: ''Na lejo që të ulemi
njëri në të djathtën tënde dhe tjetri në të majtën tënde në lavdinë
tënde''.

<span id="an_10:38">10:38</span> Dhe Jezusi u tha atyre: ''Ju nuk dini
çfarë kërkoni. A mund të pini ju kupën që unë do të pi dhe të pagëzoheni
me atë pagëzim me të cilin unë jam pagëzuar?''. Ata i thanë: ''Po,
mundemi''.

<span id="an_10:39">10:39</span> Dhe Jezusi u tha atyre: ''Vërtetë ju do
të pini kupën që unë po pij dhe do të pagëzoheni me atë pagëzim me të
cilin jam pagëzuar,

<span id="an_10:40">10:40</span> por nuk më takon mua të vë dikë të ulet
në të djathtën time ose në të majtën time, por është për ata për të
cilët është përgatitur''.

<span id="an_10:41">10:41</span> Kur i dëgjuan këto, të dhjetë të tjerët
filluan të indinjohen kundër Jakobit dhe Gjonit.

<span id="an_10:42">10:42</span> Por Jezusi i thirri pranë vetes dhe
tha: ''Ju e dini që ata që konsiderohen sundues të kombeve i sundojnë
ato dhe të mëdhenjtë e tyre ushtrojnë mbi to pushtetin e tyre;

<span id="an_10:43">10:43</span> por kjo s'duhet të ndodhë midis jush;
madje ai nga ju që do të dojë të bëhet i madh, do të jetë shërbëtori
juaj;

<span id="an_10:44">10:44</span> dhe kushdo nga ju që do të dojë të jetë
i pari, do të jetë skllavi i të gjithëve.

<span id="an_10:45">10:45</span> Sepse edhe Biri i njeriut nuk erdhi që
t'i shërbejnë, por për të shërbyer dhe për të dhënë jetën e tij si çmim
për shpengimin e shumë vetave''.

<span id="an_10:46">10:46</span> Kështu arritën në Jeriko. Kur ai po
dilte nga Jeriko me dishepujt e tij dhe me një turmë të madhe, biri i
Timoteut, Bartimeu i verbër, ishte ulur gjatë rrugës dhe lypte.

<span id="an_10:47">10:47</span> Kur dëgjoi se ai që po kalonte ishte
Jezusi Nazareas, filloi të bërtasë dhe të thotë: ''Jezus, Bir i Davidit,
ki mëshirë për mua!''.

<span id="an_10:48">10:48</span> Shumë e qortonin që të heshte, por ai
bërtiste edhe më fort: ''Bir i Davidit, ki mëshirë për mua!''.

<span id="an_10:49">10:49</span> Dhe Jezusi qëndroi dhe urdhëroi që ta
thërrasin. Ata e thirrën, pra, të verbërin duke i thënë: ''Merr zemër,
çohu, ai po të thërret!''.

<span id="an_10:50">10:50</span> Atëherë ai hodhi tej rrobën e tij, u
ngrit dhe erdhi te Jezusi.

<span id="an_10:51">10:51</span> Dhe Jezusi mori fjalën dhe i tha:
''Çfarë do që unë të të bëj?''. I verbëri i tha: ''Rabboni, që të më
kthehet të parit!''.

<span id="an_10:52">10:52</span> Dhe Jezusi i tha: ''Shko, besimi yt të
shëroi''. Dhe në çast atij iu kthye të parit dhe nisi të ndjekë Jezusin
në udhë.

<span id="an_11:1">11:1</span> Tani kur iu afruan Jeruzalemit, drejt
Betfage dhe Betania, afër malit të Ullinjve, Jezusi dërgoi dy nga
dishepujt e vet,

<span id="an_11:2">11:2</span> duke u thënë: ''Shkoni në fshatin
përballë dhe, posa të hyni aty, do të gjeni një kërriç të lidhur, mbi të
cilin akoma nuk ka hipur askush; zgjidheni dhe ma sillni.

<span id="an_11:3">11:3</span> Dhe në se ndokush iu thotë: "Pse po
veproni kështu?", përgjigjuni: "I duhet Zotit. Ai do ta kthejë menjëherë
këtu"''.

<span id="an_11:4">11:4</span> Ata shkuan dhe e gjetën kërriçin të
lidhur afër një dere, në rrugë, dhe e zgjidhën.

<span id="an_11:5">11:5</span> Disa nga të pranishmit u thanë atyre:
''Ç'po bëni? Pse po e zgjidhni kërriçin?''.

<span id="an_11:6">11:6</span> Këta iu përgjigjën ashtu si u kishte
thënë Jezusi dhe ata i lanë të shkojnë.

<span id="an_11:7">11:7</span> Atëherë ia çuan Jezusit kërriçin, vunë
mbi të mantelet e tyre dhe ai u ul mbi të.

<span id="an_11:8">11:8</span> Shumë njerëz i shtronin rrobat e tyre
rrugës dhe të tjerë pritnin degë nga pemët dhe i hidhnin rrugës.

<span id="an_11:9">11:9</span> Dhe si ata që pararendnin, edhe ata që
ndiqnin Jezusin, thërrisnin dhe thonin: ''Hosana! Bekuar është ai që
vjen në emër të Zotit!

<span id="an_11:10">11:10</span> E bekuar është mbretëria e Davidit,
atit tonë, që vjen në emër të Zotit. Hosana në vendet shumë të larta!''.

<span id="an_11:11">11:11</span> Kështu hyri Jezusi në Jeruzalem dhe në
tempull; dhe, mbasi shikoi mirë çdo gjë, duke qenë se ishte vonë, doli
bashkë me të dymbëdhjetët në drejtim të Betanias.

<span id="an_11:12">11:12</span> Të nesërmen, kur dolën nga Betania, ai
kishte uri.

<span id="an_11:13">11:13</span> Dhe, duke parë nga larg një fik që
kishte gjethe, shkoi për të parë në se mund të gjente diçka atje; por,
kur iu afrua, s'gjeti asgjë përveç gjetheve, sepse nuk ishte koha e
fiqve.

<span id="an_11:14">11:14</span> Atëherë Jezusi, duke iu drejtuar fikut,
tha: ''Askush mos ngrëntë kurrë fryt prej teje përjetë''. Dhe dishepujt
e tij e dëgjuan.

<span id="an_11:15">11:15</span> Kështu arritën në Jeruzalem. Dhe
Jezusi, mbasi hyri në tempull, filloi t'i dëbojë ata që shisnin dhe
blinin brenda tempullit dhe përmbysi tavolinat e këmbyesve të parave dhe
ndenjëset e shitësve të pëllumbave.

<span id="an_11:16">11:16</span> Dhe nuk lejoi asnjë që të mbartte sende
nëpër tempull.

<span id="an_11:17">11:17</span> Dhe i mësonte duke u thënë atyre:
''Vallë nuk është shkruar: "Shtëpia ime do të quhet shtëpi e lutjes për
të gjithë kombet"? Ju, përkundrazi, e keni bërë shpellë kusarësh!''.

<span id="an_11:18">11:18</span> Tani skribët dhe krerët e priftërinjve
kur i dëgjuan këto fjalë kërkonin mënyrën se si ta vrisnin, por kishin
frikë prej tij, sepse gjithë turma ishte e mahnitur nga doktrina e tij.

<span id="an_11:19">11:19</span> Dhe kur u bë darkë, Jezusi doli jashtë
qytetit.

<span id="an_11:20">11:20</span> Të nesërmen në mengjes, duke kaluar,
panë se fiku ishte tharë me gjithë rrënjë.

<span id="an_11:21">11:21</span> Dhe Pjetri, duke u kujtuar, i tha:
''Mësues, ja, fiku që ti mallkove qenka tharë''.

<span id="an_11:22">11:22</span> Atëherë Jezusi, duke u përgjigjur, u
tha atyre: ''Kini besimin e Perëndisë!

<span id="an_11:23">11:23</span> Sepse ju them në të vërtetë se nëse
dikush do t'i thotë këtij mali: "Luaj vendit dhe hidhu në det", dhe nuk
do të ketë dyshime në zemër të vet, por do të besojë se ajo që po thotë
do të ndodhë, çdo gjë që të thotë do t'i bëhet.

<span id="an_11:24">11:24</span> Prandaj po ju them: Të gjitha ato që ju
kërkoni duke lutur, besoni se do t'i merrni dhe ju do t'i merrni.

<span id="an_11:25">11:25</span> Dhe kur nisni të luteni, nëse keni
diçka kundër ndokujt, faleni, që edhe Ati juaj që është në qiejt, t'ju
falë mëkatet tuaja.

<span id="an_11:26">11:26</span> Por në se ju nuk falni, as Ati juaj, që
është në qiejt, nuk do t'jua falë mëkatet tuaja''.

<span id="an_11:27">11:27</span> Pastaj ata erdhën përsëri në Jeruzalem;
dhe ndërsa ai po ecte nëpër tempull, krerët e priftërinjve, skribët dhe
pleqtë iu afruan,

<span id="an_11:28">11:28</span> dhe i thanë: ''Me ç'pushtet i bën ti
këto gjëra? Kush ta dha këtë pushtet për t'i kryer këto gjëra?''.

<span id="an_11:29">11:29</span> Dhe Jezusi, duke u përgjigjur, u tha
atyre: ''Edhe unë do t'ju pyes diçka; më jepni përgjigje, pra, dhe unë
do t'ju them me ç'pushtet i bëj këto gjëra.

<span id="an_11:30">11:30</span> Pagëzimi i Gjonit a ishte nga qielli
apo nga njerëzit? Më jepni përgjigje.

<span id="an_11:31">11:31</span> Ata filluan të arsyetonin midis tyre:
''Po të themi "nga qielli", ai do të thotë: "Atëherë pse ju nuk i
besuat?".

<span id="an_11:32">11:32</span> Por po t'i themi "nga njerëzit", kemi
frikë nga populli, sepse të gjithë e konsideronin Gjonin se ishte me të
vërtetë një profet''.

<span id="an_11:33">11:33</span> Prandaj, duke iu përgjigjur, i thanë
Jezusit: ''Nuk e dimë''. Dhe Jezusi duke u përgjigjur, u tha atyre: ''As
unë nuk po ju them se me çfarë pushteti i bëj këto gjëra''.

<span id="an_12:1">12:1</span> Pastaj ai filloi t'u flasë me
shëmbëlltyra: ''Një njeri mbolli një vresht, e thuri me gardh, gërmoi
një vend për të shtrydhur rrushin, ndërtoi një kullë dhe ua besoi disa
vreshtarëve dhe pastaj shkoi larg.

<span id="an_12:2">12:2</span> Në kohën e të vjelave dërgoi shërbëtorin
te vreshtarët për të marrë prej tyre pjesën e vet të frutave të
vreshtit.

<span id="an_12:3">12:3</span> Por ata e kapën, e rrahën dhe e kthyen
duarbosh.

<span id="an_12:4">12:4</span> Ai u nisi përsëri një shërbëtor tjetër,
por ata, mbasi e gjuajtën me gurë, e plagosën në kokë dhe e kthyen të
turpëruar.

<span id="an_12:5">12:5</span> Përsëri dërgoi edhe një tjetër, por ata e
vranë. Më pas dërgoi shumë të tjerë dhe nga këta disa i rrahën, të
tjerët i vranë.

<span id="an_12:6">12:6</span> I ngeli edhe një për të dërguar: birin e
tij të dashur. Më së fundi ua dërgoi edhe atë duke thënë: "Për djalin
tim do të kenë respekt".

<span id="an_12:7">12:7</span> Por ata vreshtarë i thanë njeri tjetrit:
"Ky është trashëgimtari, ejani ta vrasim dhe do të na mbesë
trashëgimia".

<span id="an_12:8">12:8</span> Dhe e kapën, e vranë dhe e hodhën jashtë
vreshtit.

<span id="an_12:9">12:9</span> Çfarë do të bëjë, pra, i zoti i vreshtit?
Ai do të vijë dhe do t'i shfarosë vreshtarët dhe vreshtin do t'ua japë
të tjerëve.

<span id="an_12:10">12:10</span> Po a nuk e keni lexuar këtë shkrim:
"Guri, që ndërtuesit e hodhën poshtë, u bë guri i qoshes.

<span id="an_12:11">12:11</span> Kjo është bërë nga Zoti dhe është një
gjë e mrekullueshme në sytë tanë"?''.

<span id="an_12:12">12:12</span> Atëherë ata kërkuan ta kapin, sepse
kuptuan se ai e kishte thënë atë shëmbëlltyrë kundër tyre; por kishin
frikë nga turma; dhe e lanë e ikën.

<span id="an_12:13">12:13</span> Pastaj i dërguan disa farisenj dhe
herodianë për ta zënë në gabim në fjalë.

<span id="an_12:14">12:14</span> Këta erdhën dhe i thanë: ''Mësues, ne e
dimë se ti je i vërtetë pa pyetur për njeri, sepse nuk merr parasysh
dukjen e njerëzve, por u mëson udhën e Perëndisë sipas së vërtetës. A
është e ligjëshme t'i paguhet taksa Cezarit apo jo? Duhet t'ia paguajmë
apo jo?

<span id="an_12:15">12:15</span> Por ai, duke njohur hipokrizinë e tyre,
u tha atyre: ''Përse më tundoni? Më sillni një denar që ta shoh!''.

<span id="an_12:16">12:16</span> Ata ia prunë. Dhe ai u tha atyre: ''E
kujt është kjo fytyrë dhe ky mbishkrim?''. Ata i thanë: ''E Cezarit''.

<span id="an_12:17">12:17</span> Atëherë Jezusi u përgjigj dhe u tha
atyre: ''I jepni Cezarit atë që është e Cezarit, dhe Perëndisë atë që
është e Perëndisë''. Dhe ata u çuditën nga ai.

<span id="an_12:18">12:18</span> Pastaj iu paraqitën disa saducenj, të
cilët thonë se nuk ka ringjallje, dhe e pyetën duke thënë:

<span id="an_12:19">12:19</span> ''Mësues, Moisiu na la të shkruar që,
nëse vdes vëllai i dikujt dhe e lë gruan pa fëmijë, vëllai i tij duhet
të martohet me të venë për t'i lindur pasardhës vëllait të tij.

<span id="an_12:20">12:20</span> Tani ishin shtatë vëllezër; i pari u
martua dhe vdiq pa lënë fëmijë.

<span id="an_12:21">12:21</span> E mori, pra, i dyti, por edhe ky vdiq
pa lënë fëmijë; po kështu i treti.

<span id="an_12:22">12:22</span> Që të shtatë e morën për grua dhe
vdiqën pa lënë fëmijë. E fundit, pas të gjithëve, vdiq edhe gruaja.

<span id="an_12:23">12:23</span> Në ringjallje, pra, kur të ringjallen,
gruaja e kujt do të jetë ajo? Sepse që të shtatë e patën grua''.

<span id="an_12:24">12:24</span> Jezusi, duke u përgjigjur, tha atyre:
''A nuk është pikërisht për këtë që jeni në gabim, sepse nuk i njihni as
shkrimet as pushtetin e Perëndisë?

<span id="an_12:25">12:25</span> Sepse kur njerëzit do të ringjallen së
vdekuri, as do të martohen as do të martojnë, por do të jenë si engjëjt
në qiell.

<span id="an_12:26">12:26</span> Sa për ringjalljen e të vdekurve, a nuk
keni lexuar në librin e Moisiut se si foli Perëndia nga ferrishta duke
thënë: "Unë jam Perëndia i Abrahamit, Perëndia i Isakut dhe Perëndia i
Jakobit"?

<span id="an_12:27">12:27</span> Ai nuk është Perëndia i të vdekurve,
por Perëndia i të gjallëve. Ju, pra, po gaboni shumë''.

<span id="an_12:28">12:28</span> Atëherë një nga skribët që e kishte
dëgjuar diskutimin e tyre, duke kuptuar se ai u ishte përgjigjur mirë,
iu afrua dhe e pyeti: ''Cili është i pari i të gjithë urdhërimeve?''.

<span id="an_12:29">12:29</span> Dhe Jezusi u përgjigj: ''Urdhërimi i
parë i të gjithëve është: "Dëgjo, o Izrael: Zoti, Perëndia ynë, është i
vetmi Zot",

<span id="an_12:30">12:30</span> dhe: "Duaje Zotin, Perëndinë tënd, me
gjithë zemrën tënde, me gjithë shpirtin tënd, me gjithë mendjen tënde e
me gjithë forcën tënde!". Ky është i pari urdhërim.

<span id="an_12:31">12:31</span> Dhe i dyti i ngjan këtij: "Duaje të
afërmin tënd porsi vetveten". Nuk ka urdhërim tjetër më të madh se
këta''.

<span id="an_12:32">12:32</span> Atëherë skribi i tha: ''Mirë, Mësues.
The, sipas së vërtetës, se ka vetëm një Perëndi dhe s'ka asnjë tjetër
përveç tij;

<span id="an_12:33">12:33</span> dhe ta duash me gjithë zemër, me gjithë
mendje, me gjithë shpirt dhe me gjithë forcë, dhe ta duash të afërmin
porsi vetvetja vlen më tepër se sa gjithë olokaustet dhe flijimet''.

<span id="an_12:34">12:34</span> Dhe Jezusi, duke parë se ai ishte
përgjigjur me mend, i tha: ''Ti nuk je larg nga mbretëria e Perëndisë''.
Dhe kurrkush nuk guxoi më ta pyesë.

<span id="an_12:35">12:35</span> Dhe Jezusi, duke i mësuar në tempull,
tha: ''Vallë, si mund të thonë skribët se Krishti është Bir i Davidit?

<span id="an_12:36">12:36</span> Sepse vetë Davidi, nëpërmjet Frymës së
Shenjtë, tha: "Zoti i ka thënë Zotit tim: Ulu në të djathtën time,
derisa t'i bëj armiqtë e tu stol të këmbëve të tua".

<span id="an_12:37">12:37</span> Vetë Davidi, pra, e quan Zot; si mund
të jetë vallë bir i tij?''. Dhe pjesa më e madhe e dëgjonte me ëndje.

<span id="an_12:38">12:38</span> Dhe ai u thoshte atyre në doktrinën e
vet: ''Ruhuni nga skribët, të cilëve u pëlqen të shëtisin me rroba të
gjata dhe t'i përshëndetin në sheshe,

<span id="an_12:39">12:39</span> dhe të kenë vendet e para në sinagoga
dhe vendet e para në gosti,

<span id="an_12:40">12:40</span> që i gllabërojnë shtëpitë e të vejave
dhe, për t'u dukur, luten gjatë; ata do të marrin një gjykim më të
rreptë!''.

<span id="an_12:41">12:41</span> Dhe Jezusi u ul përballë arkës së
thesarit dhe vërente se njerëzit hidhnin aty denar; shumë të pasur
hidhnin shumë.

<span id="an_12:42">12:42</span> Erdhi një e ve e varfër dhe hodhi dy
monedha të vogla, domethënë një kuadrant.

<span id="an_12:43">12:43</span> Dhe Jezusi i thirri dishepujt e vet
pranë vetes dhe u tha atyre: ''Ju them në të vërtetë se kjo e ve e
varfër ka hedhur në thesar më shumë se të gjithë të tjerët.

<span id="an_12:44">12:44</span> Sepse të gjithë hodhën aty nga teprica
e tyre, kurse ajo, me skamjen e vet, hodhi gjithë sa kishte për të
jetuar''.

<span id="an_13:1">13:1</span> Ndërsa ai po dilte nga tempulli, një nga
dishepujt e vet i tha: ''Mësues, shih ç'gurë e ç'ndërtesa!''.

<span id="an_13:2">13:2</span> Dhe Jezusi duke iu përgjigjur i tha: ''A
po i shikon këto ndërtesa të mëdha? Nuk do të mbetet gur mbi gur pa u
rrënuar''.

<span id="an_13:3">13:3</span> Dhe pasi ai ishte ulur mbi malin e
Ullinjve përballë tempullit, Pjetri, Jakobi, Gjoni dhe Andrea e pyetën
veçmas:

<span id="an_13:4">13:4</span> ''Na thuaj, kur do të ndodhin këto gjëra
dhe cila do të jetë shenja e kohës në të cilën të gjitha këto gjëra do
të duhet të mbarohen?''.

<span id="an_13:5">13:5</span> Dhe Jezusi duke u përgjigjur atyre nisi
të flasë: ''Kini kujdes që të mos ju mashtrojë njeri.

<span id="an_13:6">13:6</span> Sepse do të vijnë shumë në emrin tim duke
thënë: "Unë jam!"; dhe do të mashtrohen shumë veta.

<span id="an_13:7">13:7</span> Por, kur të dëgjoni të flitet për luftëra
dhe për ushtime luftërash, mos u shqetësoni; sepse këto gjëra duhet të
ndodhin; por nuk do të jetë ende mbarimi.

<span id="an_13:8">13:8</span> Në fakt do të ngrihet kombi kundër kombit
dhe mbretëria kundër mbretërisë; do të ndodhin tërmete në vende të
ndryshme, zi buke dhe turbullira. Këto gjëra nuk do të jenë tjetër veçse
fillimi i dhembjeve të lindjes.

<span id="an_13:9">13:9</span> Kujdesuni për veten! Sepse do t'ju
dorëzojnë gjyqeve dhe do t'ju rrahin ndër sinagoga; do t'ju nxjerrin
përpara guvernatorëve dhe mbretërve, për shkakun tim, që të dëshmoni
përpara tyre.

<span id="an_13:10">13:10</span> Por më parë duhet që t'u përhapet
ungjilli gjithë popujve.

<span id="an_13:11">13:11</span> Tani, kur t'ju çojnë për t'ju dorëzuar
në duart e tyre, mos u shqetësoni që më parë për atë që do të duhet të
thoni dhe mos e paramendoni; por thoni çfarë t'ju jepet në atë çast,
sepse nuk jeni ju që flisni, por Fryma e Shenjtë.

<span id="an_13:12">13:12</span> Tani vëllai do të dorëzojë vëllanë në
vdekje dhe ati birin; dhe bijtë do të çohen kundër prindërve dhe do t'i
bëjnë të vdesin.

<span id="an_13:13">13:13</span> Dhe ju do të jeni të urryer nga të
gjithë për shkak të emrit tim; por ai që do të ngulmojë deri në fund, do
të shpëtohet''.

<span id="an_13:14">13:14</span> Dhe kur të shihni neverinë e
shkatërrimit, të parathënë nga profeti Daniel, e cila qëndron atje ku
nuk duhej të ishte (ai që lexon le ta kuptojë), atëherë ata që do të
jenë në Jude, le të ikin maleve.

<span id="an_13:15">13:15</span> Dhe ai që ndodhet mbi çatinë e
shtëpisë, të mos zbresë, dhe as të hyjë në shtëpi për të marrë ndonjë
gjë nga shtëpia e vet.

<span id="an_13:16">13:16</span> Dhe ai që do të jetë në arë, të mos
kthehet prapa për të marrë rrobën e vet.

<span id="an_13:17">13:17</span> Tani mjerë gratë shtatzëna dhe ato me
fëmijë në gji në ato ditë!

<span id="an_13:18">13:18</span> Dhe lutuni që ikja juaj të mos ndodhë
në dimër.

<span id="an_13:19">13:19</span> Sepse në atë ditë do të jetë një mundim
i madh, më i madhi që ka ndodhur që nga zanafilla e krijimit që kreu
Perëndia deri më sot, dhe të tillë nuk do të ketë më kurrë.

<span id="an_13:20">13:20</span> Dhe, nëse Zoti nuk do t'i kishte
shkurtuar ato ditë, asnjë i gjallë nuk do të shpëtonte; por Zoti i
shkurtoi ato ditë për shkak të të zgjedhurve, që ai i zgjodhi.

<span id="an_13:21">13:21</span> Atëherë, nëse dikush do t'ju thotë:
"Ja, Krishti është këtu!"; ose "Éshtë atje", mos e besoni.

<span id="an_13:22">13:22</span> Sepse do të dalin krishtër të rremë dhe
profetë të rremë dhe do të bëjnë shenja e çudi për të gënjyer, po të
jetë e mundur, edhe të zgjedhurit.

<span id="an_13:23">13:23</span> Por ju kini kujdes; ja, unë ju
paralajmërova çdo gjë''.

<span id="an_13:24">13:24</span> ''Por në ato ditë, pas atij mundimi,
dielli do të erret dhe hëna nuk do të japë shkëlqimin e vet;

<span id="an_13:25">13:25</span> yjet e qiellit do të bien dhe fuqitë që
janë në qiej do të lëkunden.

<span id="an_13:26">13:26</span> Atëherë do ta shohin Birin e njeriut
duke ardhur në re, me pushtet të madh e me lavdi.

<span id="an_13:27">13:27</span> Atëherë ai do të dërgojë engjëjt e vet
dhe do t'i mbledhë të zgjedhurit e vet nga të katër erërat, nga skaji i
tokës deri në skaj të qiellit.

<span id="an_13:28">13:28</span> Tani mësoni nga shëmbëlltyra e fikut:
kur degët e tij njomësohen dhe nxjerrin gjethe, ju e dini se vera është
afër.

<span id="an_13:29">13:29</span> Kështu edhe ju, kur do të shihni se po
ndodhin këto gjëra, ta dini se ai është afër, madje te dera.

<span id="an_13:30">13:30</span> Në të vërtetë po ju them se ky brez nuk
do të kalojë, derisa e gjithë kjo të ketë ndodhur.

<span id="an_13:31">13:31</span> Qielli dhe toka do të kalojnë, por
fjalët e mia nuk do të kalojnë''.

<span id="an_13:32">13:32</span> ''Sa për atë ditë dhe atë orë, askush
nuk e di, as engjëjt në qiell, as Biri, por vetëm Ati.

<span id="an_13:33">13:33</span> Tregoni kujdes, rrini zgjuar dhe
lutuni, sepse nuk e dini kur do të jetë ai moment.

<span id="an_13:34">13:34</span> Éshtë sikurse një njeriu i cili, duke u
nisur për rrugë, lë shtëpinë e vet duke u dhënë autoritet shërbëtorëve
të tij, secilit në detyrën e tij, dhe portjerin e urdhëron të rrije
zgjuar.

<span id="an_13:35">13:35</span> Rrini zgjuar, pra, sepse nuk e dini kur
do të vijë i zoti i shtëpisë: në mbrëmje a në mesnatë, kur këndon gjeli
a në mëngjes;

<span id="an_13:36">13:36</span> që ai, duke u kthyer papritmas, të mos
ju gjejë në gjumë.

<span id="an_13:37">13:37</span> Tani, këtë që po ju them juve, ua them
të gjithëve: Rrini zgjuar!''.

<span id="an_14:1">14:1</span> Tani dy ditë më vonë ishte Pashka dhe
festa e të Ndormëve; dhe krerët e priftërinjve dhe skribët kërkonin
mënyrën se si ta kapnin Jezusin me mashtrim dhe ta vrisnin.

<span id="an_14:2">14:2</span> Por thonin: ''Jo gjatë festës, që të mos
ndodhë ndonjë trazirë nga populli''.

<span id="an_14:3">14:3</span> Tani ai ishte në Betania, në shtëpinë e
Simonit lebroz, dhe ndërsa ishte në tryezë, hyri një grua me një enë
alabastri me vaj të parfumuar me nard të vërtetë, shumë të kushtueshëm;
ajo e theu enën prej alabastri dhe ia derdhi vajin mbi krye.

<span id="an_14:4">14:4</span> Disa u indinjuan midis tyre dhe thanë:
''Përse bëhet gjithë ky shpenzim i kotë i vajit?

<span id="an_14:5">14:5</span> Sepse ky vaj mund të shitej për më shumë
se treqind denarë dhe këto t'u jepeshin të varfërve''. Dhe ishin të
indinjuar ndaj asaj.

<span id="an_14:6">14:6</span> Por Jezusi tha: ''Lëreni të qetë; pse e
shqetësoni? Ajo kreu një vepër të mirë ndaj meje.

<span id="an_14:7">14:7</span> Sepse të varfërit do t'i keni gjithmonë
me ju; dhe, kur të doni, mund t'u bëni mirë; por mua nuk do të më keni
gjithmonë.

<span id="an_14:8">14:8</span> Ajo bëri atë që mundi; vajosi para kohe
trupin tim për varrim.

<span id="an_14:9">14:9</span> Por po ju them në të vërtetë se në gjithë
botën, kudo që do të predikohet ky ungjill, do të tregojnë edhe atë që
ajo bëri, në përkujtim të saj''.

<span id="an_14:10">14:10</span> Atëherë Juda Iskarioti, një nga të
dymbëdhjetët, shkoi te krerët e priftërinjve, që t'ua dorëzonte Jezusin.

<span id="an_14:11">14:11</span> Dhe ata, kur e dëgjuan, u gëzuan dhe i
premtuan se do t'i jepnin para. Kështu ai kërkonte rastin e përshtatshëm
për ta tradhtuar.

<span id="an_14:12">14:12</span> Tani në ditën e parë të festës së të
Ndormëve, kur flijohej Pashka, dishepujt e vet i thanë: ''Ku don të
shkojmë dhe të përgatisim për ta ngrënë Pashkën?''.

<span id="an_14:13">14:13</span> Atëherë ai dërgoi dy nga dishepujt e
vet duke u thënë: ''Shkoni në qytet dhe atje do të takoni një njeri, që
bart një kanë plot me ujë; ndiqeni atë.

<span id="an_14:14">14:14</span> Dhe atje ku ai do të hyjë, i thoni të
zotit të shtëpisë: "Mësuesi pyet: Ku është dhoma ku mund të ha Pashkën
me dishepujt e mi?".

<span id="an_14:15">14:15</span> Atëherë ai do t'ju tregojë lart një
sallë të madhe të mobiluar dhe gati; aty përgatitni për ne''.

<span id="an_14:16">14:16</span> Dishepujt e tij shkuan, arritën në
qytet dhe gjetën ashtu siç ai u kishte thënë; dhe përgatitën Pashkën.

<span id="an_14:17">14:17</span> Kur u bë darkë, ai erdhi me të
dymbëdhjetët.

<span id="an_14:18">14:18</span> Dhe kur po rrinin në tryezë dhe po
hanin, Jezusi tha: ''Ju them në të vërtetë se njëri prej jush, që po ha
me mua, do të më tradhtojë''.

<span id="an_14:19">14:19</span> Atëherë ata filluan të trishtohen dhe
t'i thoshin njëri pas tjetrit: ''Mos jam unë?''. Dhe një tjetër tha:
''Mos jam unë?''.

<span id="an_14:20">14:20</span> Dhe ai, duke u përgjigjur, u tha atyre:
''Éshtë një nga të dymbëdhjetët që po ngjyen me mua në çanak.

<span id="an_14:21">14:21</span> Po, Biri i njeriut po shkon ashtu siç
është shkruar për të; por mjerë ai njeri me anë të cilit tradhtohet Biri
i njeriut. Do të ishte më mirë për të, që ai njeri të mos kishte lindur
kurrë!''.

<span id="an_14:22">14:22</span> Dhe, ndërsa ata po hanin, Jezusi mori
buk, e bekoi, e theu dhe ua dha atyre duke thënë: ''Merrni, hani; ky
është trupi im''.

<span id="an_14:23">14:23</span> Pastaj mori kupën, e falënderoi, ua dha
atyre dhe të gjithë pinë prej saj.

<span id="an_14:24">14:24</span> Atëherë u tha: ''Ky është gjaku im,
gjaku i besëlidhjes së re, që derdhet për shumë veta.

<span id="an_14:25">14:25</span> Në të vërtetë unë po ju them se nuk do
të pi më prej frytit të hardhisë deri në atë ditë kur do ta pi të ri në
mbretërinë e Perëndisë''.

<span id="an_14:26">14:26</span> Dhe, mbasi kënduan një himn, dolën dhe
u drejtuan nga mali i Ullinjve.

<span id="an_14:27">14:27</span> Dhe Jezusi u tha atyre: Ju të gjithë do
të skandalizoheni me mua sonte, sepse është shkruar: "Do ta godas Bariun
dhe delet do të shpërndahen".

<span id="an_14:28">14:28</span> Por, mbasi të ringjallem, unë do t'ju
pararend në Galile''.

<span id="an_14:29">14:29</span> Dhe Pjetri i tha: ''Edhe sikur të
gjithë të tjerët të skandalizohen me ty, unë nuk do të skandalizohem''.

<span id="an_14:30">14:30</span> Dhe Jezusi i tha: ''Unë po të them në
të vërtetë se sot, pikërisht në këtë natë, para se gjeli të këndojë dy
herë, ti do të më mohosh tri herë''.

<span id="an_14:31">14:31</span> Por ai, duke ngulur këmbë më tepër,
thoshte: ''Edhe sikur të më duhet të vdes me ty, nuk do të të mohoj
kurrë''. Të njëjtën gjë thoshnin edhe gjithë të tjerët.

<span id="an_14:32">14:32</span> Pastaj ata arritën në një vend që quhej
Gjetsemani; dhe ai u tha dishepujve të vet: ''Uluni këtu, deri sa unë të
jem lutur''.

<span id="an_14:33">14:33</span> Mori, pra, me vete Pjetrin, Jakobin dhe
Gjonin, dhe filloi ta zërë frika dhe ankthi;

<span id="an_14:34">14:34</span> dhe u tha atyre: ''Shpirti im është
thellësisht i trishtuar, deri në vdekje; qëndroni këtu dhe rrini
zgjuar''.

<span id="an_14:35">14:35</span> Dhe, si shkoi pak përpara, ra përmbys
përtokë dhe lutej që, po të ishte e mundur, të largohej prej tij ajo
orë.

<span id="an_14:36">14:36</span> Dhe tha: ''Abba, Atë, çdo gjë për ty
është e mundur; largoje prej meje këtë kupë! Por jo atë që dua unë, por
atë që do ti!''.

<span id="an_14:37">14:37</span> Pastaj u kthye mbrapa, i gjeti
dishepujt duke fjetur dhe i tha Pjetrit: ''Simon, po fle? S'ke qenë i
zoti të rrish zgjuar një orë të vetme?

<span id="an_14:38">14:38</span> Rrini zgjuar dhe lutuni që të mos hyni
në tundim; sigurisht fryma është e gatshme, por mishi është i dobët''.

<span id="an_14:39">14:39</span> U largua përsëri dhe u lut duke thënë
të njëjtat fjalë.

<span id="an_14:40">14:40</span> Kur u kthye, i gjeti përsëri në gjumë
dishepujt, sepse sytë e tyre ishin rënduar dhe ata nuk dinin çfarë t'i
përgjigjeshin.

<span id="an_14:41">14:41</span> Së fundi, kthehet për të tretën herë
dhe u thotë atyre: ''Ende po flini dhe pushoni? Mjaft! Erdhi ora. Ja,
Biri i njeriut po dorëzohet në duart e mëkatarëve.

<span id="an_14:42">14:42</span> Çohuni, të shkojmë; ja, ai që po më
tradhton është afër!''.

<span id="an_14:43">14:43</span> Dhe në atë çast, ndërsa ai ende po
fliste, erdhi Juda, një nga të dymbëdhjetët, dhe me të një turmë e madhe
me shpata e shkopinj, e dërguar nga krerët e priftërinjve, nga skribët
dhe nga pleqtë.

<span id="an_14:44">14:44</span> Dhe ai që po e tradhtonte u kishte
dhënë atyre një shenjë: ''Kë do të puth, ai është. Kapeni dhe çojeni me
shoqërim të sigurt''.

<span id="an_14:45">14:45</span> Dhe si arriti, u afrua menjëherë tek ai
dhe tha: ''Rabbi, Rabbi!''; dhe e puthi përzemërsisht!

<span id="an_14:46">14:46</span> Atëherë ata vunë dorë mbi të dhe e
arrestuan.

<span id="an_14:47">14:47</span> Dhe një nga të pranishmit nxori
shpatën, i ra shërbëtorit të kryepriftit dhe ia preu veshin.

<span id="an_14:48">14:48</span> Atëherë Jezusi, duke iu përgjigjur, i
tha: ''Paskeni ardhur me shpata e me shkopinj që të më kapni sikurse të
isha një cub?

<span id="an_14:49">14:49</span> E pra, përditë isha midis jush në
tempull duke i mësuar njerëzit dhe ju nuk më kapët; por kjo po ndodh që
të përmbushen Shkrimet!''.

<span id="an_14:50">14:50</span> Atëherë dishepujt e lanë dhe ikën të
gjithë.

<span id="an_14:51">14:51</span> Dhe një farë djaloshi, që ishte i
mbështjellur me një çarçaf mbi trupin e zhveshur, po e ndiqte, por ata e
kapën.

<span id="an_14:52">14:52</span> Por ai e lëshoi çarçafin dhe iku
lakuriq nga duart e tyre.

<span id="an_14:53">14:53</span> Atëherë ata e çuan Jezusin te
kryeprifti, ku u mblodhën të gjithë krerët e priftërinjve, pleqtë dhe
skribët.

<span id="an_14:54">14:54</span> Dhe Pjetri e ndoqi nga larg deri brenda
në pallatin e kryepriftit dhe u ul atje bashkë me rojat dhe ngrohej afër
zjarrit.

<span id="an_14:55">14:55</span> Dhe krerët e priftërinjve dhe gjithë
sinedrit kërkonin dëshmi kundër Jezusit për ta vrarë, por nuk po gjenin.

<span id="an_14:56">14:56</span> Shumë veta në fakt jepnin dëshmi të
rreme kundër tij; por dëshmitë e tyre nuk përkonin.

<span id="an_14:57">14:57</span> Atëherë disa u ngritën dhe dëshmuan
rrejshëm kundër tij duke thënë:

<span id="an_14:58">14:58</span> ''Ne e kemi dëgjuar se ka thënë: "Unë
do ta shkatërroj këtë tempull të bërë me duar, dhe brenda tri ditësh do
të ndërtoj një tjetër që nuk është bërë me duar"''.

<span id="an_14:59">14:59</span> Por as mbi këtë dëshmia e tyre nuk
përkonte.

<span id="an_14:60">14:60</span> Atëherë kryeprifti u ngrit në mes të
kuvendit dhe e pyeti Jezusin duke thënë: ''Nuk përgjigjesh fare? Çfarë
po dëshmojnë këta kundër teje?''.

<span id="an_14:61">14:61</span> Por ai heshti dhe nuk u përgjegj fare.
Përsëri kryeprifti e pyeti dhe i tha: ''A je ti Krishti, Biri i të
Bekuarit?''.

<span id="an_14:62">14:62</span> Dhe Jezusi tha: ''Unë jam. Dhe ju do ta
shihni Birin e njeriut të ulur në të djathtën e Pushtetit dhe duke
ardhur me retë e qiellit''.

<span id="an_14:63">14:63</span> Atëherë kryeprifti, duke i shqyer
rrobat, tha: ''Ç'nevojë kemi më për dëshmitarë?

<span id="an_14:64">14:64</span> Ju e dëgjuat blasfeminë, ç'ju duket?''.
Dhe të gjithë gjykuan se meritonte vdekjen.

<span id="an_14:65">14:65</span> Atëherë disa filluan ta pështyjnë, t'ia
zënë fytyrën, ta qëllojnë me shuplaka dhe t'i thonë: ''Profetizo!''. Dhe
rojat e godisnin.

<span id="an_14:66">14:66</span> Ndërsa Pjetri ishte poshtë në pallat,
erdhi një shërbëtore e kryepriftit.

<span id="an_14:67">14:67</span> Dhe kur pa Pjetrin që po ngrohej, e
vështroi me kujdes dhe tha: ''Edhe ti ishe me Jezusin Nazareas''.

<span id="an_14:68">14:68</span> Por ai e mohoi duke thënë: ''Nuk e
njoh, nuk kuptoj çfarë thua''. Pastaj doli jashtë në hajat dhe gjeli
këndoi.

<span id="an_14:69">14:69</span> Dhe shërbëtorja, duke e parë përsëri,
filloi t'u flasë të pranishmëve: ''Ky është një nga ata''.

<span id="an_14:70">14:70</span> Por ai përsëri e mohoi. Dhe pak më vonë
të pranishmit i thanë përsëri Pjetrit: ''Me të vërtetë ti je një nga
ata; se ti je Galileas dhe e folura jote e zbulon''.

<span id="an_14:71">14:71</span> Por ai nisi të mallkojë dhe të betohet:
''Unë nuk e njoh atë njeri për të cilin po flisni''.

<span id="an_14:72">14:72</span> Dhe gjeli këndoi për të dytën herë;
atëherë Pjetrit iu kujtua fjala që Jezusi i kishte thënë: ''Përpara se
gjeli të këndojë dy herë, ti do të më mohosh tri herë''. Dhe, duke e
menduar këtë, qau.

<span id="an_15:1">15:1</span> Dhe herët në mëngjes krerët e
priftërinjve me pleqtë, skribët dhe gjithë sinedrit bënin këshill, e
lidhën Jezusin e çuan jashtë e ia dorëzuan Pilatit.

<span id="an_15:2">15:2</span> Dhe Pilati e pyeti: ''A je ti mbreti i
Judenjve?''. Dhe ai, duke u përgjigjur, i tha: ''Ti e thua!''.

<span id="an_15:3">15:3</span> Dhe krerët e priftërinjve e akuzonin për
shumë gjëra; por ai nuk përgjigjej aspak.

<span id="an_15:4">15:4</span> Pilati e pyeti përsëri, duke thënë: ''Nuk
po përgjigjesh fare? Shih për sa gjëra të akuzojnë!''.

<span id="an_15:5">15:5</span> Por Jezusi nuk u përgjigj më asgjë, aq sa
Pilati mbeti i çuditur.

<span id="an_15:6">15:6</span> Dhe në çdo festë ishte zakon t'u lëshohej
atyre një i burgosur, këdo që ata do kërkonin.

<span id="an_15:7">15:7</span> Por ishte në burg një njeri që quhej
Baraba, bashkë me shokë të tjerë rebelë, të cilët kishin bërë një vrasje
gjatë një kryengritjeje.

<span id="an_15:8">15:8</span> Dhe turma, duke bërtitur, filloi të
kërkojë që të bënte ashtu siç kishte vepruar gjithnjë për ta.

<span id="an_15:9">15:9</span> Atëherë Pilati iu përgjigj atyre duke
thënë: ''A doni t'ju liroj mbretin e Judenjve?''.

<span id="an_15:10">15:10</span> Sepse e dinte që krerët e priftërinjve
ia kishin dorëzuar nga smira.

<span id="an_15:11">15:11</span> Por krerët e priftërinjve e nxitën
turmën që të kërkojë që t'u lironte atyre Barabanë.

<span id="an_15:12">15:12</span> Dhe Pilati e mori përsëri fjalën dhe u
tha atyre: ''Çfarë doni, pra, të bëj me atë që ju e quani mbret të
Judenjve?''.

<span id="an_15:13">15:13</span> Dhe ata bërtitën përsëri:
''Kryqëzoje!''.

<span id="an_15:14">15:14</span> Dhe Pilati u tha atyre: ''Po ç'të keqe
ka bërë?''. Atëherë ata bërtitën edhe më fort: ''Kryqëzoje!''.

<span id="an_15:15">15:15</span> Prandaj Pilati, duke dashur ta kënaqë
turmën, ua lëshoi Barabanë. Dhe, mbasi e fshikulluan Jezusin, ua dorëzoi
atyre që të kryqëzohej.

<span id="an_15:16">15:16</span> Atëherë ushtarët e çuan Jezusin në
oborrin e brendshëm domëthënë në pretorium, dhe mblodhën gjithë
kohortën.

<span id="an_15:17">15:17</span> E veshën në purpur dhe, si thurën një
kurorë me ferra, ia vunë mbi krye.

<span id="an_15:18">15:18</span> Pastaj nisën ta përshëndesin duke i
thënë: ''Tungjatjeta, o mbret i Judenjve!''.

<span id="an_15:19">15:19</span> Dhe e goditnin në krye me një kallam, e
pështynin dhe, duke u gjunjëzuar përpara tij, e adhuronin.

<span id="an_15:20">15:20</span> Pasi e tallën, ia hoqen purpurën, e
veshën me rrobat e tij dhe e nxorën jashtë për ta kryqëzuar.

<span id="an_15:21">15:21</span> Ata e detyruan një kalimtar, një farë
Simoni nga Kirena që kthehej nga ara, babai i Aleksandrit dhe i Rufit,
që ta mbante kryqin e tij.

<span id="an_15:22">15:22</span> Pastaj e çuan Jezusin në vendin të
quajtur Golgota, që do të thotë: "Vendi i Kafkës".

<span id="an_15:23">15:23</span> I dhanë të pijë verë të përzier me
mirrë, por ai nuk e mori.

<span id="an_15:24">15:24</span> Dhe, pasi e kryqëzuan, i ndanë rrobat e
tij duke hedhur short, për të ditur çfarë do t'i binte secilit.

<span id="an_15:25">15:25</span> Ishte ora e tretë kur e kryqëzuan.

<span id="an_15:26">15:26</span> Dhe mbishkrimi që tregonte shkakun e
dënimit, i cili ishte vënë përmbi të, thoshte: "Mbreti i Judenjve".

<span id="an_15:27">15:27</span> Bashkë me të kryqëzuan edhe dy vjedhës,
njërin në të djathtën e tij dhe tjetrin në të majtën e tij.

<span id="an_15:28">15:28</span> Kështu u përmbush Shkrimi që thotë:
''Ai u përfshi ndër keqbërësit''.

<span id="an_15:29">15:29</span> Dhe ata që kalonin aty afër e fyenin,
duke tundur kokën, dhe duke thënë: ''Hej, ti që e shkatërron tempullin
dhe e rindërton në tre ditë,

<span id="an_15:30">15:30</span> shpëto veten tënde dhe zbrit nga
kryqi!''.

<span id="an_15:31">15:31</span> Po ashtu edhe krerët e priftërinjve me
skribët, duke e tallur, i thoshnin njeri tjetrit: ''Të tjerët i shpëtoi,
por veten s'mund ta shpëtojë.

<span id="an_15:32">15:32</span> Krishti, mbreti i Izraelit, le të
zbresë tani nga kryqi që ta shohim dhe ta besojmë''. Edhe ata që ishin
kryqëzuar bashkë me të, e fyenin atë.

<span id="an_15:33">15:33</span> Pastaj, kur erdhi e gjashta orë,
errësira e mbuloi gjithë vendin deri në të nëntën orë.

<span id="an_15:34">15:34</span> Dhe në të nëntën orë Jezusi bërtiti me
zë të lartë: ''Eloi, Eloi; lama sabaktani?'', që e përkthyer do të
thotë: ''Perëndia im, Perëndia im, përse më ke braktisur?''.

<span id="an_15:35">15:35</span> Dhe disa nga të pranishmit, kur e
dëgjuan, thoshnin: ''Ja, ai po thërret Elian!''.

<span id="an_15:36">15:36</span> Atëherë një prej tyre erdhi me vrap, e
zhyti një sfungjer në uthull dhe, mbasi e vuri në një kallam, ia dha të
pijë, duke thënë: ''Lëreni; të shohim nëse vjen Elia që ta zbresë
poshtë''.

<span id="an_15:37">15:37</span> Por Jezusi, si lëshoi një britmë të
madhe, dha frymën.

<span id="an_15:38">15:38</span> Atëherë veli i tempullit u ça më dysh
nga maja deri në fund.

<span id="an_15:39">15:39</span> Dhe centurioni që qëndronte përballë
Jezusit, kur pa se, pasi Jezusi bërtiti ashtu, kishte dhënë shpirt, tha:
''Me të vërtetë ky njeri ishte Biri i Perëndisë!''.

<span id="an_15:40">15:40</span> Aty ishin gjithashtu edhe gra që
shikonin nga larg; midis tyre ishin Maria Magdalena dhe Maria, nëna e
Jakobit të vogël të Joses dhe Salomeja,

<span id="an_15:41">15:41</span> të cilat e kishin ndjekur dhe i kishin
shërbyer kur ishte në Galile; dhe kishte edhe shumë të tjera që ishin
ngjitur bashkë me të në Jeruzalem.

<span id="an_15:42">15:42</span> Pastaj, u afrua tashmë mbrëmja, sepse
ishte Përgatitja, domethënë vigjilja e së shtunës,

<span id="an_15:43">15:43</span> Jozefi nga Arimatea, një këshilltar i
respektuar, i cili priste edhe ai mbretërinë e Perëndisë, me guxim hyri
te Pilati dhe kërkoi trupin e Jezusit.

<span id="an_15:44">15:44</span> Dhe Pilati u çudit që tashmë kishte
vdekur. Dhe thirri centurionin dhe e pyeti nëse kishte vdekur prej shumë
kohe.

<span id="an_15:45">15:45</span> Dhe si u sigurua nga centurioni, ia la
trupin Jozefit.

<span id="an_15:46">15:46</span> Ky, mbasi bleu një çarçaf, e zbriti
Jezusin nga kryqi, e mbështolli në çarçaf dhe e vuri në një varr që
ishte hapur në shkëmb; pastaj rrokullisi një gur para hyrjes së varrit.

<span id="an_15:47">15:47</span> Dhe Maria Magdalena dhe Maria, nëna e
Joses, vërenin ku e vunë.

<span id="an_16:1">16:1</span> Si kaloi e shtuna, Maria Magdalena dhe
Maria, nëna e Jakobit, dhe Salomeja blenë aroma për të shkuar të vajosin
Jezusin.

<span id="an_16:2">16:2</span> Në mëngjesin e ditës së parë të javës,
shumë herët, ato erdhën te varri, kur po lindte dielli.

<span id="an_16:3">16:3</span> Dhe thonin në mes tyre: ''Kush do të na
rrokullisë gurin nga hyrja e varrit?''.

<span id="an_16:4">16:4</span> Por, kur ngritën sytë, panë se guri ishte
rrokullisur, megjithëse ishte shumë i madh.

<span id="an_16:5">16:5</span> Hynë, pra, në varr dhe panë një djalosh
që ishte ulur në të djathtë, të veshur me të bardha, dhe mbetën të
trembura.

<span id="an_16:6">16:6</span> Dhe ai u tha atyre: ''Mos u trembni! Ju
kërkoni Jezusin Nazareas që ka qenë kryqëzuar; ai u ringjall, nuk është
këtu; ja vendi ku e kishin vënë.

<span id="an_16:7">16:7</span> Por shkoni dhe u thoni dishepujve të tij
dhe Pjetrit se ai po ju pararend në Galile; atje do ta shihni, ashtu siç
ju pati thënë''.

<span id="an_16:8">16:8</span> Dhe ato dolën shpejt dhe ikën nga va-rri,
sepse i zuri tmerri dhe habia; dhe nuk i thanë asgjë kurrkujt, sepse
kishin frikë.

<span id="an_16:9">16:9</span> Tani Jezusi, pasi ishte ringjallur në
mëngjesin e ditës së parë të javës, iu shfaq së pari Marisë Magdalenë,
nga e cila pati dëbuar shtatë demonë.

<span id="an_16:10">16:10</span> Dhe ajo shkoi dhe ua tregoi atyre që
kishin qenë bashkë me të, të cilët ishin të pikëlluar dhe e qanin.

<span id="an_16:11">16:11</span> Por këta, kur dëgjuan se ishte gjallë
dhe se u pa nga ajo, nuk i besuan.

<span id="an_16:12">16:12</span> Mbas këtyre gjërave, iu shfaq në trajtë
tjetër dyve prej tyre, që po shkonin në fshat.

<span id="an_16:13">16:13</span> Edhe ata shkuan dhe ua treguan të
tjerëve; por as këtyre nuk u besuan.

<span id="an_16:14">16:14</span> Në fund iu shfaq të njëmbëdhjetëve kur
ishin në tryezë dhe i qortoi për mosbesimin e tyre dhe për ngurtësinë e
zemrës, sepse nuk u kishin besuar atyre që e kishin parë të ringjallur.

<span id="an_16:15">16:15</span> Pastaj u tha atyre: ''Dilni në mbarë
botën dhe i predikoni ungjillin çdo krijese;

<span id="an_16:16">16:16</span> ai që beson dhe është pagëzuar, do të
jetë i shpëtuar; por ai që nuk ka besuar, do të jetë i dënuar.

<span id="an_16:17">16:17</span> Dhe këto janë shenjat që do t'i
përcjellin ata që do të besojnë: në emrin tim ata do t'i dëbojnë
demonët, do të flasin gjuhë të reja;

<span id="an_16:18">16:18</span> do t'i kapin me dorë gjarpërinjtë, edhe
nëse do të pijnë diçka që shkakton vdekjen, nuk do t'u bëjë asnjë të
keqe; do t'i vënë duart mbi të sëmurët dhe këta do të shërohen''.

<span id="an_16:19">16:19</span> Zoti Jezus, pra, mbasi u foli, u ngrit
në qiell dhe u ul në të djathtë të Perëndisë.

<span id="an_16:20">16:20</span> Pastaj ata dolën dhe predikuan kudo,
ndërsa Zoti bashkëvepronte me ta dhe e vërtetonte fjalën me shenjat që e
shoqëronin. Amen.

------------------------------------------------------------------------

[Next: Luke](luk)
