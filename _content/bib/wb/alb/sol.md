[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ecc)  [Next](isa) 

------------------------------------------------------------------------

### Albanian Bible: Song of Solomon

<span id="an_1:1">1:1</span> Kantiku i kantikëve që është i Salomonit.

<span id="an_1:2">1:2</span> Më puth me të puthurat e gojës së vet!
Sepse dashuria jote është më e mirë se vera.

<span id="an_1:3">1:3</span> Nga aroma e vajrave të tua të këndshme emri
yt është një vaj i parfumuar i derdhur; prandaj të duan vajzat.

<span id="an_1:4">1:4</span> Tërhiqmë te ti! Ne do të rendim pas teje!
Mbreti më çoi në dhomat e tij. Ne do të kënaqemi dhe do të gëzohemi te
ti; ne do ta kujtojmë dashurinë tënde më shumë se verën. Kanë të drejtë
që të duan.

<span id="an_1:5">1:5</span> Unë jam e zezë por e bukur, o bija të
Jeruzalemit, si çadrat e Kedarit, si perdet e Salomonit.

<span id="an_1:6">1:6</span> Mos shikoni se jam e zezë, sepse dielli më
ka nxirë. Bijtë e nënes sime janë zemëruar me mua; më kanë caktuar të
ruaj vreshtat, por vreshtin tim nuk e kam ruajtur.

<span id="an_1:7">1:7</span> Thuamë, o ti që të dashuron zemra ime, ku e
kullot kopenë dhe ku e lë të pushojë në mesditë. Pse vallë duhet të jem
si një grua e mbuluar me vel pranë kopeve të shokëve të tu?

<span id="an_1:8">1:8</span> Në rast se ti nuk e di, o më e bukura e
grave, ndiq gjurmët e kopesë dhe kulloti kecat e tua pranë çadrave të
barinjve.

<span id="an_1:9">1:9</span> Mikesha ime, ti më ngjan si pela ime midis
qerreve të Faraonit.

<span id="an_1:10">1:10</span> Faqet e tua janë të bukura me ornamente,
dhe qafa jote me gjerdane margaritaresh.

<span id="an_1:11">1:11</span> Ne do të bëjmë për ty gjerdane të arta me
tokëza prej argjendi.

<span id="an_1:12">1:12</span> Ndërsa mbreti është ulur në tryezë,
livanda ime përhap aromën e saj.

<span id="an_1:13">1:13</span> Kënaqësia ime është një qeskë e vogël
mirre; ajo do të pushojë tërë natën midis gjive të mia.

<span id="an_1:14">1:14</span> Kënaqësia ime është për mua një tufë
lulesh alkane në vreshtat e En-gedit.

<span id="an_1:15">1:15</span> Ti je e bukur, mikja ime, ja, je e bukur!
Sytë e tu janë si ato të pëllumbeshave.

<span id="an_1:16">1:16</span> Sa i bukur je, i dashuri im, madje dhe i
dashurueshëm! Për më tepër shtrati ynë është blerosh.

<span id="an_1:17">1:17</span> Trarët e shtëpive tona janë prej kedri
dhe tavanet tona prej qiparisi.

<span id="an_2:1">2:1</span> Unë jam trëndafili i Sharonit, zambaku i
luginave.

<span id="an_2:2">2:2</span> Si një zambak midis gjembave, ashtu është
mikesha ime midis vajzave.

<span id="an_2:3">2:3</span> Si një mollë midis pemëve të pyllit kështu
është i dashuri im midis të rinjve. Kam dëshëruar shumë të rri në hijen
e tij dhe aty jam ulur, fryti i tij ishte i ëmbël në gojën time.

<span id="an_2:4">2:4</span> Më çoi në shtëpinë e banketit dhe flamuri i
tij mbi mua është dashuria.

<span id="an_2:5">2:5</span> Më mbani me pite rrushi, më përtërini me
mollë, sepse unë vuaj nga dashuria.

<span id="an_2:6">2:6</span> Dora e tij e majtë është poshtë kokës sime,
dora e tij e djathtë më përqafon.

<span id="an_2:7">2:7</span> Ju përgjërohem, o bija të Jeruzalemit, për
gazelat dhe sutat fushave, mos e ngacmoni dhe mos e zgjoni dashurinë
time, deri sa kështu t'i pëlqejë

<span id="an_2:8">2:8</span> Ja zëri i të dashurit tim! Ja, ai vjen duke
kërcyer mbi malet, duke u hedhur mbi kodrat.

<span id="an_2:9">2:9</span> I dashuri im i përngjan një gazele apo një
dreri të ri. Ja ku është prapa murit tonë, shikon nga dritaret, hedh
vështrime nëpërmjet hekurave të tyre.

<span id="an_2:10">2:10</span> I dashuri im më ka folur dhe më ka thënë:
"Çohu, mikja ime, e bukura ime, dhe eja!

<span id="an_2:11">2:11</span> Sepse, ja, dimri ka kaluar, shiu pushoi,
iku.

<span id="an_2:12">2:12</span> Lulet duken mbi tokë, koha e të kënduarit
erdhi, dhe në vendin tonë dëgjohet zëri i turtulleshës.

<span id="an_2:13">2:13</span> Fiku nxjerr fiqtë e tij të papjekur,
vreshtat në lulëzim përhapin një aromë të këndshme. Çohu, mikja ime, e
bukura ime, dhe eja.

<span id="an_2:14">2:14</span> O pëllumbesha ime, që rri në të çarat e
shkëmbinjve, në strukat e rrëmoreve, ma trego fytyrën tënde, më bëj ta
dëgjoj zërin tënd, sepse zëri yt është i këndshëm dhe fytyra jote është
e hijshme".

<span id="an_2:15">2:15</span> I zini dhelprat, dhelprat e vogla që
dëmtojnë vreshtat, sepse vreshtat tona janë në lulëzim.

<span id="an_2:16">2:16</span> I dashuri im është imi, dhe unë jam e
tij; ai e kullot kopenë midis zambakëve.

<span id="an_2:17">2:17</span> Para se të fryjë flladi i ditës dhe hijet
të ikin, kthehu, i dashuri im, dhe sillu si një gazelë o një drenushë
mbi malet që na ndajnë.

<span id="an_3:1">3:1</span> Mbi shtratin tim gjatë natës kërkova atë që
dashuron zemra ime, e kërkova, por nuk e gjeta.

<span id="an_3:2">3:2</span> Tani do të ngrihem dhe do të shkoj rrotull
nëpër qytet, nëpër rrugët dhe nëpër sheshet do të kërkoj atë që do zemra
ime. E kërkova, por nuk e gjeta.

<span id="an_3:3">3:3</span> Rojet që sillen nëpër qytet më takuan. I
pyeta ata: "A e patë atë që do zemra ime?".

<span id="an_3:4">3:4</span> Sapo i kalova, gjeta atë që do zemra ime. E
shtrëngova fort dhe nuk kam ndërmend ta braktis deri sa ta çoj në
shtëpinë e nënes sime dhe në dhomën e asaj që më ka ngjizur.

<span id="an_3:5">3:5</span> Ju përgjërohem, o bija të Jeruzalemit, për
gazelat dhe sutat e fushave, mos e ngacmoni dhe mos e zgjoni dashurin
time deri sa kështu t'i pëlqejë.

<span id="an_3:6">3:6</span> Kush është ajo që vjen nga shkretëtira, si
kollona tymi, e parfumuar me mirrë dhe temjan dhe me lloj-lloj pluhurash
aromatikë të tregëtarëve?

<span id="an_3:7">3:7</span> Ja shtrati i Salomonit, rreth të cilit
qëndrojnë gjashtëdhjetë njerëz guximtarë, trima të Izraelit.

<span id="an_3:8">3:8</span> Të gjithë përdorin shpatën, janë të rrahur
në çështjen e luftës; secili mban shpatën në ijë për tmerret e natës.

<span id="an_3:9">3:9</span> Mbreti Salomon i ka bërë vetes një lektizë
me dru Libani.

<span id="an_3:10">3:10</span> I ka bërë kolonat e saj prej argjendi,
shpinzën e saj prej ari, ndenjësen prej purpuri; pjesa e brendëshme e
saj është qendisur me dashuri nga bijat e Jeruzalemit.

<span id="an_3:11">3:11</span> Dilni, bija të Sionit, soditni mbretin
Salomon me kurorën me të cilën e ka kurorëzuar e ëma, ditën e dasmës së
tij, ditën e gëzimit të zemrës së tij.

<span id="an_4:1">4:1</span> Sa e bukur je, o mikja ime, sa e bukur je!
Sytë e tu prapa velit tënd janë si ato të pëllumbeshave; flokët e tu
janë si një kope dhish, që kullosin në malin Galaad.

<span id="an_4:2">4:2</span> Dhëmbët e tua janë si një kope delesh të
qethura, që kthehen nga vendi i larjes; të gjitha kanë binjakët e tyre
dhe asnjë prej tyre nuk është shterpë.

<span id="an_4:3">4:3</span> Buzët e tua janë si një fije e kuqe flakë,
dhe goja jote është e këndshme; tëmthat e tu prapa velit tënd janë si
një thelë shege.

<span id="an_4:4">4:4</span> Qafa jote është si kulla e Davidit, e
ndërtuar për një armëri; mbi të cilën janë varur një mijë mburoja, të
gjitha mburojat të njerëzve trima.

<span id="an_4:5">4:5</span> Të dy sisët e tua janë si dy kaproj të
vegjël, binjake të gazelave, që kullosin midis zambakëve.

<span id="an_4:6">4:6</span> Përpara se flladi i ditës të ndihet dhe
hijet të ikin, do të shkoj në malin e mirrës dhe në kodrën e temjanit.

<span id="an_4:7">4:7</span> Ti je e tëra e bukur, mikja ime, dhe nuk ka
në ty asnjë të metë.

<span id="an_4:8">4:8</span> Eja me mua nga Libani, o nusja ime, eja me
mua nga Libani! Shiko nga maja e Amanas, nga maja e Senirit dhe e
Hermonit, nga strofkat e luanëve dhe nga malet e leopardëve.

<span id="an_4:9">4:9</span> Ti më ke rrëmbyer zemrën, o motra ime,
nusja ime; ti më ke rrëmbyer zemrën me një shikim të vetëm të syve të
tu, me një gushore të vetme të qafës sate.

<span id="an_4:10">4:10</span> Sa e kënaqshme është dashuria jote, o
motra ime, nusja ime! Sa më e mirë se vera është dashuria jote dhe aroma
e vajrave të tua të parfumuara është më e këndshme se gjithë aromat!

<span id="an_4:11">4:11</span> Nusja ime, buzët e tua pikojnë si një
huall mjaltë, mjaltë dhe qumësht ka nën gjuhën tënde, dhe aroma e
rrobave të tua është si aroma e Libanit.

<span id="an_4:12">4:12</span> Motra ime, nusja ime, është një kopsht i
mbyllur, një burim i mbyllur, gurrë e vulosur.

<span id="an_4:13">4:13</span> Filizat e tua janë një kopësht shegësh me
fryte të zgjedhura me bimë të alkanës me nardo,

<span id="an_4:14">4:14</span> me nardo dhe kroko, kanellë dhe çinamom,
me të gjitha llojet e drurëve të temjanit, të mirrës dhe të aloes, me të
gjitha aromat më të mira.

<span id="an_4:15">4:15</span> Ti je një burim lulishtesh, një pus
ujërash të freskëta, rrëkesh që dalin nga Libani.

<span id="an_4:16">4:16</span> Zgjohu, o veri dhe eja, o jugë; fryj mbi
kopshtin tim, dhe aromat e tij të përhapen! Le të hyjë i dashuri im në
kopshtin e tij dhe të hajë frytet e zgjedhura!

<span id="an_5:1">5:1</span> Hyra në kopshtin tim, o motra ime, nusja
ime, mblodha mirrën time me balsamin tim, hëngra huallin tim me mjaltin
tim, piva verën time me qumështin tim. Shokë, hani, pini; po, dehuni, o
të dashur!

<span id="an_5:2">5:2</span> Unë flija, por zemra ime përgjonte. Dëgjoj
zërin e të dashurit tim, që troket dhe thotë: "Hapma, motra ime, mikja
ime, pëllumbesha ime, e përkryera ime, sepse koka ime është gjithë vesë
dhe kaçurrelat e mia gjithë cirka të natës.

<span id="an_5:3">5:3</span> E hoqa rrobën time, si mund ta vesh
përsëri? I lava këmbët, si mund t'i fëlliq përsëri?

<span id="an_5:4">5:4</span> I dashuri im e vuri dorën te vrima e derës,
dhe të përbrëndshmet e mia u ngashërryen nga ai.

<span id="an_5:5">5:5</span> U ngrita për t'i hapur derën të dashurit
tim, dhe nga duart e mia pikoi mirra, nga gishtërinjtë e mi mirra e
lëngët, që rridhte mbi dorezën e bravës.

<span id="an_5:6">5:6</span> Ia hapa të dashurit tim, por i dashuri im
ishte tërhequr dhe kishte ikur; zemra ime ligshtohej kur ai fliste. E
kërkova, por nuk e gjeta; e thirra, por ai nuk m'u përgjigj.

<span id="an_5:7">5:7</span> Rojet që sillen nëpër qytet më gjetën, më
rrahën, më plagosën; rojet e mureve më çorën velin.

<span id="an_5:8">5:8</span> Unë ju lutem shumë, o bija të Jeruzalemit,
në rast se e gjeni të dashurin tim, çfarë do t'i thoni? I thoni se jam e
sëmurë nga dashuria.

<span id="an_5:9">5:9</span> Çfarë ka më tepër i dashuri yt se një i
dashur tjetër, o më e bukura midis grave? Çfarë ka i dashuri yt më tepër
se një i dashur tjetër, përse përgjërohesh kështu?

<span id="an_5:10">5:10</span> I dashuri im është i bardhë dhe i kuq, ai
dallon ndër dhjetë mijë veta.

<span id="an_5:11">5:11</span> Koka e tij është ar i kulluar, kaçurelat
e flokëve të tij janë rica-rica, të zeza korb.

<span id="an_5:12">5:12</span> Sytë e tij janë si ato të pëllumbit pranë
rrëkeve të ujit, të lara në qumësht, të ngallmuara si një gur i çmuar në
një unazë.

<span id="an_5:13">5:13</span> Faqet e tij janë si një lehe balsami, si
lehe barërash aromatike; buzët e tij janë zambakë, që nxjerrin mirra të
lëngët.

<span id="an_5:14">5:14</span> Duart e tij janë unaza ari, të stolisura
me gurë të çmuar; barku i tij është i fildisht që shndrit, i mbuluar me
safire.

<span id="an_5:15">5:15</span> Këmbët e tij janë kollona mermeri të
mbështetura në themele ari të kulluar. Pamja e tij është si Libani,
madhështore si kedrat.

<span id="an_5:16">5:16</span> Goja e tij është vetë ëmbëlsia; po, ai
është tërheqës në çdo pikpamje. Ky është i dashuri im, ky është miku im,
o bija të Jeruzalemit.

<span id="an_6:1">6:1</span> Ku shkoi i dashuri yt, o më e bukura midis
grave? Ku shkoi i dashuri yt, që të mund ta kërkojmë bashkë me ty?

<span id="an_6:2">6:2</span> I dashuri im zbriti në kopshtin e tij, në
lehet e balsamit për të kullotur kopenë në kopshtet dhe për të mbledhur
zambakë.

<span id="an_6:3">6:3</span> Unë jam e të dashurit tim dhe i dashuri im
është imi; ai e kullot kopenë midis zambakëve.

<span id="an_6:4">6:4</span> Mikja ime, ti je e bukur si Tirtsahu, i
hijshëm si Jeruzalemi, e tmerrshme si një ushtri me flamuj të shpalosur.

<span id="an_6:5">6:5</span> Largo nga unë sytë e tu, sepse më
turbullojnë. Flokët e tu janë si një kope dhish, që kullosin mbi malin e
Galaadit.

<span id="an_6:6">6:6</span> Dhëmbët e tua janë si një kope dhensh, që
kthehen nga vendi ku lahen; të gjitha kanë binjakë dhe asnjëra prej tyre
nuk është shterpe.

<span id="an_6:7">6:7</span> Tëmthat e tu prapa velit tënd janë si një
rriskë shege.

<span id="an_6:8">6:8</span> Aty ka gjashtëdhjetë mbretëresha dhe
tetëdhjetë konkubina, si dhe vajza pa numërim.

<span id="an_6:9">6:9</span> Por pëllumbesha ime, e përkryera ime, është
e vetme; nëna e ka të vetme, e përzgjedhura e saj që e ka pjellë. Vajzat
e kanë parë dhe e kanë shpallur të lume, po, edhe mbretëreshat dhe
konkubinat, e kanë lavdëruar.

<span id="an_6:10">6:10</span> Kush është ajo që shfaqet si agimi, e
bukur si hëna, e pastër si dielli, e tmerrshme si një ushtri me flamuj
të shpalosur?

<span id="an_6:11">6:11</span> Unë zbrita në kopshtin e arrave për të
parë bimët e blerta të luginës, për të parë në se hardhitë ishin në
lulëzim dhe shegët kishin bulëzuar.

<span id="an_6:12">6:12</span> Nuk e di si, por dëshira ime më vuri mbi
qerret e popullit tim fisnik.

<span id="an_6:13">6:13</span> Kthehu, kthehu, o Shulamite, kthehu,
kthehu, që të mund të të admirojmë. Çfarë shikoni te Shulamitja? Si një
valle me dy grupe?

<span id="an_7:1">7:1</span> Sa të bukura janë këmbët e tua në këpucë, o
bija e princit! Pjesët e rrumbullakta të ijëve të tua janë si stolira,
vepër e dorës së një artisti.

<span id="an_7:2">7:2</span> Kërthiza jote është një kupë e
rrumbullakët, ku nuk mungon kurrë vera aromatike. Barku yt është një tog
gruri, i rrethuar nga zambakë.

<span id="an_7:3">7:3</span> Dy sisët e tua janë si dy kaproj të vegjel,
binjake të gazelave.

<span id="an_7:4">7:4</span> Qafa jote është si një kullë fildishi, sytë
e tu janë si ato të pellgjeve të Heshbonit pranë portës së Bath-Rabimit.
Hunda jote është si kulla e Libanit, që shikon në drejtim të Damaskut.

<span id="an_7:5">7:5</span> Koka jote lartohet mbi ty si Karmeli dhe
flokët e kokës sate janë purpur; një mbret u zu rob i gërshetave të tua.

<span id="an_7:6">7:6</span> Sa e bukur je dhe sa e hijshme je, o e
dashura ime, me të gjitha ëndjet që siguron!

<span id="an_7:7">7:7</span> Shtati yt është i njëllojtë me atë të
palmës dhe sisët e tua janë si vile.

<span id="an_7:8">7:8</span> Kam thënë: "Do të ngjitem mbi palmë dhe do
të kap degët e saj". Qofshin sisët e tua si vilet e rrushit, aroma e
frymës sate si ajo e mollëve,

<span id="an_7:9">7:9</span> dhe të puthurat e gojës sate si një verë e
zgjedhur, që zbret ëmbël për të kënaqur dëshirën time, duke çikur shumë
lehtë buzët e atij që fle.

<span id="an_7:10">7:10</span> Unë jam e të dashurit tim dhe ai më
dëshiron.

<span id="an_7:11">7:11</span> Eja, i dashuri im, le të dalim nëpër
fusha, ta kalojmë natën nëpër fshatra!

<span id="an_7:12">7:12</span> Të çohemi shpejt në mëngjes për të shkuar
në vreshtat dhe për të parë në qoftë se vreshti ka lëshuar llastarë, në
se kanë çelur lulet e tij dhe në se shegët kanë lulëzuar. Aty do të jap
dashurinë time.

<span id="an_7:13">7:13</span> Madërgonat përhapin aromën e tyre dhe mbi
portat tona ka fryte të zgjedhura të çdo lloji, të freskëta dhe të
thata, që i kam ruajtur për ty, i dashuri im.

<span id="an_8:1">8:1</span> Ah, sikur të ishe ti si një vëllai im, që
mënd në gjitë e nënës sime! Duke të gjetur jashtë do të të puthja, dhe
askush nuk do të më përçmonte.

<span id="an_8:2">8:2</span> Do të të çoja dhe do të fusja në shtëpinë e
nënës sime; ti do të më mësoje dhe unë do të të jepja për të pirë verë
aromatike, lëng nga shega ime.

<span id="an_8:3">8:3</span> Dora e tij e majtë qoftë nën kokën time dhe
e djathta e tij më përqafoftë!

<span id="an_8:4">8:4</span> O bija të Jerzalemit, ju lutem shumë, mos e
shqetësoni dhe mos e zgjoni dashurinë time, deri sa kështu t'i pëlqejë.

<span id="an_8:5">8:5</span> Kush është ajo që del nga shkretëtira duke
u mbështetur tek i dashuri i saj? Të kam zgjuar nën mollën, ku nëna jote
të ka lindur, ku ajo që të ka lindur të ka nxjerrë në dritë.

<span id="an_8:6">8:6</span> Më vër si një vulë mbi zemrën tënde, si një
vulë mbi krahun tënd; sepse dashuria është e fortë si vdekja, xhelozia
është e ashpër si Sheoli. Flakët e saj janë flakë zjarri, një flakë që
përvëlon.

<span id="an_8:7">8:7</span> Ujërat e mëdha nuk do të mund ta shuajnë
dashurinë, as lumenjtë ta përmbytin. Në rast se dikush do të jepte tërë
pasuritë e shtëpisë së tij në këmbim të dashurisë, do të përbuzej me
siguri.

<span id="an_8:8">8:8</span> Ne kemi një motër të vogël që ende nuk ka
sisë; çfarë do të bëjmë për motrën tonë ditën që do të flitet për të?

<span id="an_8:9">8:9</span> Në qoftë se është një mur, do të ndërtojmë
mbi të një pallat prej argjendi; në qoftë se është një portë, do ta
forcojmë me dërrasa kedri.

<span id="an_8:10">8:10</span> Unë jam një mur, dhe sisët e mia janë si
kulla; prandaj në sytë e tij jam bërë si ajo që ka gjetur paqen.

<span id="an_8:11">8:11</span> Salomoni kishte një vresht në Baal-Hamon;
ai ua besoi disa rojtarëve, secili prej tyre duhet t'i çonte si fryt të
tij një mijë sikla argjendi.

<span id="an_8:12">8:12</span> Vreshti im, që është imi, ndodhet para
meje. Ti, Salomon, mbaji një mijë siklat dhe rojtarët e frytit të tij
marrshin dyqind.

<span id="an_8:13">8:13</span> Ti që banon në kopshte, shokët po
dëgjojnë zërin tënd; bëj ta dëgjoj edhe unë.

<span id="an_8:14">8:14</span> Eja shpejt, i dashuri im, dhe ngjaji një
gazele apo një sute në malet e aromave!

------------------------------------------------------------------------

[Next: Isaiah](isa)
