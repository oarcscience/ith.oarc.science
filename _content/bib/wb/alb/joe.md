[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](hos)  [Next](amo) 

------------------------------------------------------------------------

### Albanian Bible: Joel

<span id="an_1:1">1:1</span> Fjala e Zotit që iu drejtua Joelit, birit
të Pethuelit.

<span id="an_1:2">1:2</span> Dëgjoni këtë, o pleq, dëgjoni, ju të gjithë
banorë të vendit. A ka ndodhur vallë një gjë e tillë në ditët tuaja apo
në ditët e etërve tuaj?

<span id="an_1:3">1:3</span> Tregouani bijve tuaj, dhe bijtë tuaj bijve
të tyre, dhe bijtë e tyre brezit tjetër.

<span id="an_1:4">1:4</span> Atë që la krimbi e hëngri karkaleci, atë që
la karkaleci e hëngri larva e karkalecit, atë që la larva e hëngri
bulkthi.

<span id="an_1:5">1:5</span> Zgjohuni, o të dehur, dhe qani; vajtoni ju
të gjithë, që pini verë, për mushtin që ju hoqën nga goja.

<span id="an_1:6">1:6</span> Sepse një komb i fortë dhe i panumërt ka
dalë kundër vendit tim. Dhëmbët e tij janë dhëmbë luani, dhe ka
stërdhëmbë luaneshe.

<span id="an_1:7">1:7</span> Ka shkatërruar hardhinë time, e ka bërë
copë-copë fikun tim, ia ka hequr lëvoren krejt dhe e ka hedhur tutje;
degët e tij kanë mbetur të bardha.

<span id="an_1:8">1:8</span> Vajto si një virgjëreshë e veshur me thes
për dhëndrrin e rinisë së saj.

<span id="an_1:9">1:9</span> Nga shtëpia e Zotit janë zhdukur ofertat e
ushqimit dhe libacionet; priftërinjtë, ministrat e Zotit, pikëllohen.

<span id="an_1:10">1:10</span> Fusha është shkretuar, vendi është në zi,
sepse gruri u prish, mushti u tha dhe vaji humbi.

<span id="an_1:11">1:11</span> Pikëllohuni, o bujq, vajtoni, o
vreshtarë, për grurin dhe për elbin, sepse të korrat e arave humbën.

<span id="an_1:12">1:12</span> Hardhia u tha, fiku u tha, shega, hurma,
molla dhe tërë drurët e fushës u thanë; nuk ka gëzim midis bijve të
njerëzve.

<span id="an_1:13">1:13</span> Ngjeshuni me thes dhe mbani zi, o
priftërinj, vajtoni, ministra të altarit. Ejani, rrini tërë natën të
veshur me thasë, o ministra të Perëndisë tim, sepse oferta e ushqimit
dhe libacioni u zhduk nga shtëpia e Perëndisë tuaj.

<span id="an_1:14">1:14</span> Shpallni agjërim, thërrisni një kuvend
solemn. Mblidhni pleqtë dhe tërë banorët e vendit në shtëpinë e Zotit,
Perëndisë tuaj, dhe i klithni Zotit.

<span id="an_1:15">1:15</span> Mjerë ajo ditë! Sepse dita e Zotit është
e afërt; po, do të vijë si një shkatërrim nga i Plotfuqishmi.

<span id="an_1:16">1:16</span> A nuk u hoq vallë ushqimi para syve tona,
dhe gëzimi dhe hareja nga shtëpia e Perëndisë tonë?

<span id="an_1:17">1:17</span> Farërat po thahen nën plisa, depot janë
katandisur të shkreta, hambaret e grurit po rrënohen, sepse gruri u tha.

<span id="an_1:18">1:18</span> Sa vuajnë kafshët! Kopetë e gjedhëve
sillen më kot, sepse nuk ka kullotë për ta; lëngojnë edhe kopetë e
deleve.

<span id="an_1:19">1:19</span> Te ty, o Zot, unë këlthas, sepse një
zjarr ka gllabëruar të gjitha tokat për kullotë dhe një flakë ka djegur
të gjithë drurët e fushës.

<span id="an_1:20">1:20</span> Edhe kafshët e fushave i ngrenë sytë
drejt teje, sepse rrjedhjat e ujit janë tharë dhe zjarri ka gllabëruar
tokat për kullotë.

<span id="an_2:1">2:1</span> I bini borisë në Sion dhe jepni kushtrimin
në malin tim të shenjtë! Le të dridhen të gjithë banorët e vendit, sepse
dita e Zotit po vjen, është e afërt,

<span id="an_2:2">2:2</span> po vjen dita e territ dhe e errësirës së
dendur, ditë resh dhe mjegulle. Ashtu si përhapet agimi mbi malet, po
vjen një popull i shumtë dhe i fuqishëm, të cilit kurrkush nuk i ka
ngjarë më parë dhe as nuk do të ketë më kurrë për shumë breza që do të
vijnë.

<span id="an_2:3">2:3</span> Para tij një zjarr po gllabëron dhe pas tij
një flakë po djeg. Përpara tij vendi është si kopshti i Edenit; dhe pas
tij është si një shkretëtirë e mjeruar; po, asgjë nuk i shpëton atij.

<span id="an_2:4">2:4</span> Pamja e tyre është si pamja e kuajve, dhe
rendin si kuaj të shpejtë.

<span id="an_2:5">2:5</span> Ata hidhen mbi majat e maleve me zhurmë
qerresh, si brambullima e flakës së zjarrit që djeg kallamishtet, si një
popull i fortë që është rreshtuar për betejë.

<span id="an_2:6">2:6</span> Përpara tyre popujt përpëliten nga dhembja,
çdo fytyrë zbehet.

<span id="an_2:7">2:7</span> Rendin si njerëz trima, ngjiten mbi muret
si luftëtarë; secili ndjek rrugën e vet pa devijuar prej saj.

<span id="an_2:8">2:8</span> Askush nuk e shtyn fqinjin e tij, secili
ndjek shtegun e vet; sulen në mes të shigjetave, por nuk plagosen.

<span id="an_2:9">2:9</span> I bien qytetit kryq e tërthor, rendin mbi
muret, ngjiten në shtëpi, hyjnë në to nga dritaret si vjedhës.

<span id="an_2:10">2:10</span> Para tyre dridhet toka, dridhen qiejt,
dielli dhe hëna erren dhe yjet humbin shkëlqimin e tyre.

<span id="an_2:11">2:11</span> Zoti bën që t'i dëgjohet zëri para
ushtrisë së tij, sepse fusha e tij është shumë madhe dhe zbatuesi i
fjalës së tij është i fuqishëm. Po, dita e Zotit është e madhe dhe fort
e tmerrshme; kush mund ta durojë?

<span id="an_2:12">2:12</span> "Prandaj tani", thotë Zoti, "kthehuni tek
unë me gjithë zemrën tuaj, me agjërime, me lot dhe me vajtime".

<span id="an_2:13">2:13</span> Grisni zemrën tuaj dhe jo rrobat tuaja
dhe kthehuni tek Zoti, Perëndia juaj, sepse ai është i mëshirshëm dhe
plot dhemshuri, i ngadalshëm në zemërim dhe me shumë dashamirësi, dhe
pendohet për të keqen që ka dërguar.

<span id="an_2:14">2:14</span> Kush e di, ndoshta kthehet dhe pendohet,
dhe lë pas tij një bekim, një ofertë ushqimesh dhe një libacion për
Zotin, Perëndinë tuaj?

<span id="an_2:15">2:15</span> I bini borisë në Sion, shpallni një
agjërim, thërrisni një kuvend solemn.

<span id="an_2:16">2:16</span> Mblidhni popullin, shenjtëroni kuvendin,
mblidhni pleqtë, mblidhni fëmijët dhe foshnjat e gjirit. Të dalë
dhëndrri nga dhoma e tij dhe nusja nga dhoma e saj e nusërisë.

<span id="an_2:17">2:17</span> Midis portikut dhe altarit le të qajnë
priftërinjtë, ministrat e Zotit, dhe le të thonë: "Fale, o Zot, popullin
tënd dhe mos ia lër trashëgiminë tënde turpit apo nënshtrimit nga ana e
kombeve. Sepse do të thonë midis popujve: "Ku është Perëndia i tyre?"".

<span id="an_2:18">2:18</span> Atëherë Zoti u bë xheloz për vendin e tij
dhe i erdhi keq për popullin e tij.

<span id="an_2:19">2:19</span> Zoti do të përgjigjet dhe do t'i thotë
popullit të tij: "Ja, unë do t'ju dërgoj grurë, musht dhe vaj, do t'i
keni me bollëk dhe nuk do të jeni më turpi i kombeve.

<span id="an_2:20">2:20</span> Do të largoj nga ju ushtrinë e veriut dhe
do ta çoj në një tokë të zhuritur dhe të shkretë; pararojën e saj drejt
detit lindor dhe praparojën e saj drejt detit perëndimor; era e keqe e
saj do të përhapet, duhma e saj do të përhapet, sepse ka bërë gjëra të
mëdha.

<span id="an_2:21">2:21</span> Mos kij frikë, o tokë, gëzohu,
ngazëllohu, sepse Zoti ka bërë gjëra të mëdha.

<span id="an_2:22">2:22</span> Mos kini frikë, o kafshë të fushave,
sepse tokat për kullotë do të gjelbërojnë, drurët mbajnë frytin e tyre,
fiku dhe hardhia japin tërë bollëkun e tyre.

<span id="an_2:23">2:23</span> Prandaj gëzohuni, o bij të Sionit, dhe
kënaquni, ngazëllohuni tek Zoti, Perëndia juaj, sepse ju ka dhënë shiun
e parë me drejtësi, dhe do të bëjë të bjerë për ju shiun, shiun e parë
dhe shiun e fundit në muajin e parë.

<span id="an_2:24">2:24</span> Lëmenjtë do të jenë plot me grurë dhe në
butet do të grafullojë mushti dhe vaji;

<span id="an_2:25">2:25</span> kështu do t'ju kompensoj për të korrat që
kanë ngrënë karkaleci, larva e karkalecit, bulkthi dhe krimbi, ushtria
ime e madhe që kisha dërguar kundër jush.

<span id="an_2:26">2:26</span> Dhe ju do të hani me bollëk dhe do të
ngopeni, dhe do të lëvdoni emrin e Zotit, Perëndisë tuaj, që për ju ka
bërë mrekulli, dhe popullin tim nuk do ta mbulojë më turpi.

<span id="an_2:27">2:27</span> Atëherë ju do të pranoni që unë jam në
mes të Izraelit dhe që jam Zoti, Perëndia juaj, dhe nuk ka asnjë tjetër;
popullin tim nuk do ta mbulojë më turpi".

<span id="an_2:28">2:28</span> "Mbas kësaj do të ndodhë që unë do të
përhap Frymën tim mbi çdo mish; bijtë tuaj dhe bijat tuaja do të
profetizojnë, pleqtë tuaj do të shohin ëndrra, të rinjtë tuaj do të kenë
vegime.

<span id="an_2:29">2:29</span> Në ato ditë do të përhap Frymën time edhe
mbi shërbëtorët dhe shërbëtoret.

<span id="an_2:30">2:30</span> Do të bëj mrekulli në qiejt dhe mbi tokë:
gjak, zjarr dhe shtëllunga tymi.

<span id="an_2:31">2:31</span> Dielli do të shndërrohet në terr dhe hëna
në gjak, para se të vijë dita e madhe dhe e tmerrshme e Zotit.

<span id="an_2:32">2:32</span> Dhe do të ndodhë që kushdo që do t'i
drejtohet emrit të Zotit do të shpëtojë, sepse në malin Sion dhe në
Jeruzalem do të ketë shpëtim, siç e ka thënë Zoti, edhe për ata që kanë
mbetur gjallë dhe që Zoti do t'i thërrasë".

<span id="an_3:1">3:1</span> "Sepse ja, në ato ditë dhe në atë kohë, kur
do të bëj që të kthehen nga robëria ata të Judës dhe të Jeruzalemit,

<span id="an_3:2">3:2</span> do të mbledh tërë kombet dhe do t'i bëj të
zbresin në luginën e Jozafatit, dhe atje do të zbatoj gjykimin tim mbi
ta, për Izraelin, popullin tim dhe trashëgiminë time, që e kanë
shpërndarë midis kombeve, duke e ndarë kështu vendin tim.

<span id="an_3:3">3:3</span> Kanë hedhur shortin mbi popullin tim, kanë
dhënë një djalë në këmbim të një prostitute dhe kanë shitur një vajzë në
këmbim të verës, që të mund të pinin.

<span id="an_3:4">3:4</span> Përveç kësaj çfarë jeni ju për mua, Tiro
dhe Sidoni, dhe ju, gjithë krahinat e Filistisë? Mos doni vallë të
hakmerreni me mua për ndonjë gjë që kam bërë? Por në rast se hakmerreni,
do të bëj që të bjerë shpejt dhe pa ngurrim mbi kokën tuaj ligësia që
keni bërë.

<span id="an_3:5">3:5</span> Sepse ju keni marrë argjendin dhe arin tim
dhe keni çuar në tempujt tuaj pjesën më të mirë të sendeve të mia të
çmuara,

<span id="an_3:6">3:6</span> dhe ua keni shitur bijtë e Judës dhe të
Jeruzalemit bijve të Javanitëve, për t'i larguar nga vendi i tyre.

<span id="an_3:7">3:7</span> Ja, unë do t'i bëj të zgjohen nga vendi ku
i keni shitur dhe do të bëj që të bjerë mbi kokën tuaj ajo që keni bërë.

<span id="an_3:8">3:8</span> Do t'i shes bijtë tuaj dhe bijat tuaja në
duart e bijve të Judës, që do t'ua shesin Sabejve, një komb i largët,
sepse Zoti ka folur".

<span id="an_3:9">3:9</span> Shpallni këtë midis kombeve: "Pregatitni
luftën, zgjoni njerëzit trima, le të afrohen, le të dalin gjithë
luftëtarët!

<span id="an_3:10">3:10</span> Farkëtoni shpata me ploret tuaj dhe ushta
me drapërinjtë tuaj. I dobëti le të thotë: "Jam i Fortë!"".

<span id="an_3:11">3:11</span> Nxitoni dhe ejani, kombe rreth e rrotull,
dhe mblidhuni! O Zot, bëj që të zbresin atje njerëzit e tu trima!

<span id="an_3:12">3:12</span> "Le të ngrihen dhe të dalin kombet në
luginën e Jozafatit, sepse atje unë do të ulem për të gjykuar të gjitha
kombet që janë përreth.

<span id="an_3:13">3:13</span> Merrni në dorë draprinjtë, sepse të
korrat janë gati. Ejani, zbrisni, sepse trokulli është plot, butet
grafullojnë, sepse e madhe është ligësia e tyre".

<span id="an_3:14">3:14</span> Turma pas turmash në Luginën e vendimit.
Sepse dita e Zotit është e afërt, në Luginën e vendimit".

<span id="an_3:15">3:15</span> Dielli dhe hëna po erren dhe yjet po
humbin shkëlqimin e tyre.

<span id="an_3:16">3:16</span> Zoti do të vrumbullojë nga Sioni dhe do
të bëjë që t'i dëgjohet zëri nga Jeruzalemi, aq sa qiejt dhe toka do të
dridhen. Por Zoti do të jetë një strehë për popullin e tij dhe një
fortesë për bijtë e Izraelit.

<span id="an_3:17">3:17</span> "Atëherë ju do të pranoni që unë jam
Zoti, Perëndia juaj, që banon në Sion, mali im i shenjtë. Kështu
Jeruzalemi do të jetë i shenjtë dhe të huajt nuk do të kalojnë më
andej".

<span id="an_3:18">3:18</span> Atë ditë do të ndodhë që malet të pikojnë
musht, qumështi do të rrjedhë nga kodrat dhe uji do të rrjedhë në të
gjitha rrëketë e Judës. Nga shtëpia e Zotit do të dalë një burim, që do
të ujitë luginën e Sitimit.

<span id="an_3:19">3:19</span> "Egjipti do të bëhet shkreti dhe Edomi
një shkretëtirë e mjeruar për shkak të dhunës kundër bijve të Judës,
sepse kanë derdhur gjak të pafajshëm në vendin e tyre.

<span id="an_3:20">3:20</span> Por Juda do të mbetet përjetë, edhe
Jeruzalemi brez pas brezi.

<span id="an_3:21">3:21</span> Do t'i pastroj nga gjaku i tyre i
derdhur, nga i cili nuk i kisha pastruar, dhe Zoti do të banojë në
Sion".

------------------------------------------------------------------------

[Next: Amos](amo)
