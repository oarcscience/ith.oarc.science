[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jon)  [Next](nah) 

------------------------------------------------------------------------

### Albanian Bible: Micah

<span id="an_1:1">1:1</span> Fjala e Zotit që iu drejtua Mikeas,
Morashtitit, në ditët e Jothamit, të Açazit dhe të Ezekias, mbretër të
Judës, dhe i cili pati vegim rreth Samarias dhe Jeruzalemit.

<span id="an_1:2">1:2</span> Dëgjoni, o mbarë popuj! Kushtoji kujdes, o
tokë, me tërë atë që ti përmban! Zoti, Zoti, qoftë dëshmitar kundër
jush, Zoti, nga tempulli i tij i shenjtë.

<span id="an_1:3">1:3</span> Sepse ja, Zoti del nga banesa e tij, zbret
dhe ecën mbi lartësitë e tokës;

<span id="an_1:4">1:4</span> malet shkrihen poshtë tij, dhe luginat
treten si dylli para zjarrit, si ujërat që rrjedhin në një brinjë.

<span id="an_1:5">1:5</span> E tërë kjo për shkak të shkeljes së Jakobit
dhe për mëkatet e shtëpisë së Izraelit. Cila është shkelja e Jakobit?
Mos vallë Samaria? Cilat janë vendet e larta të Judës? A mos vallë
Jeruzalemi?

<span id="an_1:6">1:6</span> Prandaj do ta katandis Samarian në një
grumbull rrënimesh në fushë, në një vend për të mbjellë hardhi. Do t'i
rrokullis gurët e saj në luginë dhe do të nxjerrë në shesh themelet e
saj.

<span id="an_1:7">1:7</span> Të gjitha figurat e saj të gdhendura do të
copëtohen, tërë fitimet e saj të prostitucionit do të digjen në zjarr
dhe tërë idhujt e saj do t'i katandis në shkreti, sepse janë mbledhur me
fitimet e prostitucionit, ato do të kthehen në fitime të prostitucionit.

<span id="an_1:8">1:8</span> Për këtë arsye unë do të nxjerr vajtime dhe
rënkime, do të shkoj i zhveshur dhe lakuriq; do të nxjerr ankime
angullima si çakalli, klithma të kobshme si të strucit.

<span id="an_1:9">1:9</span> Plagët e tij në fakt janë të pashërueshme,
sepse kanë arritur deri në Judë, kanë arritur deri te porta popullit
tim, në vetë Jeruzalemin.

<span id="an_1:10">1:10</span> Mos e shpallni në Gath, mos qani aspak në
Beth-le-Afrah, rrotullohuni në pluhur.

<span id="an_1:11">1:11</span> Kalo tutje me lakuriqësi të turpshme, o
banore e Shafirit; banorja e Tsaananit nuk del më; zija e Beth-Haetselit
do t'ju heqë vendin mbi të cilin rri.

<span id="an_1:12">1:12</span> Banorja e Marothit me të drejtë
hidhërohet, sepse një fatkeqësi ka zbritur nga ana e Zotit deri te porta
e Jeruzalemit.

<span id="an_1:13">1:13</span> Lidhi kuajt te qerrja, o banore e
Lakishit! Ajo ka qënë fillimi i mëkatit për bijën e Sionit, sepse te ti
janë gjetur shkeljet e Izraelit.

<span id="an_1:14">1:14</span> Prandaj ti do t'i japësh një dhuratë
lamtumire Moresheth-Gathit; shtëpitë e Akzibit do të jenë një zhgënjim
për mbretërit e Izraelit.

<span id="an_1:15">1:15</span> Do të të sjell një trashëgimtar të ri, o
banore e Mareshahut; lavdia e Izraelit do të arrijë deri në Adullam.

<span id="an_1:16">1:16</span> Pri flokët dhe rruaj kokën për shkak të
bijve të kënaqësive të tua. Zgjero shogën tënde si huta, sepse ata do të
shkojnë në robëri larg teje.

<span id="an_2:1">2:1</span> Mjerë ata që bluajnë në mendje paudhësi dhe
projektojnë të keqen mbi shtretërit e tyre; në dritën e mëngjesit e
kryejnë, sepse pushteti është në duart e tyre.

<span id="an_2:2">2:2</span> Dëshirojnë me të madhe arat dhe i marrin me
dhunë, shtëpitë dhe i marrin; kështu shtypin me hile njeriun dhe
shtëpinë e tij, individin dhe pronën e tij.

<span id="an_2:3">2:3</span> Prandaj kështu thotë Zoti: "Ja, unë po
kurdis kundër këtij fisi një fatkeqësi, prej së cilës nuk mund të
largoni qafën tuaj, as do të ecni me kokën lart, sepse do të jetë një
kohë fatkeqësie.

<span id="an_2:4">2:4</span> Atë ditë do të dalë një proverb rreth jush,
do të ngrenë një vajtim të zemërlënduar dhe do të thonë: "Jemi
plotësisht të shkatërruar". Ai ka ndryshuar trashëgiminë e popullit tim.
Ah, si ma mori! Arat tona ua shpërndau të pabesëve".

<span id="an_2:5">2:5</span> Prandaj nuk do të ketë më njeri që ta heqë
litarin për ty, për të hedhur shortin në kuvendin e Zotit.

<span id="an_2:6">2:6</span> "Mos profetizoni", u thonë profetëve të
tyre. Kështu ata nuk do të profetizojnë për këto gjëra, por nuk do ta
largojnë turpin e tyre.

<span id="an_2:7">2:7</span> Éshtë thënë, o shtëpi e Jakobit: "A është i
kufizuar Fryma e Zotit, apo këto janë veprat e tij? A nuk e bëjnë vallë
rrezatues fjalët e mia atë që ec me ndershmëri?

<span id="an_2:8">2:8</span> Por kohët e fundit populli im ngriti krye
si një armik; ju u merrni mantelin dhe rroben kalimtarëve që e ndjejnë
veten të sigurt, atyre që kthehen nga lufta.

<span id="an_2:9">2:9</span> Ju i dëboni gratë e popullit tim nga
shtëpitë tyre të mrekullueshme dhe u rrëmbeni për gjithnjë lavdinë time
fëmijëve të tyre.

<span id="an_2:10">2:10</span> Çohuni dhe ikni, sepse ky nuk është një
vend prehjeje; duke qenë i ndotur do t'ju shkatërroj me një shkatërrim
të llahtarshëm.

<span id="an_2:11">2:11</span> Edhe sikur një njeri të ecte me një frymë
falsiteti dhe të përhapte gënjeshtra, duke thënë: "Unë do të parathem
për ty verë dhe pije dehëse", ai do të ishte një profet për këtë
popull".

<span id="an_2:12">2:12</span> "Do të mbledh me siguri gjithçka, o
Jakob, do të mbledh me siguri mbeturinën e Izraelit; do t'i vë bashkë si
delet në një vathë, si një kope në mes të kullotës së vet; do të bëjnë
një zhurmë të madhe për shkak të morisë së njerëzve.

<span id="an_2:13">2:13</span> Kush do të hapë të çarën, do të ngjitet
para tyre; ata do të depërtojnë, do të kalojnë nga porta dhe prej saj
kanë për të dalë; mbreti i tyre do të ecë para tyre dhe Zoti do të jetë
në krye të tyre".

<span id="an_3:1">3:1</span> Unë thashë: "Ah, dëgjoni, o krerë të
Jakobit, dhe ju qeveritarë të shtëpisë së Izraelit: a nuk ju takon vallë
juve të njihni drejtësinë?

<span id="an_3:2">3:2</span> Ju që urreni të mirën dhe doni të keqen, që
ju hiqni lëkurën nga trupi dhe mishin nga kockat e tyre.

<span id="an_3:3">3:3</span> Ata hanë mishin e popullit tim, i heqin
lëkurën nga trupi, i thyejnë kockat dhe e presin në copa sikur do të
shkonte në tenxhere, si mishi që vihet në kazan.

<span id="an_3:4">3:4</span> Atëherë do t'i këlthasin Zotit, por ai nuk
do t'u përgjigjet; në atë kohë ai do t'ua fshehë fytyrën e tij, sepse
kanë qenë të këqij në veprimet e tyre.

<span id="an_3:5">3:5</span> Kështu thotë Zoti për profetët që e bëjnë
popullin tim të largohet nga rruga e tij, që bërtasin: "Paqe", po të
kenë diçka për të kafshuar nëpër dhëmbë, por i shpallin luftë atij që
nuk u vë gjë në gojë.

<span id="an_3:6">3:6</span> Prandaj do të keni net pa vegime, dhe do të
keni terr pa shortari; dielli do të perëndojë mbi këta profetë dhe dita
do të erret mbi ta.

<span id="an_3:7">3:7</span> Shikuesit do të mbulohen me turp dhe
shortarët do të skuqen; do të mbulojnë të gjithë mjekrën e tyre, sepse
nuk do të ketë asnjë përgjigje nga Perëndia".

<span id="an_3:8">3:8</span> Unë përkundrazi jam plot me forca të Frymës
së Zotit, me drejtësi dhe forcë, për t'i bërë të njohur Jakobit shkeljen
e tij dhe Izraelit mëkatin e tij.

<span id="an_3:9">3:9</span> Tani dëgjoni këtë, o krerë të shtëpisë së
Jakobit dhe qeveritarë të shtëpisë së Izraelit, që urreni drejtësinë dhe
shtrëmbëroni çdo gjë që është e ndershme,

<span id="an_3:10">3:10</span> që ndërtoni Sionin me gjak dhe
Jeruzalemin me paudhësi.

<span id="an_3:11">3:11</span> Krerët e tij gjykojnë për një dhuratë,
priftërinjtë e tij japin mësim për një pagesë, profetët e tij kryejnë
shortari për para; megjithatë mbështeten tek Zoti dhe thonë: "A nuk
është vallë Zoti midis nesh? Nuk do të na bjerë në krye asnjë
fatkeqësi".

<span id="an_3:12">3:12</span> Prandaj, për shkakun tuaj, Sioni do të
lërohet si një arë, Jeruzalemi do të bëhet një grumbull rrënimesh, dhe
mali i tempullit një lartësi e pyllëzuar.

<span id="an_4:1">4:1</span> Por në kohët e fundit do të ndodhë që mali
i shtëpisë së Zotit do të vendoset në majën e maleve dhe do ngrihet
përmbi kodrat, dhe aty do të vijnë popujt.

<span id="an_4:2">4:2</span> Do të vijnë shumë kombe dhe do të thonë:
"Ejani, të ngjitemi në malin e Zotit dhe në shtëpinë e Perëndisë të
Jakobit; ai do të na mësojë rrugët e tij dhe ne do të ecim në shtigjet e
tij". Sepse nga Sioni do të dalë ligji dhe nga Jeruzalemi fjala e Zotit.

<span id="an_4:3">4:3</span> Ai do të jetë gjyqtari midis shumë popujve
dhe do të jetë arbitri midis shumë kombeve të fuqishme dhe të largëta.
Me shpatat e tyre do të farkëtojnë plore dhe me ushtat e tyre drapërinj;
një komb nuk do ta ngrerë më shpatën kundër tjetrit dhe nuk do të
stërviten për luftë.

<span id="an_4:4">4:4</span> Do të ulet secili nën hardhinë e vet dhe
nën fikun e vet, dhe askush nuk do t'i trembë më, sepse goja e Zotit të
ushtrive foli.

<span id="an_4:5">4:5</span> Ndërsa tërë popujt ecin secili në emër të
zotit të vet, ne do të ecim në emër të Zotit, Perëndisë tonë, përjetë.

<span id="an_4:6">4:6</span> "Atë ditë", thotë Zoti, "unë do të mbledh
çalamanët, do të mbledh të dëbuarit dhe ata që kisha dëshpëruar.

<span id="an_4:7">4:7</span> Nga çalamanët do të bëj një mbetje dhe nga
të dëbuarit një komb të fuqishëm. Kështu Zoti do të mbretërojë mbi ta në
malin e Sionit, qysh atëherë e përgjithnjë.

<span id="an_4:8">4:8</span> Dhe ti, kullë e kopesë, kala e bijës së
Sionit, ty do të vijë, pikërisht ty do të të vijë sundimi i lashtë,
mbretëria e bijës së Jeruzalemit".

<span id="an_4:9">4:9</span> Tani, pse bërtet kaq fort? A nuk ka asnjë
mbret brenda teje? Vallë ka vdekur këshilltari yt, që të kanë zënë
dhembjet si një grua që po lind.

<span id="an_4:10">4:10</span> Perpëlitu dhe nxirre në dritë, o bijë e
Sionit, si një grua që po lind, sepse tani do të dalësh nga qyteti, do
të banosh në fushë dhe do të shkosh deri në Babiloni. Atje do të
çlirohesh, atje Zoti do të të shpengojë nga dora e armiqve të tu.

<span id="an_4:11">4:11</span> Tani janë mbledhur shumë kombe kundër
teje që thonë: "Le të përdhoset dhe sytë tona le të kënaqen duke shikuar
Sionin".

<span id="an_4:12">4:12</span> Por ata nuk i dinë mendimet e Zotit, nuk
e kuptojnë qëllimin e tij, sepse ai do t'i mbledhë si duaj në lëmë.

<span id="an_4:13">4:13</span> Çohu dhe shij, o bijë e Sionit, sepse do
ta bëj bririn tënd prej hekuri dhe thonjtë e tu prej bronzi; ti do të
dërmosh shumë popuj dhe unë do t'ia caktoj fitimet e tyre Zotit dhe
pasuritë e tyre Zotit të të gjithë dheut.

<span id="an_5:1">5:1</span> Tani, bashkohu tok, o bijë e trupave. Na
kanë rrethuar; me shufër godasin mbi faqe gjyqtarin e Izraelit.

<span id="an_5:2">5:2</span> "Por ti, o Betlem Efratah, megjithëse je i
vogël midis mijërave të Judës, nga ti do të dalë për mua ai që do të
jetë sundues në Izrael, origjinat e të cilit janë nga kohërat e lashta,
nga ditët e përjetësisë".

<span id="an_5:3">5:3</span> Prandaj ai do t'i braktisë deri në kohën në
të cilën ajo që duhet të pjellë ka për të pjellur; atëherë kusuri i
vëllezërve të saj do t'u kthehet bijve të Izraelit.

<span id="an_5:4">5:4</span> Ai do të mbetet për të kullotur kopenë e
tij me pushtetin e Zotit, në madhërinë e emrit të Zotit, Perëndisë së
tij. Dhe ata do të banojnë të sigurt, sepse atëherë ai do të jetë i madh
deri në skajet e tokës.

<span id="an_5:5">5:5</span> Dhe ai vetë do të jetë paqja. Kur Asiri do
të vijë në vendin tonë dhe do të shkelë në pallatet tona, ne do të
nxjerrim kundër tij shtatë barinj dhe tetë princa nga njerëzit e
zakonshëm.

<span id="an_5:6">5:6</span> Ata do të shkatërrojnë vendin e Asirisë me
shpatë dhe tokën e Nimrodit në portat e saj; kështu ai do të na çlirojë
nga Asiri në rast se do të vijë në vendin tonë dhe do të shkelë kufijtë
tanë.

<span id="an_5:7">5:7</span> Kusuri i Jakobit, në mes të shumë popujve,
ka për qenë si një vesë e dërguar nga Zoti, si një shi i dendur mbi
barin, që nuk pret njeriun dhe nuk shpreson asgjë nga bijtë e njerëzve.

<span id="an_5:8">5:8</span> Kusuri i Jakobit do të jetë midis kombeve,
në mes të shumë popujve, si një luan midis kafshëve të pyllit, si një
luan i vogël midis kopeve të dhenve, i cili, po të jetë se kalon në mes,
shkel dhe shqyen pa i dhënë mundësi askujt t'i shpëtojë.

<span id="an_5:9">5:9</span> Dora jote do të ngrihet kundër
kundërshtarëve të tu dhe tërë armiqtë e tu do të shfarosen.

<span id="an_5:10">5:10</span> "Atë ditë do të ndodhë", thotë Zoti, "që
unë do t'i zhduk kuajt e tu në mes teje dhe do të shkatërroj qerret e
tua;

<span id="an_5:11">5:11</span> do të zhduk qytetet e vendit tënd dhe do
të rrëzoj tërë fortesat e tua;

<span id="an_5:12">5:12</span> do të zhduk nga dora jote artet magjike
dhe ti nuk do të kesh më shortarë;

<span id="an_5:13">5:13</span> do të zhduk në mes teje figurat e tua të
gdhëndura dhe shtyllat e tua të shenjta, dhe ti nuk do të biesh më
përmbys përpara veprës së duarve të tua.

<span id="an_5:14">5:14</span> Do të çrrënjos në mes teje Asherahët e tu
dhe do të shkatërroj qytetet e tua.

<span id="an_5:15">5:15</span> Do të hakmerrem me zemërim dhe me tërbim
me kombet që nuk kanë dashur të dëgjojnë".

<span id="an_6:1">6:1</span> Ah, dëgjoni atë që thotë Zoti: "Çohu, mbro
kauzën tënde përpara maleve dhe kodrat le të dëgjojnë zërin tënd".

<span id="an_6:2">6:2</span> Dëgjoni, o male, kundërshtimin e Zotit, dhe
ju themele të forta të tokës, sepse Zoti ka një kundërshtim me popullin
e tij dhe dëshiron të diskutojë me Izraelin.

<span id="an_6:3">6:3</span> "Populli im, çfarë të kam bërë dhe me çfarë
të kam lodhur? Dëshmo kundër meje.

<span id="an_6:4">6:4</span> Sepse unë të nxora nga vendi i Egjiptit, të
çlirova nga shtëpia e skllavërisë dhe kam dërguar para teje Moisiun,
Aaronin dhe Miriamin.

<span id="an_6:5">6:5</span> O populli im, mbaj mend atë që Balaku,
mbreti i Moabit, kurdiste dhe si iu përgjigj Balaami, biri i Beorit, nga
Shitimi deri në Gilgal me qëllim që ti të pranosh drejtësinë e Zotit".

<span id="an_6:6">6:6</span> Me se do të vij përpara Zotit dhe do të
përkulem përpara Perëndisë së lartë? Do të vij para tij me olokauste, me
viça motakë?

<span id="an_6:7">6:7</span> Do të pëlqej Zoti mijëra desh ose mori
rrëkesh vaji? Do të jap të parëlindurin tim për shkeljen time, frytin e
barkut tim për mëkatin e shpirtit tim?

<span id="an_6:8">6:8</span> O njeri, ai të ka bërë të njohur atë që
është e mirë; dhe çfarë tjetër kërkon Zoti nga ti, përveç se të zbatosh
drejtësinë, të duash mëshirën dhe të ecësh përulësisht me Perëndinë
tënd?

<span id="an_6:9">6:9</span> Zëri i Zotit i thërret qytetit, dhe kush ka
dituri do të njohë emrin tënd: "Kini kujdes për thuprën dhe për atë që e
ka caktuar.

<span id="an_6:10">6:10</span> A ka akoma në shtëpinë e të pabesit
thesare nga paudhësia, dhe efa të mangëta, që janë një gjë e
neveritshme?

<span id="an_6:11">6:11</span> Mund ta shpall të pastër njeriun me
peshore të pasakta dhe me qeskën me pesha të rreme?

<span id="an_6:12">6:12</span> Pasanikët e tij në fakt janë plot me
dhunë, banorët e tij thonë gënjeshtra dhe gjuha e tyre nuk është veçse
mashtrim në gojën e tyre.

<span id="an_6:13">6:13</span> Prandaj edhe unë do të të bëj të vuash,
duke të goditur dhe duke bërë që të jesh i shkretë për shkak të mëkateve
të tua.

<span id="an_6:14">6:14</span> Ti do të hash, por nuk do të ngopesh dhe
uria do të mbetet brenda teje; do të vësh mënjanë por nuk do të shpëtosh
asgjë, dhe atë që do të shpëtosh do t'ia dorëzoj shpatës.

<span id="an_6:15">6:15</span> Ti do të mbjellësh, por nuk do të
korrësh; do t'i shtypësh ullinjtë, por nuk do të lyhesh me vaj; do të
bësh musht, por nuk do të pish verë.

<span id="an_6:16">6:16</span> Ju ndiqni statutet e Omrit dhe tërë
praktikat e shtëpisë së Ashabit, dhe ju ecni sipas këshillave të tyre,
që unë t'ju katandis në një shkreti, dhe banorët e tu në një objekt
talljeje. Kështu ju do të mbani turpin e popullit tim!".

<span id="an_7:1">7:1</span> Mjerë unë! Sepse jam si ata që vjelin
frutat e verës, si ata që mbledhin rrushin e vitit: nuk ka asnjë vile
për të ngrënë, shpirti im dëshëron një fik të parë.

<span id="an_7:2">7:2</span> Njeriu i përshpirtshëm është zhdukur nga
dheu, midis njerëzve nuk ka më njerëz të ndershëm; të tërë rrinë në
pritë për të derdhur gjak, secili gjuan vëllanë e vet me rrjetë.

<span id="an_7:3">7:3</span> Të dy duart e tyre janë të shtrira për të
bërë të keq me zotësi; princi pretendon, gjyqtari kërkon shpërblime, i
madhi shfaq lakminë e tij; kështu bashkarisht e prishin drejtësinë.

<span id="an_7:4">7:4</span> Më i miri i tyre është si një ferrishte, më
i ndershmi është më i keq se një gardh ferrash. Dita e dënimit tënd po
vjen; tani do të jetë pështjellimi i tyre.

<span id="an_7:5">7:5</span> Mos e besoni shokun, mos i zini besë mikut
të ngushtë; ruaji portat e gojës sate përpara asaj që prehet mbi gjirin
tënd.

<span id="an_7:6">7:6</span> Sepse biri turpëron të atin, bija ngre krye
kundër nënës, e reja kundër vjehrrës, armiqtë e secilit janë ata të
shtëpisë së tij.

<span id="an_7:7">7:7</span> Por unë do të shikoj te Zoti, do të
shpresoj te Perëndia i shpëtimit tim; Perëndia im do të më dëgjojë.

<span id="an_7:8">7:8</span> Mos u gëzo me mua, o armikja ime! Në rast
se kam rënë, do të ngrihem përsëri; në rast se ulem në terr, Zoti do të
jetë drita ime.

<span id="an_7:9">7:9</span> Unë do të duroj indinjatën e Zotit, sepse
kam kryer mëkate kundër tij, deri sa ai do të mbrojë kauzën time, dhe do
vendosë drejtësi për mua; ai do të më nxjerrë në dritë dhe unë do të
sodit drejtësinë e tij.

<span id="an_7:10">7:10</span> Atëherë armikja ime do ta shohë dhe do të
mbulohet me turp, ajo që më thoshte: "Ku është Zoti, Perëndia yt?". Sytë
e mi do ta shikojnë me ëndje, ndërsa do ta shkelin si baltën e rrugëve.

<span id="an_7:11">7:11</span> Kur do të rindërtohen muret e tua, atë
ditë kufiri yt do të zgjerohet shumë.

<span id="an_7:12">7:12</span> Atë ditë do të vinë te ti, nga Asiria dhe
nga qytetet e tua të fortifikuara, nga qyteti i fortifikuar deri te
Lumi, nga deti në det dhe nga mali në mal.

<span id="an_7:13">7:13</span> Por vendi do të katandiset në një shkreti
për shkak të banorëve të tu, për shkak të frytit të veprimeve të tyre.

<span id="an_7:14">7:14</span> Kullot popullin tënd me shkopin tënd,
kopenë e trashëgimisë sate, që rri i vetmuar në pyllin në mes të
Karmelit. Le të kullosin në Bashan dhe në Galaad si në kohërat e lashta.

<span id="an_7:15">7:15</span> "Si në ditët që dole nga vendi i
Egjiptit, unë do t'u tregoj atyre gjëra të mrekullueshme".

<span id="an_7:16">7:16</span> Kombet do të shohin dhe do t'u vijë turp
për tërë fuqinë e tyre; do të vënë dorën te goja, veshët e tyre do të
mbeten të shurdhër.

<span id="an_7:17">7:17</span> Do të lëpijnë pluhurin si gjarpëri, si
rrëshqanorët e tokës, do të dalin duke u dridhur nga vendet ku janë
fshehur; do të kenë frikë nga Zoti, Perëndia ynë, dhe do të kenë frikë
nga ti.

<span id="an_7:18">7:18</span> Cili Perëndi është si ti, që fal
paudhësinë dhe e kapërcen shkeljen e mbetjes së trashëgimisë së tij? Ai
nuk e mban përgjithnjë zemërimin e tij, sepse i pëlqen të jetë i
mëshirshëm.

<span id="an_7:19">7:19</span> Atij do t'i vijë përsëri keq për ne, do
të shkelë paudhësitë tona, Ti do të hedhësh në fund të detit tërë
mëkatet tona.

<span id="an_7:20">7:20</span> Ti do t'ia tregosh besnikërinë tënde
Jakobit dhe dhemshurinë tënde Abrahamit, siç iu betove etërve tanë qysh
në kohërat e lashta.

------------------------------------------------------------------------

[Next: Nahum](nah)
