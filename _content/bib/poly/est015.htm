<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Polyglot Bible, full text etext at Intangible Textual Heritage">
<META name="keywords" content="Bible Polyglot Scripture Judaism Christianity Apocrypha Hebrew Latin Greek Tanach Tanakh Vulgate Septuagint King James KJV OT NT">
<TITLE>Polyglot Bible: Esther: Esther 15</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;
<BR><A HREF="est.htm">Esther Index</A><BR>
&nbsp;
<A HREF="est014.htm">Previous</A>&nbsp;
<A HREF="est016.htm">Next</A>&nbsp;
</CENTER>
<HR>
</P>
<H3 ALIGN="CENTER">Esther 15</H3><table border="1">
<tr>
<td valign="top">
<p align="center"><a href="../vul/est015.htm">Vul</a></p><P>1&nbsp;Et mandavit ei (haud dubium quin esset Mardoch&#230;us) ut ingrederetur ad regem, et rogaret pro populo suo et pro patria sua.</P>
<P>2&nbsp;Memorare, inquit, dierum humilitatis tu&#230;, quomodo nutrita sis in manu mea, quia Aman secundus a rege locutus est contra nos in mortem:</P>
<P>3&nbsp;et tu invoca Dominum, et loquere regi pro nobis, et libera nos de morte.<BR>
</P>
<P>4&nbsp;Die autem tertio deposuit vestimenta ornatus sui, et circumdata est gloria sua.</P>
<P>5&nbsp;Cumque regio fulgeret habitu, et invocasset omnium rectorem et salvatorem Deum, assumpsit duas famulas,</P>
<P>6&nbsp;et super unam quidem innitebatur, quasi pr&#230; deliciis et nimia teneritudine corpus suum ferre non sustinens:</P>
<P>7&nbsp;altera autem famularum sequebatur dominam, defluentia in humum indumenta sustentans.</P>
<P>8&nbsp;Ipsa autem roseo colore vultum perfusa, et gratis ac nitentibus oculis, tristem celabat animum, et nimio timore contractum.</P>
<P>9&nbsp;Ingressa igitur cuncta per ordinem ostia, stetit contra regem, ubi ille residebat super solium regni sui, indutus vestibus regiis, auroque fulgens, et pretiosis lapidibus: eratque terribilis aspectu.</P>
<P>10&nbsp;Cumque elevasset faciem, et ardentibus oculis furorem pectoris indicasset, regina corruit, et in pallorem colore mutato, lassum super ancillulam reclinavit caput.</P>
<P>11&nbsp;Convertitque Deus spiritum regis in mansuetudinem, et festinus ac metuens exilivit de solio, et sustentans eam ulnis suis donec rediret ad se, his verbis blandiebatur:</P>
<P>12&nbsp;Quid habes, Esther? ego sum frater tuus: noli metuere.</P>
<P>13&nbsp;Non morieris: non enim pro te, sed pro omnibus h&#230;c lex constituta est.</P>
<P>14&nbsp;Accede igitur, et tange sceptrum.</P>
<P>15&nbsp;Cumque illa reticeret, tulit auream virgam, et posuit super collum ejus, et osculatus est eam, et ait: Cur mihi non loqueris?</P>
<P>16&nbsp;Qu&#230; respondit: Vidi te, domine, quasi angelum Dei, et conturbatum est cor meum pr&#230; timore glori&#230; tu&#230;.</P>
<P>17&nbsp;Valde enim mirabilis es, domine, et facies tua plena est gratiarum.</P>
<P>18&nbsp;Cumque loqueretur, rursus corruit, et pene exanimata est.</P>
<P>19&nbsp;Rex autem turbabatur, et omnes ministri ejus consolabantur eam.</P>
</tr>
</table>
<P><HR>
<CENTER>
<A HREF="est016.htm">Next: Esther 16</A></CENTER>
</BODY>
</HTML>
