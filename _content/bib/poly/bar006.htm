<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Polyglot Bible, full text etext at Intangible Textual Heritage">
<META name="keywords" content="Bible Polyglot Scripture Judaism Christianity Apocrypha Hebrew Latin Greek Tanach Tanakh Vulgate Septuagint King James KJV OT NT">
<TITLE>Polyglot Bible: Baruch: Baruch 6</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;
<BR><A HREF="bar">Baruch Index</A><BR>
&nbsp;
<A HREF="bar005">Previous</A>&nbsp;
<A HREF="epj001">Next</A>&nbsp;
</CENTER>
<HR>
</P>
<H3 ALIGN="CENTER">Baruch 6</H3><table border="1">
<tr>
<td valign="top">
<p align="center"><a href="../vul/bar006">Vul</a></p><P>1&nbsp;Propter peccata qu&#230; peccastis ante Deum, abducemini in Babyloniam captivi a Nabuchodonosor rege Babylonis.</P>
<P>2&nbsp;Ingressi itaque in Babylonem, eritis ibi annis plurimis, et temporibus longis, usque ad generationes septem: post hoc autem educam vos inde cum pace.</P>
<P>3&nbsp;Nunc autem videbitis in Babylonia deos aureos et argenteos, et lapideos et ligneos, in humeris portari, ostentantes metum gentibus.</P>
<P>4&nbsp;Videte ergo ne et vos similes efficiamini factis alienis, et metuatis, et metus vos capiat in ipsis.</P>
<P>5&nbsp;Visa itaque turba de retro et ab ante, adorantes dicite in cordibus vestris: Te oportet adorari, Domine.</P>
<P>6&nbsp;Angelus enim meus vobiscum est: ipse autem exquiram animas vestras.</P>
<P>7&nbsp;Nam lingua ipsorum polita a fabro; ipsa etiam inaurata et inargentata: falsa sunt, et non possunt loqui.</P>
<P>8&nbsp;Et sicut virgini amanti ornamenta, ita accepto auro fabricati sunt.</P>
<P>9&nbsp;Coronas certe aureas habent super capita sua dii illorum: unde subtrahunt sacerdotes ab eis aurum et argentum, et erogant illud in semetipsos.</P>
<P>10&nbsp;Dant autem et ex ipso prostitutis, et meretrices ornant: et iterum cum receperint illud a meretricibus, ornant deos suos.</P>
<P>11&nbsp;Hi autem non liberantur ab &#230;rugine et tinea.</P>
<P>12&nbsp;Opertis autem illis veste purpurea, extergunt faciem ipsorum propter pulverem domus qui est plurimus inter eos.</P>
<P>13&nbsp;Sceptrum autem habet ut homo, sicut judex regionis, qui in se peccantem non interficit.</P>
<P>14&nbsp;Habet etiam in manu gladium et securim, se autem de bello et a latronibus non liberat. Unde vobis notum sit quia non sunt dii:</P>
<P>15&nbsp;non ergo timueritis eos. Sicut enim vas hominis confractum inutile efficitur, tales sunt et dii illorum.</P>
<P>16&nbsp;Constitutis illis in domo, oculi eorum pleni sunt pulvere a pedibus intro&#235;untium.</P>
<P>17&nbsp;Et sicut alicui qui regem offendit circumsept&#230; sunt janu&#230;, aut sicut ad sepulchrum adductum mortuum: ita tutantur sacerdotes ostia clausuris et seris, ne a latronibus expolientur.</P>
<P>18&nbsp;Lucernas accendunt illis, et quidem multas, ex quibus nullam videre possunt: sunt autem sicut trabes in domo.</P>
<P>19&nbsp;Corda vero eorum dicunt elingere serpentes qui de terra sunt, dum comedunt eos, et vestimentum ipsorum, et non sentiunt.</P>
<P>20&nbsp;Nigr&#230; fiunt facies eorum a fumo qui in domo fit.</P>
<P>21&nbsp;Supra corpus eorum et supra caput eorum volant noctu&#230;, et hirundines, et aves etiam, similiter et catt&#230;.</P>
<P>22&nbsp;Unde sciatis quia non sunt dii: ne ergo timueritis eos.<BR>
</P>
<P>23&nbsp;Aurum etiam quod habent ad speciem est: nisi aliquis exterserit &#230;ruginem, non fulgebunt: neque enim dum conflarentur, sentiebant.</P>
<P>24&nbsp;Ex omni pretio empta sunt, in quibus spiritus non inest ipsis.</P>
<P>25&nbsp;Sine pedibus, in humeris portantur, ostentantes ignobilitatem suam hominibus: confundantur etiam qui colunt ea.</P>
<P>26&nbsp;Propterea si ceciderint in terram, a semetipsis non consurgunt: neque si quis eum statuerit rectum, per semetipsum stabit: sed sicut mortuis munera eorum illis apponentur.</P>
<P>27&nbsp;Hostias illorum vendunt sacerdotes ipsorum, et abutuntur: similiter et mulieres eorum decerpentes, neque infirmo, neque mendicanti, aliquid impertiunt.</P>
<P>28&nbsp;De sacrificiis eorum f&#156;t&#230; et menstruat&#230; contingunt. Sciens itaque ex his quia non sunt dii, ne timeatis eos.</P>
<P>29&nbsp;Unde enim vocantur dii? quia mulieres apponunt diis argenteis, et aureis, et ligneis:</P>
<P>30&nbsp;et in domibus eorum sacerdotes sedent habentes tunicas scissas, et capita et barbam rasam, quorum capita nuda sunt.</P>
<P>31&nbsp;Rugiunt autem clamantes contra deos suos sicut in c&#156;na mortui.</P>
<P>32&nbsp;Vestimenta eorum auferunt sacerdotes, et vestiunt uxores suas et filios suos.</P>
<P>33&nbsp;Neque si quid mali patiuntur ab aliquo, neque si quid boni, poterunt retribuere: neque regem constituere possunt, neque auferre.</P>
<P>34&nbsp;Similiter neque dare divitias possunt, neque malum retribuere. Si quis illis votum voverit et non reddiderit, neque hoc requirunt.</P>
<P>35&nbsp;Hominem a morte non liberant, neque infirmum a potentiori eripiunt.</P>
<P>36&nbsp;Hominem c&#230;cum ad visum non restituunt; de necessitate hominem non liberabunt.</P>
<P>37&nbsp;Vidu&#230; non miserebuntur, neque orphanis benefacient.</P>
<P>38&nbsp;Lapidibus de monte similes sunt dii illorum, lignei, et lapidei, et aurei, et argentei: qui autem colunt ea, confundentur.</P>
<P>39&nbsp;Quomodo ergo &#230;stimandum est aut dicendum illos esse deos?</P>
<P>40&nbsp;Adhuc enim ipsis Chald&#230;is non honorantibus ea: qui cum audierint mutum non posse loqui, offerunt illud ad Bel, postulantes ab eo loqui:</P>
<P>41&nbsp;quasi possint sentire qui non habent motum! Et ipsi, cum intellexerint, relinquent ea: sensum enim non habent ipsi dii illorum.</P>
<P>42&nbsp;Mulieres autem circumdat&#230; funibus in viis sedent, succendentes ossa olivarum:</P>
<P>43&nbsp;cum autem aliqua ex ipsis, attracta ab aliquo transeunte, dormierit cum eo, proxim&#230; su&#230; exprobrat quod ea non sit digna habita, sicut ipsa, neque funis ejus diruptus sit.</P>
<P>44&nbsp;Omnia autem qu&#230; illi fiunt, falsa sunt: quomodo &#230;stimandum aut dicendum est illos esse deos?<BR>
</P>
<P>45&nbsp;A fabris autem et ab aurificibus facta sunt: nihil aliud erunt, nisi id quod volunt esse sacerdotes.</P>
<P>46&nbsp;Artifices etiam ipsi, qui ea faciunt, non sunt multi temporis: numquid ergo possunt ea, qu&#230; fabricata sunt ab ipsis, esse dii?</P>
<P>47&nbsp;Reliquerunt autem falsa et opprobrium postea futuris.</P>
<P>48&nbsp;Nam cum supervenerit illis pr&#230;lium et mala, cogitant sacerdotes apud se ubi se abscondant cum illis.</P>
<P>49&nbsp;Quomodo ergo sentiri debeant quoniam dii sunt, qui nec de bello se liberant, neque de malis se eripiunt?</P>
<P>50&nbsp;Nam cum sint lignea, inaurata et inargentata, scietur postea quia falsa sunt ab universis gentibus et regibus: qu&#230; manifesta sunt quia non sunt dii, sed opera manuum hominum, et nullum Dei opus cum illis.</P>
<P>51&nbsp;Unde ergo notum est quia non sunt dii, sed opera manuum hominum, et nullum Dei opus in ipsis est.</P>
<P>52&nbsp;Regem regioni non suscitant, neque pluviam hominibus dabunt.</P>
<P>53&nbsp;Judicium quoque non discernent, neque regiones liberabunt ab injuria, quia nihil possunt, sicut cornicul&#230; inter medium c&#230;li et terr&#230;.</P>
<P>54&nbsp;Etenim cum inciderit ignis in domum deorum ligneorum, argenteorum et aureorum, sacerdotes quidem ipsorum fugient, et liberabuntur: ipsi vero sicut trabes in medio comburentur.</P>
<P>55&nbsp;Regi autem et bello non resistent. Quomodo ergo &#230;stimandum est aut recipiendum quia dii sunt?</P>
<P>56&nbsp;Non a furibus, neque a latronibus se liberabunt dii lignei, et lapidei, et inaurati, et inargentati: quibus hi qui fortiores sunt,</P>
<P>57&nbsp;aurum et argentum, et vestimentum quo operti sunt, auferent illis, et abibunt, nec sibi auxilium ferent.<BR>
</P>
<P>58&nbsp;Itaque melius est esse regem ostentantem virtutem suam, aut vas in domo utile, in quo gloriabitur qui possidet illud, vel ostium in domo, quod custodit qu&#230; in ipsa sunt, quam falsi dii.</P>
<P>59&nbsp;Sol quidem et luna ac sidera, cum sint splendida et emissa ad utilitates, obaudiunt:</P>
<P>60&nbsp;similiter et fulgur cum apparuerit, perspicuum est: idipsum autem et spiritus in omni regione spirat:</P>
<P>61&nbsp;et nubes, quibus cum imperatum fuerit a Deo perambulare universum orbem, perficiunt quod imperatum est eis:</P>
<P>62&nbsp;ignis etiam missus desuper, ut consumat montes et silvas, facit quod pr&#230;ceptum est ei: h&#230;c autem neque speciebus, neque virtutibus, uni eorum similia sunt.</P>
<P>63&nbsp;Unde neque existimandum est, neque dicendum illos esse deos, quando non possunt neque judicium judicare, neque quidquam facere hominibus.</P>
<P>64&nbsp;Scientes itaque quia non sunt dii, ne ergo timueritis eos.</P>
<P>65&nbsp;Neque enim regibus maledicent, neque benedicent.</P>
<P>66&nbsp;Signa etiam in c&#230;lo gentibus non ostendunt: neque ut sol lucebunt, neque illuminabunt ut luna.</P>
<P>67&nbsp;Besti&#230; meliores sunt illis, qu&#230; possunt fugere sub tectum ac prodesse sibi.</P>
<P>68&nbsp;Nullo itaque modo nobis est manifestum quia sunt dii: propter quod ne timeatis eos.<BR>
</P>
<P>69&nbsp;Nam sicut in cucumerario formido nihil custodit, ita sunt dii illorum lignei, et argentei, et inaurati.</P>
<P>70&nbsp;Eodem modo et in horto spina alba, supra quam omnis avis sedet, similiter et mortuo projecto in tenebris, similes sunt dii illorum lignei, et inaurati, et inargentati.</P>
<P>71&nbsp;A purpura quoque et murice, qu&#230; supra illos tineant, scietis itaque quia non sunt dii: ipsi etiam postremo comeduntur, et erunt opprobrium in regione.</P>
<P>72&nbsp;Melior est homo justus qui non habet simulacra, nam erit longe ab opprobriis.</P>
</tr>
</table>
<P></P>
<P><HR>
<CENTER>
<A HREF="epj001">Next: Epistle of Jeremiah 1</A></CENTER>
</BODY>
</HTML>
