<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="The Polyglot Bible, full text etext at Intangible Textual Heritage">
<META name="keywords" content="Bible Polyglot Scripture Judaism Christianity Apocrypha Hebrew Latin Greek Tanach Tanakh Vulgate Septuagint King James KJV OT NT">
<TITLE>Polyglot Bible: Daniel: Daniel 13</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;
<BR><A HREF="dan">Daniel Index</A><BR>
&nbsp;
<A HREF="dan012">Previous</A>&nbsp;
<A HREF="dan014">Next</A>&nbsp;
</CENTER>
<HR>
</P>
<H3 ALIGN="CENTER">Daniel 13</H3><table border="1">
<tr>
<td valign="top">
<p align="center"><a href="../vul/dan013">Vul</a></p><P>1&nbsp;Et erat vir habitans in Babylone, et nomen ejus Joakim:</P>
<P>2&nbsp;et accepit uxorem nomine Susannam, filiam Helci&#230;, pulchram nimis, et timentem Deum:</P>
<P>3&nbsp;parentes enim illius, cum essent justi, erudierunt filiam suam secundum legem Moysi.</P>
<P>4&nbsp;Erat autem Joakim dives valde, et erat ei pomarium vicinum domui su&#230;: et ad ipsum confluebant Jud&#230;i, eo quod esset honorabilior omnium.</P>
<P>5&nbsp;Et constituti sunt de populo duo senes judices in illo anno, de quibus locutus est Dominus: Quia egressa est iniquitas de Babylone a senioribus judicibus, qui videbantur regere populum.</P>
<P>6&nbsp;Isti frequentabant domum Joakim, et veniebant ad eos omnes qui habebant judicia.</P>
<P>7&nbsp;Cum autem populus revertisset per meridiem, ingrediebatur Susanna, et deambulabat in pomario viri sui.</P>
<P>8&nbsp;Et videbant eam senes quotidie ingredientem et deambulantem, et exarserunt in concupiscentiam ejus:</P>
<P>9&nbsp;et everterunt sensum suum, et declinaverunt oculos suos ut non viderent c&#230;lum, neque recordarentur judiciorum justorum.</P>
<P>10&nbsp;Erant ergo ambo vulnerati amore ejus, nec indicaverunt sibi vicissim dolorem suum:</P>
<P>11&nbsp;erubescebant enim indicare sibi concupiscentiam suam, volentes concumbere cum ea.</P>
<P>12&nbsp;Et observabant quotidie sollicitius videre eam. Dixitque alter ad alterum:</P>
<P>13&nbsp;Eamus domum, quia hora prandii est. Et egressi, recesserunt a se.</P>
<P>14&nbsp;Cumque revertissent, venerunt in unum: et sciscitantes ab invicem causam, confessi sunt concupiscentiam suam: et tunc in communi statuerunt tempus quando eam possent invenire solam.<BR>
</P>
<P>15&nbsp;Factum est autem, cum observarent diem aptum, ingressa est aliquando sicut heri et nudiustertius, cum duabus solis puellis, voluitque lavari in pomario: &#230;stus quippe erat:</P>
<P>16&nbsp;et non erat ibi quisquam, pr&#230;ter duos senes absconditos, et contemplantes eam.</P>
<P>17&nbsp;Dixit ergo puellis: Afferte mihi oleum, et smigmata, et ostia pomarii claudite, ut laver.</P>
<P>18&nbsp;Et fecerunt sicut pr&#230;ceperat: clauseruntque ostia pomarii, et egress&#230; sunt per posticum ut afferrent qu&#230; jusserat; nesciebantque senes intus esse absconditos.<BR>
</P>
<P>19&nbsp;Cum autem egress&#230; essent puell&#230;, surrexerunt duo senes, et accurrerunt ad eam, et dixerunt:</P>
<P>20&nbsp;Ecce ostia pomarii clausa sunt, et nemo nos videt, et nos in concupiscentia tui sumus: quam ob rem assentire nobis, et commiscere nobiscum.</P>
<P>21&nbsp;Quod si nolueris, dicemus contra te testimonium, quod fuerit tecum juvenis, et ob hanc causam emiseris puellas a te.</P>
<P>22&nbsp;Ingemuit Susanna, et ait: Angusti&#230; sunt mihi undique: si enim hoc egero, mors mihi est: si autem non egero, non effugiam manus vestras.</P>
<P>23&nbsp;Sed melius est mihi absque opere incidere in manus vestras, quam peccare in conspectu Domini.</P>
<P>24&nbsp;Et exclamavit voce magna Susanna: exclamaverunt autem et senes adversus eam.</P>
<P>25&nbsp;Et cucurrit unus ad ostia pomarii, et aperuit.</P>
<P>26&nbsp;Cum ergo audissent clamorem famuli domus in pomario, irruerunt per posticum ut viderent quidnam esset.</P>
<P>27&nbsp;Postquam autem senes locuti sunt, erubuerunt servi vehementer, quia numquam dictus fuerat sermo hujuscemodi de Susanna. Et facta est dies crastina.<BR>
</P>
<P>28&nbsp;Cumque venisset populus ad Joakim virum ejus, venerunt et duo presbyteri, pleni iniqua cogitatione adversus Susannam ut interficerent eam.</P>
<P>29&nbsp;Et dixerunt coram populo: Mittite ad Susannam filiam Helci&#230; uxorem Joakim. Et statim miserunt.</P>
<P>30&nbsp;Et venit cum parentibus, et filiis, et universis cognatis suis.</P>
<P>31&nbsp;Porro Susanna erat delicata nimis, et pulchra specie.</P>
<P>32&nbsp;At iniqui illi jusserunt ut discooperiretur (erat enim cooperta), ut vel sic satiarentur decore ejus.</P>
<P>33&nbsp;Flebant igitur sui, et omnes qui noverant eam.</P>
<P>34&nbsp;Consurgentes autem duo presbyteri in medio populi, posuerunt manus suas super caput ejus.</P>
<P>35&nbsp;Qu&#230; flens suspexit ad c&#230;lum: erat enim cor ejus fiduciam habens in Domino.</P>
<P>36&nbsp;Et dixerunt presbyteri: Cum deambularemus in pomario soli, ingressa est h&#230;c cum duabus puellis: et clausit ostia pomarii, et dimisit a se puellas.</P>
<P>37&nbsp;Venitque ad eam adolescens, qui erat absconditus, et concubuit cum ea.</P>
<P>38&nbsp;Porro nos cum essemus in angulo pomarii, videntes iniquitatem, cucurrimus ad eos, et vidimus eos pariter commisceri.</P>
<P>39&nbsp;Et illum quidem non quivimus comprehendere, quia fortior nobis erat, et apertis ostiis exilivit:</P>
<P>40&nbsp;hanc autem cum apprehendissemus, interrogavimus, quisnam esset adolescens, et noluit indicare nobis: hujus rei testes sumus.</P>
<P>41&nbsp;Credidit eis multitudo quasi senibus et judicibus populi, et condemnaverunt eam ad mortem.<BR>
</P>
<P>42&nbsp;Exclamavit autem voce magna Susanna, et dixit: Deus &#230;terne, qui absconditorum es cognitor, qui nosti omnia antequam fiant,</P>
<P>43&nbsp;tu scis quoniam falsum testimonium tulerunt contra me: et ecce morior, cum nihil horum fecerim, qu&#230; isti malitiose composuerunt adversum me.</P>
<P>44&nbsp;Exaudivit autem Dominus vocem ejus.</P>
<P>45&nbsp;Cumque duceretur ad mortem, suscitavit Dominus spiritum sanctum pueri junioris, cujus nomen Daniel:</P>
<P>46&nbsp;et exclamavit voce magna: Mundus ego sum a sanguine hujus.</P>
<P>47&nbsp;Et conversus omnis populus ad eum, dixit: Quis est iste sermo, quem tu locutus es?</P>
<P>48&nbsp;Qui cum staret in medio eorum, ait: Sic fatui filii Isra&#235;l, non judicantes, neque quod verum est cognoscentes, condemnastis filiam Isra&#235;l?</P>
<P>49&nbsp;revertimini ad judicium, quia falsum testimonium locuti sunt adversus eam.</P>
<P>50&nbsp;Reversus est ergo populus cum festinatione, et dixerunt ei senes: Veni, et sede in medio nostrum, et indica nobis: quia tibi Deus dedit honorem senectutis.</P>
<P>51&nbsp;Et dixit ad eos Daniel: Separate illos ab invicem procul, et dijudicabo eos.</P>
<P>52&nbsp;Cum ergo divisi essent alter ab altero, vocavit unum de eis, et dixit ad eum: Inveterate dierum malorum, nunc venerunt peccata tua, qu&#230; operabaris prius:</P>
<P>53&nbsp;judicans judicia injusta, innocentes opprimens, et dimittens noxios, dicente Domino: Innocentem et justum non interficies.</P>
<P>54&nbsp;Nunc ergo, si vidisti eam, dic sub qua arbore videris eos colloquentes sibi. Qui ait: Sub schino.</P>
<P>55&nbsp;Dixit autem Daniel: Recte mentitus es in caput tuum: ecce enim angelus Dei, accepta sententia ab eo, scindet te medium.</P>
<P>56&nbsp;Et, amoto eo, jussit venire alium, et dixit ei: Semen Chanaan, et non Juda, species decepit te, et concupiscentia subvertit cor tuum:</P>
<P>57&nbsp;sic faciebatis filiabus Isra&#235;l, et ill&#230; timentes loquebantur vobis: sed filia Juda non sustinuit iniquitatem vestram.</P>
<P>58&nbsp;Nunc ergo, dic mihi sub qua arbore comprehenderis eos loquentes sibi. Qui ait: Sub prino.</P>
<P>59&nbsp;Dixit autem ei Daniel: Recte mentitus es et tu in caput tuum: manet enim angelus Domini, gladium habens, ut secet te medium, et interficiat vos.<BR>
</P>
<P>60&nbsp;Exclamavit itaque omnis c&#156;tus voce magna, et benedixerunt Deum, qui salvat sperantes in se.</P>
<P>61&nbsp;Et consurrexerunt adversus duos presbyteros (convicerat enim eos Daniel ex ore suo falsum dixisse testimonium), feceruntque eis sicut male egerant adversus proximum,</P>
<P>62&nbsp;ut facerent secundum legem Moysi. Et interfecerunt eos, et salvatus est sanguis innoxius in die illa.</P>
<P>63&nbsp;Helcias autem et uxor ejus laudaverunt Deum pro filia sua Susanna cum Joakim marito ejus, et cognatis omnibus, quia non esset inventa in ea res turpis.</P>
<P>64&nbsp;Daniel autem factus est magnus in conspectu populi a die illa, et deinceps.</P>
<P>65&nbsp;Et rex Astyages appositus est ad patres suos, et suscepit Cyrus Perses regnum ejus.</P>
</tr>
</table>
<P><HR>
<CENTER>
<A HREF="dan014">Next: Daniel 14</A></CENTER>
</BODY>
</HTML>
