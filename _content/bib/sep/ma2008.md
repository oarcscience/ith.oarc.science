[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma2008)  [Apo](../apo/ma2008) 
[Vul](../vul/ma2008)   
  
[2 Macabees Index](ma2)  
  [Previous](ma2007)  [Next](ma2009) 

------------------------------------------------------------------------

### Septuagint: 2 Macabees Chapter 8

<span id="001">1</span> Ιουδας δὲ ὁ καὶ Μακκαβαῖος καὶ οἱ σὺν αὐτῷ
παρεισπορευόμενοι λεληθότως εἰς τὰς κώμας προσεκαλοῦντο τοὺς συγγενεῖς
καὶ τοὺς μεμενηκότας ἐν τῷ Ιουδαϊσμῷ προσλαμβανόμενοι συνήγαγον εἰς
ἑξακισχιλίους

<span id="002">2</span> καὶ ἐπεκαλοῦντο τὸν κύριον ἐπιδεῖν τὸν ὑπὸ
πάντων καταπατούμενον λαόν οἰκτῖραι δὲ καὶ τὸν ναὸν τὸν ὑπὸ τῶν ἀσεβῶν
ἀνθρώπων βεβηλωθέντα

<span id="003">3</span> ἐλεῆσαι δὲ καὶ τὴν καταφθειρομένην πόλιν καὶ
μέλλουσαν ἰσόπεδον γίνεσθαι καὶ τῶν καταβοώντων πρὸς αὐτὸν αἱμάτων
εἰσακοῦσαι

<span id="004">4</span> μνησθῆναι δὲ καὶ τῆς τῶν ἀναμαρτήτων νηπίων
παρανόμου ἀπωλείας καὶ περὶ τῶν γενομένων εἰς τὸ ὄνομα αὐτοῦ βλασφημιῶν
καὶ μισοπονηρῆσαι

<span id="005">5</span> γενόμενος δὲ ὁ Μακκαβαῖος ἐν συστέματι
ἀνυπόστατος ἤδη τοῖς ἔθνεσιν ἐγίνετο τῆς ὀργῆς τοῦ κυρίου εἰς ἔλεον
τραπείσης

<span id="006">6</span> πόλεις δὲ καὶ κώμας ἀπροσδοκήτως ἐρχόμενος
ἐνεπίμπρα καὶ τοὺς ἐπικαίρους τόπους ἀπολαμβάνων οὐκ ὀλίγους τῶν
πολεμίων τροπούμενος

<span id="007">7</span> μάλιστα τὰς νύκτας πρὸς τὰς τοιαύτας ἐπιβολὰς
συνεργοὺς ἐλάμβανεν καὶ λαλιὰ τῆς εὐανδρίας αὐτοῦ διηχεῖτο πανταχῆ

<span id="008">8</span> συνορῶν δὲ ὁ Φίλιππος κατὰ μικρὸν εἰς προκοπὴν
ἐρχόμενον τὸν ἄνδρα πυκνότερον δὲ ἐν ταῖς εὐημερίαις προβαίνοντα πρὸς
Πτολεμαῖον τὸν Κοίλης Συρίας καὶ Φοινίκης στρατηγὸν ἔγραψεν ἐπιβοηθεῖν
τοῖς τοῦ βασιλέως πράγμασιν

<span id="009">9</span> ὁ δὲ ταχέως προχειρισάμενος Νικάνορα τὸν τοῦ
Πατρόκλου τῶν πρώτων φίλων ἀπέστειλεν ὑποτάξας παμφύλων ἔθνη οὐκ
ἐλάττους τῶν δισμυρίων τὸ σύμπαν τῆς Ιουδαίας ἐξᾶραι γένος συνέστησεν δὲ
αὐτῷ καὶ Γοργίαν ἄνδρα στρατηγὸν καὶ ἐν πολεμικαῖς χρείαις πεῖραν ἔχοντα

<span id="010">10</span> διεστήσατο δὲ ὁ Νικάνωρ τὸν φόρον τῷ βασιλεῖ
τοῖς Ῥωμαίοις ὄντα ταλάντων δισχιλίων ἐκ τῆς τῶν Ιουδαίων αἰχμαλωσίας
ἐκπληρώσειν

<span id="011">11</span> εὐθέως δὲ εἰς τὰς παραθαλασσίους πόλεις
ἀπέστειλεν προκαλούμενος ἐπ᾽ ἀγορασμὸν Ιουδαίων σωμάτων ὑπισχνούμενος
ἐνενήκοντα σώματα ταλάντου παραχωρήσειν οὐ προσδεχόμενος τὴν παρὰ τοῦ
παντοκράτορος μέλλουσαν παρακολουθήσειν ἐπ᾽ αὐτῷ δίκην

<span id="012">12</span> τῷ δὲ Ιουδα προσέπεσεν περὶ τῆς τοῦ Νικάνορος
ἐφόδου καὶ μεταδόντος τοῖς σὺν αὐτῷ τὴν παρουσίαν τοῦ στρατοπέδου

<span id="013">13</span> οἱ δειλανδροῦντες καὶ ἀπιστοῦντες τὴν τοῦ θεοῦ
δίκην διεδίδρασκον ἑαυτοὺς καὶ ἐξετόπιζον

<span id="014">14</span> οἱ δὲ τὰ περιλελειμμένα πάντα ἐπώλουν ὁμοῦ δὲ
τὸν κύριον ἠξίουν ῥύσασθαι τοὺς ὑπὸ τοῦ δυσσεβοῦς Νικάνορος πρὶν
συντυχεῖν πεπραμένους

<span id="015">15</span> καὶ εἰ μὴ δι᾽ αὐτούς ἀλλὰ διὰ τὰς πρὸς τοὺς
πατέρας αὐτῶν διαθήκας καὶ ἕνεκα τῆς ἐπ᾽ αὐτοὺς ἐπικλήσεως τοῦ σεμνοῦ
καὶ μεγαλοπρεποῦς ὀνόματος αὐτοῦ

<span id="016">16</span> συναγαγὼν δὲ ὁ Μακκαβαῖος τοὺς περὶ αὐτὸν ὄντας
ἀριθμὸν ἑξακισχιλίους παρεκάλει μὴ καταπλαγῆναι τοῖς πολεμίοις μηδὲ
εὐλαβεῖσθαι τὴν τῶν ἀδίκως παραγινομένων ἐπ᾽ αὐτοὺς ἐθνῶν πολυπλήθειαν
ἀγωνίσασθαι δὲ γενναίως

<span id="017">17</span> πρὸ ὀφθαλμῶν λαβόντας τὴν ἀνόμως εἰς τὸν ἅγιον
τόπον συντετελεσμένην ὑπ᾽ αὐτῶν ὕβριν καὶ τὸν τῆς ἐμπεπαιγμένης πόλεως
αἰκισμόν ἔτι δὲ τὴν τῆς προγονικῆς πολιτείας κατάλυσιν

<span id="018">18</span> οἱ μὲν γὰρ ὅπλοις πεποίθασιν ἅμα καὶ τόλμαις
ἔφησεν ἡμεῖς δὲ ἐπὶ τῷ παντοκράτορι θεῷ δυναμένῳ καὶ τοὺς ἐρχομένους ἐφ᾽
ἡμᾶς καὶ τὸν ὅλον κόσμον ἑνὶ νεύματι καταβαλεῖν πεποίθαμεν

<span id="019">19</span> προσαναλεξάμενος δὲ αὐτοῖς καὶ τὰς ἐπὶ τῶν
προγόνων γενομένας ἀντιλήμψεις καὶ τὴν ἐπὶ Σενναχηριμ ἑκατὸν ὀγδοήκοντα
πέντε χιλιάδες ὡς ἀπώλοντο

<span id="020">20</span> καὶ τὴν ἐν τῇ Βαβυλωνίᾳ τὴν πρὸς τοὺς Γαλάτας
παράταξιν γενομένην ὡς οἱ πάντες ἐπὶ τὴν χρείαν ἦλθον ὀκτακισχίλιοι σὺν
Μακεδόσιν τετρακισχιλίοις τῶν Μακεδόνων ἀπορουμένων οἱ ὀκτακισχίλιοι τὰς
δώδεκα μυριάδας ἀπώλεσαν διὰ τὴν γινομένην αὐτοῖς ἀπ᾽ οὐρανοῦ βοήθειαν
καὶ ὠφέλειαν πολλὴν ἔλαβον

<span id="021">21</span> ἐφ᾽ οἷς εὐθαρσεῖς αὐτοὺς παραστήσας καὶ
ἑτοίμους ὑπὲρ τῶν νόμων καὶ τῆς πατρίδος ἀποθνῄσκειν τετραμερές τι τὸ
στράτευμα ἐποίησεν

<span id="022">22</span> τάξας καὶ τοὺς ἀδελφοὺς αὐτοῦ προηγουμένους
ἑκατέρας τάξεως Σιμωνα καὶ Ιωσηπον καὶ Ιωναθην ὑποτάξας ἑκάστῳ χιλίους
πρὸς τοῖς πεντακοσίοις

<span id="023">23</span> ἔτι δὲ καὶ Ελεαζαρον παραναγνοὺς τὴν ἱερὰν
βίβλον καὶ δοὺς σύνθημα θεοῦ βοηθείας τῆς πρώτης σπείρας αὐτὸς
προηγούμενος συνέβαλε τῷ Νικάνορι

<span id="024">24</span> γενομένου δὲ αὐτοῖς τοῦ παντοκράτορος συμμάχου
κατέσφαξαν τῶν πολεμίων ὑπὲρ τοὺς ἐνακισχιλίους τραυματίας δὲ καὶ τοῖς
μέλεσιν ἀναπείρους τὸ πλεῖον μέρος τῆς τοῦ Νικάνορος στρατιᾶς ἐποίησαν
πάντας δὲ φυγεῖν ἠνάγκασαν

<span id="025">25</span> τὰ δὲ χρήματα τῶν παραγεγονότων ἐπὶ τὸν
ἀγορασμὸν αὐτῶν ἔλαβον συνδιώξαντες δὲ αὐτοὺς ἐφ᾽ ἱκανὸν ἀνέλυσαν ὑπὸ
τῆς ὥρας συγκλειόμενοι

<span id="026">26</span> ἦν γὰρ ἡ πρὸ τοῦ σαββάτου δι᾽ ἣν αἰτίαν οὐκ
ἐμακροτόνησαν κατατρέχοντες αὐτούς

<span id="027">27</span> ὁπλολογήσαντες δὲ αὐτοὺς καὶ τὰ σκῦλα
ἐκδύσαντες τῶν πολεμίων περὶ τὸ σάββατον ἐγίνοντο περισσῶς εὐλογοῦντες
καὶ ἐξομολογούμενοι τῷ κυρίῳ τῷ διασώσαντι εἰς τὴν ἡμέραν ταύτην ἀρχὴν
ἐλέους τάξαντος αὐτοῖς

<span id="028">28</span> μετὰ δὲ τὸ σάββατον τοῖς ᾐκισμένοις καὶ ταῖς
χήραις καὶ ὀρφανοῖς μερίσαντες ἀπὸ τῶν σκύλων τὰ λοιπὰ αὐτοὶ καὶ τὰ
παιδία διεμερίσαντο

<span id="029">29</span> ταῦτα δὲ διαπραξάμενοι καὶ κοινὴν ἱκετείαν
ποιησάμενοι τὸν ἐλεήμονα κύριον ἠξίουν εἰς τέλος καταλλαγῆναι τοῖς αὑτοῦ
δούλοις

<span id="030">30</span> καὶ τοῖς περὶ Τιμόθεον καὶ Βακχίδην
συνερίσαντες ὑπὲρ τοὺς δισμυρίους αὐτῶν ἀνεῖλον καὶ ὀχυρωμάτων ὑψηλῶν εὖ
μάλα ἐγκρατεῖς ἐγένοντο καὶ λάφυρα πλείονα ἐμερίσαντο ἰσομοίρους αὑτοῖς
καὶ τοῖς ᾐκισμένοις καὶ ὀρφανοῖς καὶ χήραις ἔτι δὲ καὶ πρεσβυτέροις
ποιήσαντες

<span id="031">31</span> ὁπλολογήσαντες δὲ αὑτοὺς ἐπιμελῶς πάντα
συνέθηκαν εἰς τοὺς ἐπικαίρους τόπους τὰ δὲ λοιπὰ τῶν σκύλων ἤνεγκαν εἰς
Ιεροσόλυμα

<span id="032">32</span> τὸν δὲ φυλάρχην τῶν περὶ Τιμόθεον ἀνεῖλον
ἀνοσιώτατον ἄνδρα καὶ πολλὰ τοὺς Ιουδαίους ἐπιλελυπηκότα

<span id="033">33</span> ἐπινίκια δὲ ἄγοντες ἐν τῇ πατρίδι τοὺς
ἐμπρήσαντας τοὺς ἱεροὺς πυλῶνας καὶ Καλλισθένην ὑφῆψαν εἰς ἓν οἰκίδιον
πεφευγότα καὶ τὸν ἄξιον τῆς δυσσεβείας ἐκομίσατο μισθόν

<span id="034">34</span> ὁ δὲ τρισαλιτήριος Νικάνωρ ὁ τοὺς χιλίους
ἐμπόρους ἐπὶ τὴν πρᾶσιν τῶν Ιουδαίων ἀγαγὼν

<span id="035">35</span> ταπεινωθεὶς ὑπὸ τῶν κατ᾽ αὐτὸν νομιζομένων
ἐλαχίστων εἶναι τῇ τοῦ κυρίου βοηθείᾳ τὴν δοξικὴν ἀποθέμενος ἐσθῆτα διὰ
τῆς μεσογείου δραπέτου τρόπον ἔρημον ἑαυτὸν ποιήσας ἧκεν εἰς Ἀντιόχειαν
ὑπὲρ ἅπαν εὐημερηκὼς ἐπὶ τῇ τοῦ στρατοῦ διαφθορᾷ

<span id="036">36</span> καὶ ὁ τοῖς Ῥωμαίοις ἀναδεξάμενος φόρον ἀπὸ τῆς
τῶν ἐν Ιεροσολύμοις αἰχμαλωσίας κατορθώσασθαι κατήγγελλεν ὑπέρμαχον
ἔχειν τοὺς Ιουδαίους καὶ διὰ τὸν τρόπον τοῦτον ἀτρώτους εἶναι τοὺς
Ιουδαίους διὰ τὸ ἀκολουθεῖν τοῖς ὑπ᾽ αὐτοῦ προτεταγμένοις νόμοις

------------------------------------------------------------------------

[Next: 2 Macabees Chapter 9](ma2009)
