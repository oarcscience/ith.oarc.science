[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma3003)   
  
[3 Macabees Index](ma3)  
  [Previous](ma3002)  [Next](ma3004) 

------------------------------------------------------------------------

### Septuagint: 3 Macabees Chapter 3

<span id="001">1</span> ἃ καὶ μεταλαμβάνων ὁ δυσσεβὴς ἐπὶ τοσοῦτον
ἐξεχόλησεν ὥστε οὐ μόνον τοῖς κατὰ Ἀλεξάνδρειαν διοργίζεσθαι ἀλλὰ καὶ
τοῖς ἐν τῇ χώρᾳ βαρυτέρως ἐναντιωθῆναι καὶ προστάξαι σπεύσαντας
συναγαγεῖν πάντας ἐπὶ τὸ αὐτὸ καὶ χειρίστῳ μόρῳ τοῦ ζῆν μεταστῆσαι

<span id="002">2</span> τούτων δὲ οἰκονομουμένων φήμη δυσμενὴς ἐξηχεῖτο
κατὰ τοῦ γένους ἀνθρώποις συμφρονοῦσιν εἰς κακοποίησιν ἀφορμῆς διδομένης
εἰς διάθεσιν ὡς ἂν ἀπὸ τῶν νομίμων αὐτοὺς κωλυόντων

<span id="003">3</span> οἱ δὲ Ιουδαῖοι τὴν μὲν πρὸς τοὺς βασιλεῖς
εὔνοιαν καὶ πίστιν ἀδιάστροφον ἦσαν φυλάσσοντες

<span id="004">4</span> σεβόμενοι δὲ τὸν θεὸν καὶ τῷ τούτου νόμῳ
πολιτευόμενοι χωρισμὸν ἐποίουν ἐπὶ τῷ κατὰ τὰς τροφάς δι᾽ ἣν αἰτίαν
ἐνίοις ἀπεχθεῖς ἐφαίνοντο

<span id="005">5</span> τῇ δὲ τῶν δικαίων εὐπραξίᾳ κοσμοῦντες τὴν
συναναστροφὴν ἅπασιν ἀνθρώποις εὐδόκιμοι καθειστήκεισαν

<span id="006">6</span> τὴν μὲν οὖν περὶ τοῦ γένους ἐν πᾶσιν θρυλουμένην
εὐπραξίαν οἱ ἀλλόφυλοι οὐδαμῶς διηριθμήσαντο

<span id="007">7</span> τὴν δὲ περὶ τῶν προσκυνήσεων καὶ τροφῶν
διάστασιν ἐθρύλουν φάσκοντες μήτε τῷ βασιλεῖ μήτε ταῖς δυνάμεσιν
ὁμοσπόνδους τοὺς ἀνθρώπους γίνεσθαι δυσμενεῖς δὲ εἶναι καὶ μέγα τι τοῖς
πράγμασιν ἐναντιουμένους καὶ οὐ τῷ τυχόντι περιῆψαν ψόγῳ

<span id="008">8</span> οἱ δὲ κατὰ τὴν πόλιν Ἕλληνες οὐδὲν ἠδικημένοι
ταραχὴν ἀπροσδόκητον περὶ τοὺς ἀνθρώπους θεωροῦντες καὶ συνδρομὰς
ἀπροσκόπους γινομένας βοηθεῖν μὲν οὐκ ἔσθενον τυραννικὴ γὰρ ἦν ἡ
διάθεσις παρεκάλουν δὲ καὶ δυσφόρως εἶχον καὶ μεταπεσεῖσθαι ταῦτα
ὑπελάμβανον

<span id="009">9</span> μὴ γὰρ οὕτω παροραθήσεσθαι τηλικοῦτο σύστεμα
μηδὲν ἠγνοηκός

<span id="010">10</span> ἤδη δὲ καί τινες γείτονές τε καὶ φίλοι καὶ
συμπραγματευόμενοι μυστικῶς τινας ἐπισπώμενοι πίστεις ἐδίδουν συνασπιεῖν
καὶ πᾶν ἐκτενὲς προσοίσεσθαι πρὸς ἀντίλημψιν

<span id="011">11</span> ἐκεῖνος μὲν οὖν τῇ κατὰ τὸ παρὸν εὐημερίᾳ
γεγαυρωμένος καὶ οὐ καθορῶν τὸ τοῦ μεγίστου θεοῦ κράτος ὑπολαμβάνων δὲ
διηνεκῶς ἐν τῇ αὐτῇ διαμενεῖν βουλῇ ἔγραψεν κατ᾽ αὐτῶν ἐπιστολὴν τήνδε

<span id="012">12</span> βασιλεὺς Πτολεμαῖος Φιλοπάτωρ τοῖς κατ᾽
Αἴγυπτον καὶ κατὰ τόπον στρατηγοῖς καὶ στρατιώταις χαίρειν καὶ ἐρρῶσθαι

<span id="013">13</span> ἔρρωμαι δὲ καὶ αὐτὸς ἐγὼ καὶ τὰ πράγματα ἡμῶν

<span id="014">14</span> τῆς εἰς τὴν Ἀσίαν γενομένης ἡμῖν ἐπιστρατείας
ἧς ἴστε καὶ αὐτοί τῇ τῶν θεῶν ἀπροπτώτῳ συμμαχίᾳ κατὰ λόγον ἐπὶ τέλος
ἀχθείσης

<span id="015">15</span> ἡγησάμεθα μὴ βίᾳ δόρατος ἐπιεικείᾳ δὲ καὶ πολλῇ
φιλανθρωπίᾳ τιθηνήσασθαι τὰ κατοικοῦντα Κοίλην Συρίαν καὶ Φοινίκην ἔθνη
εὖ ποιῆσαί τε ἀσμένως

<span id="016">16</span> καὶ τοῖς κατὰ πόλιν ἱεροῖς ἀπονείμαντες
προσόδους πλείστας προήχθημεν καὶ εἰς τὰ Ιεροσόλυμα ἀναβάντες τιμῆσαι τὸ
ἱερὸν τῶν ἀλιτηρίων καὶ μηδέποτε ληγόντων τῆς ἀνοίας

<span id="017">17</span> οἱ δὲ λόγῳ μὲν τὴν ἡμετέραν ἀποδεξάμενοι
παρουσίαν τῷ δὲ πράγματι νόθως προθυμηθέντων ἡμῶν εἰσελθεῖν εἰς τὸν ναὸν
αὐτῶν καὶ τοῖς ἐκπρεπέσιν καὶ καλλίστοις ἀναθήμασιν τιμῆσαι

<span id="018">18</span> τύφοις φερόμενοι παλαιοτέροις εἶρξαν ἡμᾶς τῆς
εἰσόδου λειπόμενοι τῆς ἡμετέρας ἀλκῆς δι᾽ ἣν ἔχομεν πρὸς ἅπαντας
ἀνθρώπους φιλανθρωπίαν

<span id="019">19</span> τὴν δὲ αὐτῶν εἰς ἡμᾶς δυσμένειαν ἔκδηλον
καθιστάντες ὡς μονώτατοι τῶν ἐθνῶν βασιλεῦσιν καὶ τοῖς ἑαυτῶν εὐεργέταις
ὑψαυχενοῦντες οὐδὲν γνήσιον βούλονται φέρειν

<span id="020">20</span> ἡμεῖς δὲ τῇ τούτων ἀνοίᾳ συμπεριενεχθέντες καὶ
μετὰ νίκης διακομισθέντες εἰς τὴν Αἴγυπτον τοῖς πᾶσιν ἔθνεσιν
φιλανθρώπως ἀπαντήσαντες καθὼς ἔπρεπεν ἐποιήσαμεν

<span id="021">21</span> ἐν δὲ τούτοις πρὸς τοὺς ὁμοφύλους αὐτῶν
ἀμνησικακίαν ἅπασιν γνωρίζοντες διά τε τὴν συμμαχίαν καὶ τὰ πεπιστευμένα
μετὰ ἁπλότητος αὐτοῖς ἀρχῆθεν μύρια πράγματα τολμήσαντες ἐξαλλοιῶσαι
ἐβουλήθημεν καὶ πολιτείας αὐτοὺς Ἀλεξανδρέων καταξιῶσαι καὶ μετόχους τῶν
ἀεὶ ἱερῶν καταστῆσαι

<span id="022">22</span> οἱ δὲ τοὐναντίον ἐκδεχόμενοι καὶ τῇ συμφύτῳ
κακοηθείᾳ τὸ καλὸν ἀπωσάμενοι διηνεκῶς δὲ εἰς τὸ φαῦλον ἐκνεύοντες

<span id="023">23</span> οὐ μόνον ἀπεστρέψαντο τὴν ἀτίμητον πολιτείαν
ἀλλὰ καὶ βδελύσσονται λόγῳ τε καὶ σιγῇ τοὺς ἐν αὐτοῖς ὀλίγους πρὸς ἡμᾶς
γνησίως διακειμένους παρ᾽ ἕκαστα ὑφορώμενοι μετὰ τῆς δυσκλεεστάτης
ἐμβιώσεως διὰ τάχους ἡμᾶς καταστρέψαι τὰ πράγματα

<span id="024">24</span> διὸ καὶ τεκμηρίοις καλῶς πεπεισμένοι τούτους
κατὰ πάντα δυσνοεῖν ἡμῖν τρόπον καὶ προνοούμενοι μήποτε αἰφνιδίου
μετέπειτα ταραχῆς ἐνστάσης ἡμῖν τοὺς δυσσεβεῖς τούτους κατὰ νώτου
προδότας καὶ βαρβάρους ἔχωμεν πολεμίους

<span id="025">25</span> προστετάχαμεν ἅμα τῷ προσπεσεῖν τὴν ἐπιστολὴν
τήνδε αὐθωρὶ τοὺς ἐννεμομένους σὺν γυναιξὶ καὶ τέκνοις μετὰ ὕβρεων καὶ
σκυλμῶν ἀποστεῖλαι πρὸς ἡμᾶς ἐν δεσμοῖς σιδηροῖς πάντοθεν
κατακεκλεισμένους εἰς ἀνήκεστον καὶ δυσκλεῆ πρέποντα δυσμενέσι φόνον

<span id="026">26</span> τούτων γὰρ ὁμοῦ κολασθέντων διειλήφαμεν εἰς τὸν
ἐπίλοιπον χρόνον τελείως ἡμῖν τὰ πράγματα ἐν εὐσταθείᾳ καὶ τῇ βελτίστῃ
διαθέσει κατασταθήσεσθαι

<span id="027">27</span> ὃς δ᾽ ἂν σκεπάσῃ τινὰ τῶν Ιουδαίων ἀπὸ γεραιοῦ
μέχρι νηπίου καὶ μέχρι τῶν ὑπομαστιδίων αἰσχίσταις βασάνοις
ἀποτυμπανισθήσεται πανοικίᾳ

<span id="028">28</span> μηνύειν δὲ τὸν βουλόμενον ἐφ᾽ ᾧ τὴν οὐσίαν τοῦ
ἐμπίπτοντος ὑπὸ τὴν εὔθυναν λήμψεται καὶ ἐκ τοῦ βασιλικοῦ ἀργυρίου
δραχμὰς δισχιλίας καὶ τῇ ἐλευθερίᾳ στεφανωθήσεται

<span id="029">29</span> πᾶς δὲ τόπος οὗ ἐὰν φωραθῇ τὸ σύνολον
σκεπαζόμενος Ιουδαῖος ἄβατος καὶ πυριφλεγὴς γινέσθω καὶ πάσῃ θνητῇ φύσει
καθ᾽ ἅπαν ἄχρηστος φανήσεται εἰς τὸν ἀεὶ χρόνον

<span id="030">30</span> καὶ ὁ μὲν τῆς ἐπιστολῆς τύπος οὕτως ἐγέγραπτο

------------------------------------------------------------------------

[Next: 3 Macabees Chapter 4](ma3004)
