[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/dan003)  [KJV](../kjv/dan003)  [Sep:DaT](dat003) 
[Tan](../tan/dan003)  [Vul](../vul/dan003)   
  
[Daniel Index](dan)  
  [Previous](dan002)  [Next](dan004) 

------------------------------------------------------------------------

### Septuagint: Daniel Chapter 3

<span id="001">1</span> ἔτους ὀκτωκαιδεκάτου Ναβουχοδονοσορ βασιλεὺς
διοικῶν πόλεις καὶ χώρας καὶ πάντας τοὺς κατοικοῦντας ἐπὶ τῆς γῆς ἀπὸ
Ινδικῆς ἕως Αἰθιοπίας ἐποίησεν εἰκόνα χρυσῆν τὸ ὕψος αὐτῆς πηχῶν
ἑξήκοντα καὶ τὸ πλάτος αὐτῆς πηχῶν ἕξ καὶ ἔστησεν αὐτὴν ἐν πεδίῳ τοῦ
περιβόλου χώρας Βαβυλωνίας

<span id="002">2</span> καὶ Ναβουχοδονοσορ βασιλεὺς βασιλέων καὶ
κυριεύων τῆς οἰκουμένης ὅλης ἀπέστειλεν ἐπισυναγαγεῖν πάντα τὰ ἔθνη καὶ
φυλὰς καὶ γλώσσας σατράπας στρατηγούς τοπάρχας καὶ ὑπάτους διοικητὰς καὶ
τοὺς ἐπ᾽ ἐξουσιῶν κατὰ χώραν καὶ πάντας τοὺς κατὰ τὴν οἰκουμένην ἐλθεῖν
εἰς τὸν ἐγκαινισμὸν τῆς εἰκόνος τῆς χρυσῆς ἣν ἔστησε Ναβουχοδονοσορ ὁ
βασιλεύς

<span id="003">3</span> καὶ ἔστησαν οἱ προγεγραμμένοι κατέναντι τῆς
εἰκόνος

<span id="004">4</span> καὶ ὁ κῆρυξ ἐκήρυξε τοῖς ὄχλοις ὑμῖν
παραγγέλλεται ἔθνη καὶ χῶραι λαοὶ καὶ γλῶσσαι

<span id="005">5</span> ὅταν ἀκούσητε τῆς φωνῆς τῆς σάλπιγγος σύριγγος
καὶ κιθάρας σαμβύκης καὶ ψαλτηρίου συμφωνίας καὶ παντὸς γένους μουσικῶν
πεσόντες προσκυνήσατε τῇ εἰκόνι τῇ χρυσῇ ἣν ἔστησε Ναβουχοδονοσορ
βασιλεύς

<span id="006">6</span> καὶ πᾶς ὃς ἂν μὴ πεσὼν προσκυνήσῃ ἐμβαλοῦσιν
αὐτὸν εἰς τὴν κάμινον τοῦ πυρὸς τὴν καιομένην

<span id="007">7</span> καὶ ἐν τῷ καιρῷ ἐκείνῳ ὅτε ἤκουσαν πάντα τὰ ἔθνη
τῆς φωνῆς τῆς σάλπιγγος καὶ παντὸς ἤχου μουσικῶν πίπτοντα πάντα τὰ ἔθνη
φυλαὶ καὶ γλῶσσαι προσεκύνησαν τῇ εἰκόνι τῇ χρυσῇ ἣν ἔστησε
Ναβουχοδονοσορ κατέναντι τούτου

<span id="008">8</span> ἐν ἐκείνῳ τῷ καιρῷ προσελθόντες ἄνδρες Χαλδαῖοι
διέβαλον τοὺς Ιουδαίους

<span id="009">9</span> καὶ ὑπολαβόντες εἶπον κύριε βασιλεῦ εἰς τὸν
αἰῶνα ζῆθι

<span id="010">10</span> σύ βασιλεῦ προσέταξας καὶ ἔκρινας ἵνα πᾶς
ἄνθρωπος ὃς ἂν ἀκούσῃ τῆς φωνῆς τῆς σάλπιγγος καὶ παντὸς ἤχου μουσικῶν
πεσὼν προσκυνήσῃ τῇ εἰκόνι τῇ χρυσῇ

<span id="011">11</span> καὶ ὃς ἂν μὴ πεσὼν προσκυνήσῃ ἐμβληθήσεται εἰς
τὴν κάμινον τοῦ πυρὸς τὴν καιομένην

<span id="012">12</span> εἰσὶ δέ τινες ἄνδρες Ιουδαῖοι οὓς κατέστησας
ἐπὶ τῆς χώρας τῆς Βαβυλωνίας Σεδραχ Μισαχ Αβδεναγω οἱ ἄνθρωποι ἐκεῖνοι
οὐκ ἐφοβήθησάν σου τὴν ἐντολὴν καὶ τῷ εἰδώλῳ σου οὐκ ἐλάτρευσαν καὶ τῇ
εἰκόνι σου τῇ χρυσῇ ᾗ ἔστησας οὐ προσεκύνησαν

<span id="013">13</span> τότε Ναβουχοδονοσορ θυμωθεὶς ὀργῇ προσέταξεν
ἀγαγεῖν τὸν Σεδραχ Μισαχ Αβδεναγω τότε οἱ ἄνθρωποι ἤχθησαν πρὸς τὸν
βασιλέα

<span id="014">14</span> οὓς καὶ συνιδὼν Ναβουχοδονοσορ ὁ βασιλεὺς εἶπεν
αὐτοῖς διὰ τί Σεδραχ Μισαχ Αβδεναγω τοῖς θεοῖς μου οὐ λατρεύετε καὶ τῇ
εἰκόνι τῇ χρυσῇ ἣν ἔστησα οὐ προσκυνεῖτε

<span id="015">15</span> καὶ νῦν εἰ μὲν ἔχετε ἑτοίμως ἅμα τῷ ἀκοῦσαι τῆς
σάλπιγγος καὶ παντὸς ἤχου μουσικῶν πεσόντες προσκυνῆσαι τῇ εἰκόνι τῇ
χρυσῇ ᾗ ἔστησα εἰ δὲ μή γε γινώσκετε ὅτι μὴ προσκυνησάντων ὑμῶν αὐθωρὶ
ἐμβληθήσεσθε εἰς τὴν κάμινον τοῦ πυρὸς τὴν καιομένην καὶ ποῖος θεὸς
ἐξελεῖται ὑμᾶς ἐκ τῶν χειρῶν μου

<span id="016">16</span> ἀποκριθέντες δὲ Σεδραχ Μισαχ Αβδεναγω εἶπαν τῷ
βασιλεῖ Ναβουχοδονοσορ βασιλεῦ οὐ χρείαν ἔχομεν ἡμεῖς ἐπὶ τῇ ἐπιταγῇ
ταύτῃ ἀποκριθῆναί σοι

<span id="017">17</span> ἔστι γὰρ θεὸς ἐν οὐρανοῖς εἷς κύριος ἡμῶν ὃν
φοβούμεθα ὅς ἐστι δυνατὸς ἐξελέσθαι ἡμᾶς ἐκ τῆς καμίνου τοῦ πυρός καὶ ἐκ
τῶν χειρῶν σου βασιλεῦ ἐξελεῖται ἡμᾶς

<span id="018">18</span> καὶ τότε φανερόν σοι ἔσται ὅτι οὔτε τῷ εἰδώλῳ
σου λατρεύομεν οὔτε τῇ εἰκόνι σου τῇ χρυσῇ ἣν ἔστησας προσκυνοῦμεν

<span id="019">19</span> τότε Ναβουχοδονοσορ ἐπλήσθη θυμοῦ καὶ ἡ μορφὴ
τοῦ προσώπου αὐτοῦ ἠλλοιώθη καὶ ἐπέταξε καῆναι τὴν κάμινον ἑπταπλασίως
παρ᾽ ὃ ἔδει αὐτὴν καῆναι

<span id="020">20</span> καὶ ἄνδρας ἰσχυροτάτους τῶν ἐν τῇ δυνάμει
ἐπέταξε συμποδίσαντας τὸν Σεδραχ Μισαχ Αβδεναγω ἐμβαλεῖν εἰς τὴν κάμινον
τοῦ πυρὸς τὴν καιομένην

<span id="021">21</span> τότε οἱ ἄνδρες ἐκεῖνοι συνεποδίσθησαν ἔχοντες
τὰ ὑποδήματα αὐτῶν καὶ τὰς τιάρας αὐτῶν ἐπὶ τῶν κεφαλῶν αὐτῶν σὺν τῷ
ἱματισμῷ αὐτῶν καὶ ἐβλήθησαν εἰς τὴν κάμινον

<span id="022">22</span> ἐπειδὴ τὸ πρόσταγμα τοῦ βασιλέως ἤπειγεν καὶ ἡ
κάμινος ἐξεκαύθη ὑπὲρ τὸ πρότερον ἑπταπλασίως καὶ οἱ ἄνδρες οἱ
προχειρισθέντες συμποδίσαντες αὐτοὺς καὶ προσαγαγόντες τῇ καμίνῳ
ἐνεβάλοσαν εἰς αὐτήν

<span id="023">23</span> τοὺς μὲν οὖν ἄνδρας τοὺς συμποδίσαντας τοὺς
περὶ τὸν Αζαριαν ἐξελθοῦσα ἡ φλὸξ ἐκ τῆς καμίνου ἐνεπύρισε καὶ
ἀπέκτεινεν αὐτοὶ δὲ συνετηρήθησαν

<span id="024">24</span> οὕτως οὖν προσηύξατο Ανανιας καὶ Αζαριας καὶ
Μισαηλ καὶ ὕμνησαν τῷ κυρίῳ ὅτε αὐτοὺς ὁ βασιλεὺς προσέταξεν ἐμβληθῆναι
εἰς τὴν κάμινον

<span id="025">25</span> στὰς δὲ Αζαριας προσηύξατο οὕτως καὶ ἀνοίξας τὸ
στόμα αὐτοῦ ἐξωμολογεῖτο τῷ κυρίῳ ἅμα τοῖς συνεταίροις αὐτοῦ ἐν μέσῳ τῷ
πυρὶ ὑποκαιομένης τῆς καμίνου ὑπὸ τῶν Χαλδαίων σφόδρα καὶ εἶπαν

<span id="026">26</span> εὐλογητὸς εἶ κύριε ὁ θεὸς τῶν πατέρων ἡμῶν καὶ
αἰνετὸν καὶ δεδοξασμένον τὸ ὄνομά σου εἰς τοὺς αἰῶνας

<span id="027">27</span> ὅτι δίκαιος εἶ ἐπὶ πᾶσιν οἷς ἐποίησας ἡμῖν καὶ
πάντα τὰ ἔργα σου ἀληθινά καὶ αἱ ὁδοί σου εὐθεῖαι καὶ πᾶσαι αἱ κρίσεις
σου ἀληθιναί

<span id="028">28</span> καὶ κρίματα ἀληθείας ἐποίησας κατὰ πάντα ἃ
ἐπήγαγες ἡμῖν καὶ ἐπὶ τὴν πόλιν σου τὴν ἁγίαν τὴν τῶν πατέρων ἡμῶν
Ιερουσαλημ διότι ἐν ἀληθείᾳ καὶ κρίσει ἐποίησας πάντα ταῦτα διὰ τὰς
ἁμαρτίας ἡμῶν

<span id="029">29</span> ὅτι ἡμάρτομεν ἐν πᾶσι καὶ ἠνομήσαμεν ἀποστῆναι
ἀπὸ σοῦ καὶ ἐξημάρτομεν ἐν πᾶσι καὶ τῶν ἐντολῶν τοῦ νόμου σου οὐχ
ὑπηκούσαμεν

<span id="030">30</span> οὐδὲ συνετηρήσαμεν οὐδὲ ἐποιήσαμεν καθὼς
ἐνετείλω ἡμῖν ἵνα εὖ ἡμῖν γένηται

<span id="031">31</span> καὶ νῦν πάντα ὅσα ἡμῖν ἐπήγαγες καὶ πάντα ὅσα
ἐποίησας ἡμῖν ἐν ἀληθινῇ κρίσει ἐποίησας

<span id="032">32</span> καὶ παρέδωκας ἡμᾶς εἰς χεῖρας ἐχθρῶν ἡμῶν
ἀνόμων καὶ ἐχθίστων ἀποστατῶν καὶ βασιλεῖ ἀδίκῳ καὶ πονηροτάτῳ παρὰ
πᾶσαν τὴν γῆν

<span id="033">33</span> καὶ νῦν οὐκ ἔστιν ἡμῖν ἀνοῖξαι τὸ στόμα αἰσχύνη
καὶ ὄνειδος ἐγενήθη τοῖς δούλοις σου καὶ τοῖς σεβομένοις σε

<span id="034">34</span> μὴ παραδῷς ἡμᾶς εἰς τέλος διὰ τὸ ὄνομά σου καὶ
μὴ διασκεδάσῃς σου τὴν διαθήκην

<span id="035">35</span> καὶ μὴ ἀποστήσῃς τὸ ἔλεός σου ἀφ᾽ ἡμῶν διὰ
Αβρααμ τὸν ἠγαπημένον ὑπὸ σοῦ καὶ διὰ Ισαακ τὸν δοῦλόν σου καὶ Ισραηλ
τὸν ἅγιόν σου

<span id="036">36</span> ὡς ἐλάλησας πρὸς αὐτοὺς λέγων πληθῦναι τὸ
σπέρμα αὐτῶν ὡς τὰ ἄστρα τοῦ οὐρανοῦ καὶ ὡς τὴν ἄμμον τὴν παρὰ τὸ χεῖλος
τῆς θαλάσσης

<span id="037">37</span> ὅτι δέσποτα ἐσμικρύνθημεν παρὰ πάντα τὰ ἔθνη
καί ἐσμεν ταπεινοὶ ἐν πάσῃ τῇ γῇ σήμερον διὰ τὰς ἁμαρτίας ἡμῶν

<span id="038">38</span> καὶ οὐκ ἔστιν ἐν τῷ καιρῷ τούτῳ ἄρχων καὶ
προφήτης οὐδὲ ἡγούμενος οὐδὲ ὁλοκαύτωσις οὐδὲ θυσία οὐδὲ προσφορὰ οὐδὲ
θυμίαμα οὐδὲ τόπος τοῦ καρπῶσαι ἐνώπιόν σου καὶ εὑρεῖν ἔλεος

<span id="039">39</span> ἀλλ᾽ ἐν ψυχῇ συντετριμμένῃ καὶ πνεύματι
τεταπεινωμένῳ προσδεχθείημεν ὡς ἐν ὁλοκαυτώμασι κριῶν καὶ ταύρων καὶ ὡς
ἐν μυριάσιν ἀρνῶν πιόνων

<span id="040">40</span> οὕτω γενέσθω ἡμῶν ἡ θυσία ἐνώπιόν σου σήμερον
καὶ ἐξιλάσαι ὄπισθέν σου ὅτι οὐκ ἔστιν αἰσχύνη τοῖς πεποιθόσιν ἐπὶ σοί
καὶ τελειώσαι ὄπισθέν σου

<span id="041">41</span> καὶ νῦν ἐξακολουθοῦμεν ἐν ὅλῃ καρδίᾳ καὶ
φοβούμεθά σε καὶ ζητοῦμεν τὸ πρόσωπόν σου μὴ καταισχύνῃς ἡμᾶς

<span id="042">42</span> ἀλλὰ ποίησον μεθ᾽ ἡμῶν κατὰ τὴν ἐπιείκειάν σου
καὶ κατὰ τὸ πλῆθος τοῦ ἐλέους σου

<span id="043">43</span> καὶ ἐξελοῦ ἡμᾶς κατὰ τὰ θαυμάσιά σου καὶ δὸς
δόξαν τῷ ὀνόματί σου κύριε

<span id="044">44</span> καὶ ἐντραπείησαν πάντες οἱ ἐνδεικνύμενοι τοῖς
δούλοις σου κακὰ καὶ καταισχυνθείησαν ἀπὸ πάσης δυναστείας καὶ ἡ ἰσχὺς
αὐτῶν συντριβείη

<span id="045">45</span> γνώτωσαν ὅτι σὺ εἶ μόνος κύριος ὁ θεὸς καὶ
ἔνδοξος ἐφ᾽ ὅλην τὴν οἰκουμένην

<span id="046">46</span> καὶ οὐ διέλιπον οἱ ἐμβάλλοντες αὐτοὺς ὑπηρέται
τοῦ βασιλέως καίοντες τὴν κάμινον καὶ ἡνίκα ἐνεβάλοσαν τοὺς τρεῖς εἰς
ἅπαξ εἰς τὴν κάμινον καὶ ἡ κάμινος ἦν διάπυρος κατὰ τὴν θερμασίαν αὐτῆς
ἑπταπλασίως καὶ ὅτε αὐτοὺς ἐνεβάλοσαν οἱ μὲν ἐμβάλλοντες αὐτοὺς ἦσαν
ὑπεράνω αὐτῶν οἱ δὲ ὑπέκαιον ὑποκάτωθεν αὐτῶν νάφθαν καὶ στιππύον καὶ
πίσσαν καὶ κληματίδα

<span id="047">47</span> καὶ διεχεῖτο ἡ φλὸξ ἐπάνω τῆς καμίνου ἐπὶ
πήχεις τεσσαράκοντα ἐννέα

<span id="048">48</span> καὶ διεξώδευσε καὶ ἐνεπύρισεν οὓς εὗρε περὶ τὴν
κάμινον τῶν Χαλδαίων

<span id="049">49</span> ἄγγελος δὲ κυρίου συγκατέβη ἅμα τοῖς περὶ τὸν
Αζαριαν εἰς τὴν κάμινον καὶ ἐξετίναξε τὴν φλόγα τοῦ πυρὸς ἐκ τῆς καμίνου

<span id="050">50</span> καὶ ἐποίησε τὸ μέσον τῆς καμίνου ὡσεὶ πνεῦμα
δρόσου διασυρίζον καὶ οὐχ ἥψατο αὐτῶν καθόλου τὸ πῦρ καὶ οὐκ ἐλύπησε καὶ
οὐ παρηνώχλησεν αὐτούς

<span id="051">51</span> ἀναλαβόντες δὲ οἱ τρεῖς ὡς ἐξ ἑνὸς στόματος
ὕμνουν καὶ ἐδόξαζον καὶ εὐλόγουν καὶ ἐξύψουν τὸν θεὸν ἐν τῇ καμίνῳ
λέγοντες

<span id="052">52</span> εὐλογητὸς εἶ κύριε ὁ θεὸς τῶν πατέρων ἡμῶν καὶ
αἰνετὸς καὶ ὑπερυψούμενος εἰς τοὺς αἰῶνας καὶ εὐλογημένον τὸ ὄνομα τῆς
δόξης σου τὸ ἅγιον καὶ ὑπεραινετὸν καὶ ὑπερυψωμένον εἰς πάντας τοὺς
αἰῶνας

<span id="053">53</span> εὐλογημένος εἶ ἐν τῷ ναῷ τῆς ἁγίας δόξης σου
καὶ ὑπερυμνητὸς καὶ ὑπερένδοξος εἰς τοὺς αἰῶνας

<span id="054">54</span> εὐλογητὸς εἶ ἐπὶ θρόνου τῆς βασιλείας σου καὶ
ὑμνητὸς καὶ ὑπερυψωμένος εἰς τοὺς αἰῶνας

<span id="055">55</span> εὐλογητὸς εἶ ὁ βλέπων ἀβύσσους καθήμενος ἐπὶ
χερουβιμ καὶ αἰνετὸς καὶ δεδοξασμένος εἰς τοὺς αἰῶνας

<span id="056">56</span> εὐλογητὸς εἶ ἐν τῷ στερεώματι καὶ ὑμνητὸς καὶ
δεδοξασμένος εἰς τοὺς αἰῶνας

<span id="057">57</span> εὐλογεῖτε πάντα τὰ ἔργα τοῦ κυρίου τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="058">58</span> εὐλογεῖτε ἄγγελοι κυρίου τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="059">59</span> εὐλογεῖτε οὐρανοί τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="060">60</span> εὐλογεῖτε ὕδατα πάντα τὰ ἐπάνω τοῦ οὐρανοῦ τὸν
κύριον ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="061">61</span> εὐλογεῖτε πᾶσαι αἱ δυνάμεις κυρίου τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="062">62</span> εὐλογεῖτε ἥλιος καὶ σελήνη τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="063">63</span> εὐλογεῖτε ἄστρα τοῦ οὐρανοῦ τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="064">64</span> εὐλογεῖτε πᾶς ὄμβρος καὶ δρόσος τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="065">65</span> εὐλογεῖτε πάντα τὰ πνεύματα τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="066">66</span> εὐλογεῖτε πῦρ καὶ καῦμα τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="067">67</span> εὐλογεῖτε ῥῖγος καὶ ψῦχος τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="068">68</span> εὐλογεῖτε δρόσοι καὶ νιφετοί τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="069">69</span> εὐλογεῖτε πάγοι καὶ ψῦχος τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="070">70</span> εὐλογεῖτε πάχναι καὶ χιόνες τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="071">71</span> εὐλογεῖτε νύκτες καὶ ἡμέραι τὸν κύριον ὑμνεῖτε
καὶ ὑπερυψοῦτε αὐτὸν εἰς τοὺς αἰῶνας

<span id="072">72</span> εὐλογεῖτε φῶς καὶ σκότος τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="073">73</span> εὐλογεῖτε ἀστραπαὶ καὶ νεφέλαι τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="074">74</span> εὐλογείτω ἡ γῆ τὸν κύριον ὑμνείτω καὶ
ὑπερυψούτω αὐτὸν εἰς τοὺς αἰῶνας

<span id="075">75</span> εὐλογεῖτε ὄρη καὶ βουνοί τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="076">76</span> εὐλογεῖτε πάντα τὰ φυόμενα ἐπὶ τῆς γῆς τὸν
κύριον ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="077">77</span> εὐλογεῖτε αἱ πηγαί τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="078">78</span> εὐλογεῖτε θάλασσαι καὶ ποταμοί τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="079">79</span> εὐλογεῖτε κήτη καὶ πάντα τὰ κινούμενα ἐν τοῖς
ὕδασι τὸν κύριον ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="080">80</span> εὐλογεῖτε πάντα τὰ πετεινὰ τοῦ οὐρανοῦ τὸν
κύριον ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="081">81</span> εὐλογεῖτε τετράποδα καὶ θηρία τῆς γῆς τὸν
κύριον ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="082">82</span> εὐλογεῖτε οἱ υἱοὶ τῶν ἀνθρώπων τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="083">83</span> εὐλογεῖτε Ισραηλ τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="084">84</span> εὐλογεῖτε ἱερεῖς τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="085">85</span> εὐλογεῖτε δοῦλοι τὸν κύριον ὑμνεῖτε καὶ
ὑπερυψοῦτε αὐτὸν εἰς τοὺς αἰῶνας

<span id="086">86</span> εὐλογεῖτε πνεύματα καὶ ψυχαὶ δικαίων τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="087">87</span> εὐλογεῖτε ὅσιοι καὶ ταπεινοὶ καρδίᾳ τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας

<span id="088">88</span> εὐλογεῖτε Ανανια Αζαρια Μισαηλ τὸν κύριον
ὑμνεῖτε καὶ ὑπερυψοῦτε αὐτὸν εἰς τοὺς αἰῶνας ὅτι ἐξείλετο ἡμᾶς ἐξ ᾅδου
καὶ ἔσωσεν ἡμᾶς ἐκ χειρὸς θανάτου καὶ ἐρρύσατο ἡμᾶς ἐκ μέσου καιομένης
φλογὸς καὶ ἐκ τοῦ πυρὸς ἐλυτρώσατο ἡμᾶς

<span id="089">89</span> ἐξομολογεῖσθε τῷ κυρίῳ ὅτι χρηστός ὅτι εἰς τὸν
αἰῶνα τὸ ἔλεος αὐτοῦ

<span id="090">90</span> εὐλογεῖτε πάντες οἱ σεβόμενοι τὸν θεὸν τῶν θεῶν
ὑμνεῖτε καὶ ἐξομολογεῖσθε ὅτι εἰς τὸν αἰῶνα τὸ ἔλεος αὐτοῦ καὶ εἰς τὸν
αἰῶνα τῶν αἰώνων

<span id="091">91</span> καὶ ἐγένετο ἐν τῷ ἀκοῦσαι τὸν βασιλέα ὑμνούντων
αὐτῶν καὶ ἑστὼς ἐθεώρει αὐτοὺς ζῶντας τότε Ναβουχοδονοσορ ὁ βασιλεὺς
ἐθαύμασε καὶ ἀνέστη σπεύσας καὶ εἶπεν τοῖς φίλοις αὐτοῦ

<span id="092">92</span> ἰδοὺ ἐγὼ ὁρῶ ἄνδρας τέσσαρας λελυμένους
περιπατοῦντας ἐν τῷ πυρί καὶ φθορὰ οὐδεμία ἐγενήθη ἐν αὐτοῖς καὶ ἡ
ὅρασις τοῦ τετάρτου ὁμοίωμα ἀγγέλου θεοῦ

<span id="093">93</span> καὶ προσελθὼν ὁ βασιλεὺς πρὸς τὴν θύραν τῆς
καμίνου τῆς καιομένης τῷ πυρὶ ἐκάλεσεν αὐτοὺς ἐξ ὀνόματος Σεδραχ Μισαχ
Αβδεναγω οἱ παῖδες τοῦ θεοῦ τῶν θεῶν τοῦ ὑψίστου ἐξέλθετε ἐκ τοῦ πυρός
οὕτως οὖν ἐξῆλθον οἱ ἄνδρες ἐκ μέσου τοῦ πυρός

<span id="094">94</span> καὶ συνήχθησαν οἱ ὕπατοι τοπάρχαι καὶ
ἀρχιπατριῶται καὶ οἱ φίλοι τοῦ βασιλέως καὶ ἐθεώρουν τοὺς ἀνθρώπους
ἐκείνους ὅτι οὐχ ἥψατο τὸ πῦρ τοῦ σώματος αὐτῶν καὶ αἱ τρίχες αὐτῶν οὐ
κατεκάησαν καὶ τὰ σαράβαρα αὐτῶν οὐκ ἠλλοιώθησαν οὐδὲ ὀσμὴ τοῦ πυρὸς ἦν
ἐν αὐτοῖς

<span id="095">95</span> ὑπολαβὼν δὲ Ναβουχοδονοσορ ὁ βασιλεὺς εἶπεν
εὐλογητὸς κύριος ὁ θεὸς τοῦ Σεδραχ Μισαχ Αβδεναγω ὃς ἀπέστειλε τὸν
ἄγγελον αὐτοῦ καὶ ἔσωσε τοὺς παῖδας αὐτοῦ τοὺς ἐλπίσαντας ἐπ᾽ αὐτόν τὴν
γὰρ προσταγὴν τοῦ βασιλέως ἠθέτησαν καὶ παρέδωκαν τὰ σώματα αὐτῶν εἰς
ἐμπυρισμόν ἵνα μὴ λατρεύσωσι μηδὲ προσκυνήσωσι θεῷ ἑτέρῳ ἀλλ᾽ ἢ τῷ θεῷ
αὐτῶν

<span id="096">96</span> καὶ νῦν ἐγὼ κρίνω ἵνα πᾶν ἔθνος καὶ πᾶσαι φυλαὶ
καὶ πᾶσαι γλῶσσαι ὃς ἂν βλασφημήσῃ εἰς τὸν κύριον τὸν θεὸν Σεδραχ Μισαχ
Αβδεναγω διαμελισθήσεται καὶ ἡ οἰκία αὐτοῦ δημευθήσεται διότι οὐκ ἔστιν
θεὸς ἕτερος ὃς δυνήσεται ἐξελέσθαι οὕτως

<span id="097">97</span> οὕτως οὖν ὁ βασιλεὺς τῷ Σεδραχ Μισαχ Αβδεναγω
ἐξουσίαν δοὺς ἐφ᾽ ὅλης τῆς χώρας κατέστησεν αὐτοὺς ἄρχοντας

------------------------------------------------------------------------

[Next: Daniel Chapter 4](dan004)
