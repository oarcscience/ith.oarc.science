[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma1011)  [Apo](../apo/ma1011) 
[Vul](../vul/ma1011)   
  
[1 Macabees Index](ma1)  
  [Previous](ma1010)  [Next](ma1012) 

------------------------------------------------------------------------

### Septuagint: 1 Macabees Chapter 11

<span id="001">1</span> καὶ βασιλεὺς Αἰγύπτου ἤθροισεν δυνάμεις πολλὰς
ὡς ἡ ἄμμος ἡ παρὰ τὸ χεῖλος τῆς θαλάσσης καὶ πλοῖα πολλὰ καὶ ἐζήτησε
κατακρατῆσαι τῆς βασιλείας Ἀλεξάνδρου δόλῳ καὶ προσθεῖναι αὐτὴν τῇ
βασιλείᾳ αὐτοῦ

<span id="002">2</span> καὶ ἐξῆλθεν εἰς Συρίαν λόγοις εἰρηνικοῖς καὶ
ἤνοιγον αὐτῷ οἱ ἀπὸ τῶν πόλεων καὶ συνήντων αὐτῷ ὅτι ἐντολὴ ἦν
Ἀλεξάνδρου τοῦ βασιλέως συναντᾶν αὐτῷ διὰ τὸ πενθερὸν αὐτοῦ εἶναι

<span id="003">3</span> ὡς δὲ εἰσεπορεύετο εἰς τὰς πόλεις Πτολεμαῖος
ἀπέτασσε τὰς δυνάμεις φρουρὰν ἐν ἑκάστῃ πόλει

<span id="004">4</span> ὡς δὲ ἤγγισαν Αζώτου ἔδειξαν αὐτῷ τὸ ἱερὸν Δαγων
ἐμπεπυρισμένον καὶ Ἄζωτον καὶ τὰ περιπόλια αὐτῆς καθῃρημένα καὶ τὰ
σώματα ἐρριμμένα καὶ τοὺς ἐμπεπυρισμένους οὓς ἐνεπύρισεν ἐν τῷ πολέμῳ
ἐποίησαν γὰρ θιμωνιὰς αὐτῶν ἐν τῇ ὁδῷ αὐτοῦ

<span id="005">5</span> καὶ διηγήσαντο τῷ βασιλεῖ ἃ ἐποίησεν Ιωναθαν εἰς
τὸ ψογίσαι αὐτόν καὶ ἐσίγησεν ὁ βασιλεύς

<span id="006">6</span> καὶ συνήντησεν Ιωναθαν τῷ βασιλεῖ εἰς Ιοππην
μετὰ δόξης καὶ ἠσπάσαντο ἀλλήλους καὶ ἐκοιμήθησαν ἐκεῖ

<span id="007">7</span> καὶ ἐπορεύθη Ιωναθαν μετὰ τοῦ βασιλέως ἕως τοῦ
ποταμοῦ τοῦ καλουμένου Ἐλευθέρου καὶ ἐπέστρεψεν εἰς Ιερουσαλημ

<span id="008">8</span> ὁ δὲ βασιλεὺς Πτολεμαῖος ἐκυρίευσεν τῶν πόλεων
τῆς παραλίας ἕως Σελευκείας τῆς παραθαλασσίας καὶ διελογίζετο περὶ
Ἀλεξάνδρου λογισμοὺς πονηρούς

<span id="009">9</span> καὶ ἀπέστειλεν πρέσβεις πρὸς Δημήτριον τὸν
βασιλέα λέγων δεῦρο συνθώμεθα πρὸς ἑαυτοὺς διαθήκην καὶ δώσω σοι τὴν
θυγατέρα μου ἣν εἶχεν Ἀλέξανδρος καὶ βασιλεύσεις τῆς βασιλείας τοῦ
πατρός σου

<span id="010">10</span> μεταμεμέλημαι γὰρ δοὺς αὐτῷ τὴν θυγατέρα μου
ἐζήτησεν γὰρ ἀποκτεῖναί με

<span id="011">11</span> καὶ ἐψόγισεν αὐτὸν χάριν τοῦ ἐπιθυμῆσαι αὐτὸν
τῆς βασιλείας αὐτοῦ

<span id="012">12</span> καὶ ἀφελόμενος αὐτοῦ τὴν θυγατέρα ἔδωκεν αὐτὴν
τῷ Δημητρίῳ καὶ ἠλλοιώθη τῷ Ἀλεξάνδρῳ καὶ ἐφάνη ἡ ἔχθρα αὐτῶν

<span id="013">13</span> καὶ εἰσῆλθεν Πτολεμαῖος εἰς Ἀντιόχειαν καὶ
περιέθετο τὸ διάδημα τῆς Ἀσίας καὶ περιέθετο δύο διαδήματα περὶ τὴν
κεφαλὴν αὐτοῦ τὸ τῆς Αἰγύπτου καὶ Ἀσίας

<span id="014">14</span> Ἀλέξανδρος δὲ ὁ βασιλεὺς ἦν ἐν Κιλικίᾳ κατὰ
τοὺς καιροὺς ἐκείνους ὅτι ἀπεστάτουν οἱ ἀπὸ τῶν τόπων ἐκείνων

<span id="015">15</span> καὶ ἤκουσεν Ἀλέξανδρος καὶ ἦλθεν ἐπ᾽ αὐτὸν ἐν
πολέμῳ καὶ ἐξήγαγεν Πτολεμαῖος καὶ ἀπήντησεν αὐτῷ ἐν χειρὶ ἰσχυρᾷ καὶ
ἐτροπώσατο αὐτόν

<span id="016">16</span> καὶ ἔφυγεν Ἀλέξανδρος εἰς τὴν Ἀραβίαν τοῦ
σκεπασθῆναι αὐτὸν ἐκεῖ ὁ δὲ βασιλεὺς Πτολεμαῖος ὑψώθη

<span id="017">17</span> καὶ ἀφεῖλεν Ζαβδιηλ ὁ Ἄραψ τὴν κεφαλὴν
Ἀλεξάνδρου καὶ ἀπέστειλεν τῷ Πτολεμαίῳ

<span id="018">18</span> καὶ ὁ βασιλεὺς Πτολεμαῖος ἀπέθανεν ἐν τῇ ἡμέρᾳ
τῇ τρίτῃ καὶ οἱ ὄντες ἐν τοῖς ὀχυρώμασιν αὐτοῦ ἀπώλοντο ὑπὸ τῶν ἐν τοῖς
ὀχυρώμασιν

<span id="019">19</span> καὶ ἐβασίλευσεν Δημήτριος ἔτους ἑβδόμου καὶ
ἑξηκοστοῦ καὶ ἑκατοστοῦ

<span id="020">20</span> ἐν ταῖς ἡμέραις ἐκείναις συνήγαγεν Ιωναθαν τοὺς
ἐκ τῆς Ιουδαίας τοῦ ἐκπολεμῆσαι τὴν ἄκραν τὴν ἐν Ιερουσαλημ καὶ ἐποίησεν
ἐπ᾽ αὐτὴν μηχανὰς πολλάς

<span id="021">21</span> καὶ ἐπορεύθησάν τινες μισοῦντες τὸ ἔθνος αὐτῶν
ἄνδρες παράνομοι πρὸς τὸν βασιλέα καὶ ἀπήγγειλαν αὐτῷ ὅτι Ιωναθαν
περικάθηται τὴν ἄκραν

<span id="022">22</span> καὶ ἀκούσας ὠργίσθη ὡς δὲ ἤκουσεν εὐθέως
ἀναζεύξας ἦλθεν εἰς Πτολεμαίδα καὶ ἔγραψεν Ιωναθαν τοῦ μὴ περικαθῆσθαι
καὶ τοῦ ἀπαντῆσαι αὐτὸν αὐτῷ συμμίσγειν εἰς Πτολεμαίδα τὴν ταχίστην

<span id="023">23</span> ὡς δὲ ἤκουσεν Ιωναθαν ἐκέλευσεν περικαθῆσθαι
καὶ ἐπέλεξεν τῶν πρεσβυτέρων Ισραηλ καὶ τῶν ἱερέων καὶ ἔδωκεν ἑαυτὸν τῷ
κινδύνῳ

<span id="024">24</span> καὶ λαβὼν ἀργύριον καὶ χρυσίον καὶ ἱματισμὸν
καὶ ἕτερα ξένια πλείονα καὶ ἐπορεύθη πρὸς τὸν βασιλέα εἰς Πτολεμαίδα καὶ
εὗρεν χάριν ἐναντίον αὐτοῦ

<span id="025">25</span> καὶ ἐνετύγχανον κατ᾽ αὐτοῦ τινες ἄνομοι τῶν ἐκ
τοῦ ἔθνους

<span id="026">26</span> καὶ ἐποίησεν αὐτῷ ὁ βασιλεὺς καθὼς ἐποίησαν
αὐτῷ οἱ πρὸ αὐτοῦ καὶ ὕψωσεν αὐτὸν ἐναντίον τῶν φίλων αὐτοῦ πάντων

<span id="027">27</span> καὶ ἔστησεν αὐτῷ τὴν ἀρχιερωσύνην καὶ ὅσα ἄλλα
εἶχεν τίμια τὸ πρότερον καὶ ἐποίησεν αὐτὸν τῶν πρώτων φίλων ἡγεῖσθαι

<span id="028">28</span> καὶ ἠξίωσεν Ιωναθαν τὸν βασιλέα ποιῆσαι τὴν
Ιουδαίαν ἀφορολόγητον καὶ τὰς τρεῖς τοπαρχίας καὶ τὴν Σαμαρῖτιν καὶ
ἐπηγγείλατο αὐτῷ τάλαντα τριακόσια

<span id="029">29</span> καὶ εὐδόκησεν ὁ βασιλεὺς καὶ ἔγραψεν τῷ Ιωναθαν
ἐπιστολὰς περὶ πάντων τούτων ἐχούσας τὸν τρόπον τοῦτον

<span id="030">30</span> βασιλεὺς Δημήτριος Ιωναθαν τῷ ἀδελφῷ χαίρειν
καὶ ἔθνει Ιουδαίων

<span id="031">31</span> τὸ ἀντίγραφον τῆς ἐπιστολῆς ἧς ἐγράψαμεν
Λασθένει τῷ συγγενεῖ ἡμῶν περὶ ὑμῶν γεγράφαμεν καὶ πρὸς ὑμᾶς ὅπως εἰδῆτε

<span id="032">32</span> βασιλεὺς Δημήτριος Λασθένει τῷ πατρὶ χαίρειν

<span id="033">33</span> τῷ ἔθνει τῶν Ιουδαίων φίλοις ἡμῶν καὶ
συντηροῦσιν τὰ πρὸς ἡμᾶς δίκαια ἐκρίναμεν ἀγαθὸν ποιῆσαι χάριν τῆς ἐξ
αὐτῶν εὐνοίας πρὸς ἡμᾶς

<span id="034">34</span> ἑστάκαμεν αὐτοῖς τά τε ὅρια τῆς Ιουδαίας καὶ
τοὺς τρεῖς νομοὺς Αφαιρεμα καὶ Λυδδα καὶ Ραθαμιν προσετέθησαν τῇ Ιουδαίᾳ
ἀπὸ τῆς Σαμαρίτιδος καὶ πάντα τὰ συγκυροῦντα αὐτοῖς πᾶσιν τοῖς
θυσιάζουσιν εἰς Ιεροσόλυμα ἀντὶ τῶν βασιλικῶν ὧν ἐλάμβανεν ὁ βασιλεὺς
παρ᾽ αὐτῶν τὸ πρότερον κατ᾽ ἐνιαυτὸν ἀπὸ τῶν γενημάτων τῆς γῆς καὶ τῶν
ἀκροδρύων

<span id="035">35</span> καὶ τὰ ἄλλα τὰ ἀνήκοντα ἡμῖν ἀπὸ τοῦ νῦν τῶν
δεκατῶν καὶ τῶν τελῶν τῶν ἀνηκόντων ἡμῖν καὶ τὰς τοῦ ἁλὸς λίμνας καὶ
τοὺς ἀνήκοντας ἡμῖν στεφάνους πάντα ἐπαρκέσομεν αὐτοῖς

<span id="036">36</span> καὶ οὐκ ἀθετηθήσεται οὐδὲ ἓν τούτων ἀπὸ τοῦ νῦν
εἰς τὸν ἅπαντα χρόνον

<span id="037">37</span> νῦν οὖν ἐπιμέλεσθε τοῦ ποιῆσαι τούτων
ἀντίγραφον καὶ δοθήτω Ιωναθαν καὶ τεθήτω ἐν τῷ ὄρει τῷ ἁγίῳ ἐν τόπῳ
ἐπισήμῳ

<span id="038">38</span> καὶ εἶδεν Δημήτριος ὁ βασιλεὺς ὅτι ἡσύχασεν ἡ
γῆ ἐνώπιον αὐτοῦ καὶ οὐδὲν αὐτῷ ἀνθειστήκει καὶ ἀπέλυσεν πάσας τὰς
δυνάμεις αὐτοῦ ἕκαστον εἰς τὸν ἴδιον τόπον πλὴν τῶν ξένων δυνάμεων ὧν
ἐξενολόγησεν ἀπὸ τῶν νήσων τῶν ἐθνῶν καὶ ἤχθραναν αὐτῷ πᾶσαι αἱ δυνάμεις
αἱ ἀπὸ τῶν πατέρων

<span id="039">39</span> Τρύφων δὲ ἦν τῶν παρὰ Ἀλεξάνδρου τὸ πρότερον
καὶ εἶδεν ὅτι πᾶσαι αἱ δυνάμεις καταγογγύζουσιν κατὰ τοῦ Δημητρίου καὶ
ἐπορεύθη πρὸς Ιμαλκουε τὸν Ἄραβα ὃς ἔτρεφεν Ἀντίοχον τὸ παιδάριον τὸν
τοῦ Ἀλεξάνδρου

<span id="040">40</span> καὶ προσήδρευεν αὐτῷ ὅπως παραδοῖ αὐτὸν αὐτῷ
ὅπως βασιλεύσῃ ἀντὶ τοῦ πατρὸς αὐτοῦ καὶ ἀπήγγειλεν αὐτῷ ὅσα συνετέλεσεν
ὁ Δημήτριος καὶ τὴν ἔχθραν ἣν ἐχθραίνουσιν αὐτῷ αἱ δυνάμεις αὐτοῦ καὶ
ἔμεινεν ἐκεῖ ἡμέρας πολλάς

<span id="041">41</span> καὶ ἀπέστειλεν Ιωναθαν πρὸς Δημήτριον τὸν
βασιλέα ἵνα ἐκβάλῃ τοὺς ἐκ τῆς ἄκρας ἐξ Ιερουσαλημ καὶ τοὺς ἐν τοῖς
ὀχυρώμασιν ἦσαν γὰρ πολεμοῦντες τὸν Ισραηλ

<span id="042">42</span> καὶ ἀπέστειλεν Δημήτριος πρὸς Ιωναθαν λέγων οὐ
ταῦτα μόνον ποιήσω σοι καὶ τῷ ἔθνει σου ἀλλὰ δόξῃ δοξάσω σε καὶ τὸ ἔθνος
σου ἐὰν εὐκαιρίας τύχω

<span id="043">43</span> νῦν οὖν ὀρθῶς ποιήσεις ἀποστείλας μοι ἄνδρας οἳ
συμμαχήσουσίν μοι ὅτι ἀπέστησαν πᾶσαι αἱ δυνάμεις μου

<span id="044">44</span> καὶ ἀπέστειλεν Ιωναθαν ἄνδρας τρισχιλίους
δυνατοὺς ἰσχύι αὐτῷ εἰς Ἀντιόχειαν καὶ ἦλθον πρὸς τὸν βασιλέα καὶ
ηὐφράνθη ὁ βασιλεὺς ἐπὶ τῇ ἐφόδῳ αὐτῶν

<span id="045">45</span> καὶ ἐπισυνήχθησαν οἱ ἀπὸ τῆς πόλεως εἰς μέσον
τῆς πόλεως εἰς ἀνδρῶν δώδεκα μυριάδας καὶ ἠβούλοντο ἀνελεῖν τὸν βασιλέα

<span id="046">46</span> καὶ ἔφυγεν ὁ βασιλεὺς εἰς τὴν αὐλήν καὶ
κατελάβοντο οἱ ἐκ τῆς πόλεως τὰς διόδους τῆς πόλεως καὶ ἤρξαντο πολεμεῖν

<span id="047">47</span> καὶ ἐκάλεσεν ὁ βασιλεὺς τοὺς Ιουδαίους ἐπὶ
βοήθειαν καὶ ἐπισυνήχθησαν πρὸς αὐτὸν πάντες ἅμα καὶ διεσπάρησαν ἐν τῇ
πόλει καὶ ἀπέκτειναν ἐν τῇ ἡμέρᾳ ἐκείνῃ εἰς μυριάδας δέκα

<span id="048">48</span> καὶ ἐνεπύρισαν τὴν πόλιν καὶ ἔλαβον σκῦλα πολλὰ
ἐν ἐκείνῃ τῇ ἡμέρᾳ καὶ ἔσωσαν τὸν βασιλέα

<span id="049">49</span> καὶ εἶδον οἱ ἀπὸ τῆς πόλεως ὅτι κατεκράτησαν οἱ
Ιουδαῖοι τῆς πόλεως ὡς ἠβούλοντο καὶ ἠσθένησαν ταῖς διανοίαις αὐτῶν καὶ
ἐκέκραξαν πρὸς τὸν βασιλέα μετὰ δεήσεως λέγοντες

<span id="050">50</span> δὸς ἡμῖν δεξιὰς καὶ παυσάσθωσαν οἱ Ιουδαῖοι
πολεμοῦντες ἡμᾶς καὶ τὴν πόλιν

<span id="051">51</span> καὶ ἔρριψαν τὰ ὅπλα καὶ ἐποίησαν εἰρήνην καὶ
ἐδοξάσθησαν οἱ Ιουδαῖοι ἐναντίον τοῦ βασιλέως καὶ ἐνώπιον πάντων τῶν ἐν
τῇ βασιλείᾳ αὐτοῦ καὶ ἐπέστρεψαν εἰς Ιερουσαλημ ἔχοντες σκῦλα πολλά

<span id="052">52</span> καὶ ἐκάθισεν Δημήτριος ὁ βασιλεὺς ἐπὶ θρόνου
τῆς βασιλείας αὐτοῦ καὶ ἡσύχασεν ἡ γῆ ἐνώπιον αὐτοῦ

<span id="053">53</span> καὶ ἐψεύσατο πάντα ὅσα εἶπεν καὶ ἠλλοτριώθη τῷ
Ιωναθαν καὶ οὐκ ἀνταπέδωκεν τὰς εὐνοίας ἃς ἀνταπέδωκεν αὐτῷ καὶ ἔθλιβεν
αὐτὸν σφόδρα

<span id="054">54</span> μετὰ δὲ ταῦτα ἀπέστρεψεν Τρύφων καὶ Ἀντίοχος
μετ᾽ αὐτοῦ παιδάριον νεώτερον καὶ ἐβασίλευσεν καὶ ἐπέθετο διάδημα

<span id="055">55</span> καὶ ἐπισυνήχθησαν πρὸς αὐτὸν πᾶσαι αἱ δυνάμεις
ἃς ἀπεσκοράκισεν Δημήτριος καὶ ἐπολέμησαν πρὸς αὐτόν καὶ ἔφυγεν καὶ
ἐτροπώθη

<span id="056">56</span> καὶ ἔλαβεν Τρύφων τὰ θηρία καὶ κατεκράτησεν τῆς
Ἀντιοχείας

<span id="057">57</span> καὶ ἔγραψεν Ἀντίοχος ὁ νεώτερος Ιωναθη λέγων
ἵστημί σοι τὴν ἀρχιερωσύνην καὶ καθίστημί σε ἐπὶ τῶν τεσσάρων νομῶν καὶ
εἶναί σε τῶν φίλων τοῦ βασιλέως

<span id="058">58</span> καὶ ἀπέστειλεν αὐτῷ χρυσώματα καὶ διακονίαν καὶ
ἔδωκεν αὐτῷ ἐξουσίαν πίνειν ἐν χρυσώμασιν καὶ εἶναι ἐν πορφύρᾳ καὶ ἔχειν
πόρπην χρυσῆν

<span id="059">59</span> καὶ Σιμωνα τὸν ἀδελφὸν αὐτοῦ κατέστησεν
στρατηγὸν ἀπὸ τῆς κλίμακος Τύρου ἕως τῶν ὁρίων Αἰγύπτου

<span id="060">60</span> καὶ ἐξῆλθεν Ιωναθαν καὶ διεπορεύετο πέραν τοῦ
ποταμοῦ καὶ ἐν ταῖς πόλεσιν καὶ ἠθροίσθησαν πρὸς αὐτὸν πᾶσα δύναμις
Συρίας εἰς συμμαχίαν καὶ ἦλθεν εἰς Ἀσκαλῶνα καὶ ἀπήντησαν αὐτῷ οἱ ἐκ τῆς
πόλεως ἐνδόξως

<span id="061">61</span> καὶ ἀπῆλθεν ἐκεῖθεν εἰς Γάζαν καὶ ἀπέκλεισαν οἱ
ἀπὸ Γάζης καὶ περιεκάθισεν περὶ αὐτὴν καὶ ἐνεπύρισεν τὰ περιπόλια αὐτῆς
ἐν πυρὶ καὶ ἐσκύλευσεν αὐτά

<span id="062">62</span> καὶ ἠξίωσαν οἱ ἀπὸ Γάζης Ιωναθαν καὶ ἔδωκεν
αὐτοῖς δεξιὰς καὶ ἔλαβεν τοὺς υἱοὺς τῶν ἀρχόντων αὐτῶν εἰς ὅμηρα καὶ
ἐξαπέστειλεν αὐτοὺς εἰς Ιερουσαλημ καὶ διῆλθεν τὴν χώραν ἕως Δαμασκοῦ

<span id="063">63</span> καὶ ἤκουσεν Ιωναθαν ὅτι παρῆσαν οἱ ἄρχοντες
Δημητρίου εἰς Κηδες τὴν ἐν τῇ Γαλιλαίᾳ μετὰ δυνάμεως πολλῆς βουλόμενοι
μεταστῆσαι αὐτὸν τῆς χρείας

<span id="064">64</span> καὶ συνήντησεν αὐτοῖς τὸν δὲ ἀδελφὸν αὐτοῦ
Σιμωνα κατέλιπεν ἐν τῇ χώρᾳ

<span id="065">65</span> καὶ παρενέβαλεν Σιμων ἐπὶ Βαιθσουρα καὶ
ἐπολέμει αὐτὴν ἡμέρας πολλὰς καὶ συνέκλεισεν αὐτήν

<span id="066">66</span> καὶ ἠξίωσαν αὐτὸν τοῦ δεξιὰς λαβεῖν καὶ ἔδωκεν
αὐτοῖς καὶ ἐξέβαλεν αὐτοὺς ἐκεῖθεν καὶ κατελάβετο τὴν πόλιν καὶ ἔθετο
ἐπ᾽ αὐτὴν φρουράν

<span id="067">67</span> καὶ Ιωναθαν καὶ ἡ παρεμβολὴ αὐτοῦ παρενέβαλον
ἐπὶ τὸ ὕδωρ τοῦ Γεννησαρ καὶ ὤρθρισαν τὸ πρωὶ εἰς τὸ πεδίον Ασωρ

<span id="068">68</span> καὶ ἰδοὺ ἡ παρεμβολὴ ἀλλοφύλων ἀπήντα αὐτῷ ἐν
τῷ πεδίῳ καὶ ἐξέβαλον ἔνεδρον ἐπ᾽ αὐτὸν ἐν τοῖς ὄρεσιν αὐτοὶ δὲ
ἀπήντησαν ἐξ ἐναντίας

<span id="069">69</span> τὰ δὲ ἔνεδρα ἐξανέστησαν ἐκ τῶν τόπων αὐτῶν καὶ
συνῆψαν πόλεμον

<span id="070">70</span> καὶ ἔφυγον οἱ παρὰ Ιωναθου πάντες οὐδὲ εἷς
κατελείφθη ἀπ᾽ αὐτῶν πλὴν Ματταθιας ὁ τοῦ Αψαλωμου καὶ Ιουδας ὁ τοῦ
Χαλφι ἄρχοντες τῆς στρατιᾶς τῶν δυνάμεων

<span id="071">71</span> καὶ διέρρηξεν Ιωναθαν τὰ ἱμάτια αὐτοῦ καὶ
ἐπέθετο γῆν ἐπὶ τὴν κεφαλὴν αὐτοῦ καὶ προσηύξατο

<span id="072">72</span> καὶ ὑπέστρεψεν πρὸς αὐτοὺς πολέμῳ καὶ
ἐτροπώσατο αὐτούς καὶ ἔφυγον

<span id="073">73</span> καὶ εἶδον οἱ φεύγοντες παρ᾽ αὐτοῦ καὶ
ἐπέστρεψαν ἐπ᾽ αὐτὸν καὶ ἐδίωκον μετ᾽ αὐτοῦ ἕως Κεδες ἕως τῆς παρεμβολῆς
αὐτῶν καὶ παρενέβαλον ἐκεῖ

<span id="074">74</span> καὶ ἔπεσον ἐκ τῶν ἀλλοφύλων ἐν τῇ ἡμέρᾳ ἐκείνῃ
εἰς ἄνδρας τρισχιλίους καὶ ἐπέστρεψεν Ιωναθαν εἰς Ιερουσαλημ

------------------------------------------------------------------------

[Next: 1 Macabees Chapter 12](ma1012)
