[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer028)  [KJV](../kjv/jer028)  [Tan](../tan/jer028) 
[Vul](../vul/jer028)   
  
[Jeremiah Index](jer)  
  [Previous](jer027)  [Next](jer029) 

------------------------------------------------------------------------

### Septuagint: Jeremiah Chapter 28

<span id="001">1</span> τάδε λέγει κύριος ἰδοὺ ἐγὼ ἐξεγείρω ἐπὶ Βαβυλῶνα
καὶ ἐπὶ τοὺς κατοικοῦντας Χαλδαίους ἄνεμον καύσωνα διαφθείροντα

<span id="002">2</span> καὶ ἐξαποστελῶ εἰς Βαβυλῶνα ὑβριστάς καὶ
καθυβρίσουσιν αὐτὴν καὶ λυμανοῦνται τὴν γῆν αὐτῆς οὐαὶ ἐπὶ Βαβυλῶνα
κυκλόθεν ἐν ἡμέρᾳ κακώσεως αὐτῆς

<span id="003">3</span> ἐπ᾽ αὐτὴν τεινέτω ὁ τείνων τὸ τόξον αὐτοῦ καὶ
περιθέσθω ᾧ ἐστιν ὅπλα αὐτῷ καὶ μὴ φείσησθε ἐπὶ νεανίσκους αὐτῆς καὶ
ἀφανίσατε πᾶσαν τὴν δύναμιν αὐτῆς

<span id="004">4</span> καὶ πεσοῦνται τραυματίαι ἐν γῇ Χαλδαίων καὶ
κατακεκεντημένοι ἔξωθεν αὐτῆς

<span id="005">5</span> διότι οὐκ ἐχήρευσεν Ισραηλ καὶ Ιουδας ἀπὸ θεοῦ
αὐτῶν ἀπὸ κυρίου παντοκράτορος ὅτι ἡ γῆ αὐτῶν ἐπλήσθη ἀδικίας ἀπὸ τῶν
ἁγίων Ισραηλ

<span id="006">6</span> φεύγετε ἐκ μέσου Βαβυλῶνος καὶ ἀνασῴζετε ἕκαστος
τὴν ψυχὴν αὐτοῦ καὶ μὴ ἀπορριφῆτε ἐν τῇ ἀδικίᾳ αὐτῆς ὅτι καιρὸς
ἐκδικήσεως αὐτῆς ἐστιν παρὰ κυρίου ἀνταπόδομα αὐτὸς ἀνταποδίδωσιν αὐτῇ

<span id="007">7</span> ποτήριον χρυσοῦν Βαβυλὼν ἐν χειρὶ κυρίου
μεθύσκον πᾶσαν τὴν γῆν ἀπὸ τοῦ οἴνου αὐτῆς ἐπίοσαν ἔθνη διὰ τοῦτο
ἐσαλεύθησαν

<span id="008">8</span> καὶ ἄφνω ἔπεσεν Βαβυλὼν καὶ συνετρίβη θρηνεῖτε
αὐτήν λάβετε ῥητίνην τῇ διαφθορᾷ αὐτῆς εἴ πως ἰαθήσεται

<span id="009">9</span> ἰατρεύσαμεν τὴν Βαβυλῶνα καὶ οὐκ ἰάθη
ἐγκαταλίπωμεν αὐτὴν καὶ ἀπέλθωμεν ἕκαστος εἰς τὴν γῆν αὐτοῦ ὅτι ἤγγισεν
εἰς οὐρανὸν τὸ κρίμα αὐτῆς ἐξῆρεν ἕως τῶν ἄστρων

<span id="010">10</span> ἐξήνεγκεν κύριος τὸ κρίμα αὐτοῦ δεῦτε καὶ
ἀναγγείλωμεν εἰς Σιων τὰ ἔργα κυρίου θεοῦ ἡμῶν

<span id="011">11</span> παρασκευάζετε τὰ τοξεύματα πληροῦτε τὰς
φαρέτρας ἤγειρεν κύριος τὸ πνεῦμα βασιλέως Μήδων ὅτι εἰς Βαβυλῶνα ἡ ὀργὴ
αὐτοῦ τοῦ ἐξολεθρεῦσαι αὐτήν ὅτι ἐκδίκησις κυρίου ἐστίν ἐκδίκησις λαοῦ
αὐτοῦ ἐστιν

<span id="012">12</span> ἐπὶ τειχέων Βαβυλῶνος ἄρατε σημεῖον ἐπιστήσατε
φαρέτρας ἐγείρατε φυλακάς ἑτοιμάσατε ὅπλα ὅτι ἐνεχείρησεν καὶ ποιήσει
κύριος ἃ ἐλάλησεν ἐπὶ τοὺς κατοικοῦντας Βαβυλῶνα

<span id="013">13</span> κατασκηνοῦντας ἐφ᾽ ὕδασι πολλοῖς καὶ ἐπὶ πλήθει
θησαυρῶν αὐτῆς ἥκει τὸ πέρας σου ἀληθῶς εἰς τὰ σπλάγχα σου

<span id="014">14</span> ὅτι ὤμοσεν κύριος κατὰ τοῦ βραχίονος αὐτοῦ
διότι πληρώσω σε ἀνθρώπων ὡσεὶ ἀκρίδων καὶ φθέγξονται ἐπὶ σὲ οἱ
καταβαίνοντες

<span id="015">15</span> ποιῶν γῆν ἐν τῇ ἰσχύι αὐτοῦ ἑτοιμάζων
οἰκουμένην ἐν τῇ σοφίᾳ αὐτοῦ ἐν τῇ συνέσει αὐτοῦ ἐξέτεινεν τὸν οὐρανόν

<span id="016">16</span> εἰς φωνὴν ἔθετο ἦχος ὕδατος ἐν τῷ οὐρανῷ καὶ
ἀνήγαγεν νεφέλας ἀπ᾽ ἐσχάτου τῆς γῆς ἀστραπὰς εἰς ὑετὸν ἐποίησεν καὶ
ἐξήγαγεν φῶς ἐκ θησαυρῶν αὐτοῦ

<span id="017">17</span> ἐμωράνθη πᾶς ἄνθρωπος ἀπὸ γνώσεως κατῃσχύνθη
πᾶς χρυσοχόος ἀπὸ τῶν γλυπτῶν αὐτοῦ ὅτι ψευδῆ ἐχώνευσαν οὐκ ἔστιν πνεῦμα
ἐν αὐτοῖς

<span id="018">18</span> μάταιά ἐστιν ἔργα μεμωκημένα ἐν καιρῷ
ἐπισκέψεως αὐτῶν ἀπολοῦνται

<span id="019">19</span> οὐ τοιαύτη μερὶς τῷ Ιακωβ ὅτι ὁ πλάσας τὰ πάντα
αὐτός ἐστιν κληρονομία αὐτοῦ κύριος ὄνομα αὐτῷ

<span id="020">20</span> διασκορπίζεις σύ μοι σκεύη πολέμου καὶ
διασκορπιῶ ἐν σοὶ ἔθνη καὶ ἐξαρῶ ἐκ σοῦ βασιλεῖς

<span id="021">21</span> καὶ διασκορπιῶ ἐν σοὶ ἵππον καὶ ἀναβάτην αὐτοῦ
καὶ διασκορπιῶ ἐν σοὶ ἅρματα καὶ ἀναβάτας αὐτῶν

<span id="022">22</span> καὶ διασκορπιῶ ἐν σοὶ νεανίσκον καὶ παρθένον
καὶ διασκορπιῶ ἐν σοὶ ἄνδρα καὶ γυναῖκα

<span id="023">23</span> καὶ διασκορπιῶ ἐν σοὶ ποιμένα καὶ τὸ ποίμνιον
αὐτοῦ καὶ διασκορπιῶ ἐν σοὶ γεωργὸν καὶ τὸ γεώργιον αὐτοῦ καὶ διασκορπιῶ
ἐν σοὶ ἡγεμόνας καὶ στρατηγούς σου

<span id="024">24</span> καὶ ἀνταποδώσω τῇ Βαβυλῶνι καὶ πᾶσι τοῖς
κατοικοῦσι Χαλδαίοις πάσας τὰς κακίας αὐτῶν ἃς ἐποίησαν ἐπὶ Σιων κατ᾽
ὀφθαλμοὺς ὑμῶν λέγει κύριος

<span id="025">25</span> ἰδοὺ ἐγὼ πρὸς σέ τὸ ὄρος τὸ διεφθαρμένον τὸ
διαφθεῖρον πᾶσαν τὴν γῆν καὶ ἐκτενῶ τὴν χεῖρά μου ἐπὶ σὲ καὶ κατακυλιῶ
σε ἀπὸ τῶν πετρῶν καὶ δώσω σε ὡς ὄρος ἐμπεπυρισμένον

<span id="026">26</span> καὶ οὐ μὴ λάβωσιν ἀπὸ σοῦ λίθον εἰς γωνίαν καὶ
λίθον εἰς θεμέλιον ὅτι εἰς ἀφανισμὸν εἰς τὸν αἰῶνα ἔσῃ λέγει κύριος

<span id="027">27</span> ἄρατε σημεῖον ἐπὶ τῆς γῆς σαλπίσατε ἐν ἔθνεσιν
σάλπιγγι ἁγιάσατε ἐπ᾽ αὐτὴν ἔθνη παραγγείλατε ἐπ᾽ αὐτὴν βασιλείαις
Αραρατ παρ᾽ ἐμοῦ καὶ τοῖς Ασχαναζαίοις ἐπιστήσατε ἐπ᾽ αὐτὴν βελοστάσεις
ἀναβιβάσατε ἐπ᾽ αὐτὴν ἵππον ὡς ἀκρίδων πλῆθος

<span id="028">28</span> ἁγιάσατε ἐπ᾽ αὐτὴν ἔθνη τὸν βασιλέα τῶν Μήδων
καὶ πάσης τῆς γῆς τοὺς ἡγουμένους αὐτοῦ καὶ πάντας τοὺς στρατηγοὺς αὐτοῦ

<span id="029">29</span> ἐσείσθη ἡ γῆ καὶ ἐπόνεσεν διότι ἐξανέστη ἐπὶ
Βαβυλῶνα λογισμὸς κυρίου τοῦ θεῖναι τὴν γῆν Βαβυλῶνος εἰς ἀφανισμὸν καὶ
μὴ κατοικεῖσθαι αὐτήν

<span id="030">30</span> ἐξέλιπεν μαχητὴς Βαβυλῶνος τοῦ πολεμεῖν
καθήσονται ἐκεῖ ἐν περιοχῇ ἐθραύσθη ἡ δυναστεία αὐτῶν ἐγενήθησαν ὡσεὶ
γυναῖκες ἐνεπυρίσθη τὰ σκηνώματα αὐτῆς συνετρίβησαν οἱ μοχλοὶ αὐτῆς

<span id="031">31</span> διώκων εἰς ἀπάντησιν διώκοντος διώξεται καὶ
ἀναγγέλλων εἰς ἀπάντησιν ἀναγγέλλοντος τοῦ ἀναγγεῖλαι τῷ βασιλεῖ
Βαβυλῶνος ὅτι ἑάλωκεν ἡ πόλις αὐτοῦ

<span id="032">32</span> ἀπ᾽ ἐσχάτου τῶν διαβάσεων αὐτοῦ ἐλήμφθησαν καὶ
τὰ συστέματα αὐτῶν ἐνέπρησαν ἐν πυρί καὶ ἄνδρες αὐτοῦ οἱ πολεμισταὶ
ἐξέρχονται

<span id="033">33</span> διότι τάδε λέγει κύριος οἶκοι βασιλέως
Βαβυλῶνος ὡς ἅλων ὥριμος ἀλοηθήσονται ἔτι μικρὸν καὶ ἥξει ὁ ἄμητος αὐτῆς

<span id="034">34</span> κατέφαγέν με ἐμερίσατό με κατέλαβέν με σκεῦος
λεπτὸν Ναβουχοδονοσορ βασιλεὺς Βαβυλῶνος κατέπιέν με ὡς δράκων ἔπλησεν
τὴν κοιλίαν αὐτοῦ ἀπὸ τῆς τρυφῆς μου ἐξῶσέν με

<span id="035">35</span> οἱ μόχθοι μου καὶ αἱ ταλαιπωρίαι μου εἰς
Βαβυλῶνα ἐρεῖ κατοικοῦσα Σιων καὶ τὸ αἷμά μου ἐπὶ τοὺς κατοικοῦντας
Χαλδαίους ἐρεῖ Ιερουσαλημ

<span id="036">36</span> διὰ τοῦτο τάδε λέγει κύριος ἰδοὺ ἐγὼ κρινῶ τὴν
ἀντίδικόν σου καὶ ἐκδικήσω τὴν ἐκδίκησίν σου καὶ ἐρημώσω τὴν θάλασσαν
αὐτῆς καὶ ξηρανῶ τὴν πηγὴν αὐτῆς

<span id="037">37</span> καὶ ἔσται Βαβυλὼν εἰς ἀφανισμὸν καὶ οὐ
κατοικηθήσεται

<span id="038">38</span> ἅμα ὡς λέοντες ἐξηγέρθησαν καὶ ὡς σκύμνοι
λεόντων

<span id="039">39</span> ἐν τῇ θερμασίᾳ αὐτῶν δώσω πότημα αὐτοῖς καὶ
μεθύσω αὐτούς ὅπως καρωθῶσιν καὶ ὑπνώσωσιν ὕπνον αἰώνιον καὶ οὐ μὴ
ἐγερθῶσι λέγει κύριος

<span id="040">40</span> καταβιβάσω αὐτοὺς ὡς ἄρνας εἰς σφαγὴν καὶ ὡς
κριοὺς μετ᾽ ἐρίφων

<span id="041">41</span> πῶς ἑάλω καὶ ἐθηρεύθη τὸ καύχημα πάσης τῆς γῆς
πῶς ἐγένετο Βαβυλὼν εἰς ἀφανισμὸν ἐν τοῖς ἔθνεσιν

<span id="042">42</span> ἀνέβη ἐπὶ Βαβυλῶνα ἡ θάλασσα ἐν ἤχῳ κυμάτων
αὐτῆς καὶ κατεκαλύφθη

<span id="043">43</span> ἐγενήθησαν αἱ πόλεις αὐτῆς γῆ ἄνυδρος καὶ
ἄβατος οὐ κατοικήσει ἐν αὐτῇ οὐδὲ εἷς οὐδὲ μὴ καταλύσῃ ἐν αὐτῇ υἱὸς
ἀνθρώπου

<span id="044">44</span> καὶ ἐκδικήσω ἐπὶ Βαβυλῶνα καὶ ἐξοίσω ἃ κατέπιεν
ἐκ τοῦ στόματος αὐτῆς καὶ οὐ μὴ συναχθῶσιν πρὸς αὐτὴν ἔτι τὰ ἔθνη

<span id="049">49</span> καὶ ἐν Βαβυλῶνι πεσοῦνται τραυματίαι πάσης τῆς
γῆς

<span id="050">50</span> ἀνασῳζόμενοι ἐκ γῆς πορεύεσθε καὶ μὴ ἵστασθε οἱ
μακρόθεν μνήσθητε τοῦ κυρίου καὶ Ιερουσαλημ ἀναβήτω ἐπὶ τὴν καρδίαν ὑμῶν

<span id="051">51</span> ᾐσχύνθημεν ὅτι ἠκούσαμεν ὀνειδισμὸν ἡμῶν
κατεκάλυψεν ἀτιμία τὸ πρόσωπον ἡμῶν εἰσῆλθον ἀλλογενεῖς εἰς τὰ ἅγια ἡμῶν
εἰς οἶκον κυρίου

<span id="052">52</span> διὰ τοῦτο ἰδοὺ ἡμέραι ἔρχονται λέγει κύριος καὶ
ἐκδικήσω ἐπὶ τὰ γλυπτὰ αὐτῆς καὶ ἐν πάσῃ τῇ γῇ αὐτῆς πεσοῦνται
τραυματίαι

<span id="053">53</span> ὅτι ἐὰν ἀναβῇ Βαβυλὼν ὡς ὁ οὐρανὸς καὶ ὅτι ἐὰν
ὀχυρώσῃ ὕψος ἰσχύος αὐτῆς παρ᾽ ἐμοῦ ἥξουσιν ἐξολεθρεύοντες αὐτήν λέγει
κύριος

<span id="054">54</span> φωνὴ κραυγῆς ἐν Βαβυλῶνι καὶ συντριβὴ μεγάλη ἐν
γῇ Χαλδαίων

<span id="055">55</span> ὅτι ἐξωλέθρευσεν κύριος τὴν Βαβυλῶνα καὶ
ἀπώλεσεν ἀπ᾽ αὐτῆς φωνὴν μεγάλην ἠχοῦσαν ὡς ὕδατα πολλά ἔδωκεν εἰς
ὄλεθρον φωνὴν αὐτῆς

<span id="056">56</span> ὅτι ἦλθεν ἐπὶ Βαβυλῶνα ταλαιπωρία ἑάλωσαν οἱ
μαχηταὶ αὐτῆς ἐπτόηται τὸ τόξον αὐτῶν ὅτι θεὸς ἀνταποδίδωσιν αὐτοῖς
κύριος ἀνταποδίδωσιν αὐτῇ τὴν ἀνταπόδοσιν

<span id="057">57</span> καὶ μεθύσει μέθῃ τοὺς ἡγεμόνας αὐτῆς καὶ τοὺς
σοφοὺς αὐτῆς καὶ τοὺς στρατηγοὺς αὐτῆς λέγει ὁ βασιλεύς κύριος
παντοκράτωρ ὄνομα αὐτῷ

<span id="058">58</span> τάδε λέγει κύριος τεῖχος Βαβυλῶνος ἐπλατύνθη
κατασκαπτόμενον κατασκαφήσεται καὶ αἱ πύλαι αὐτῆς αἱ ὑψηλαὶ
ἐμπυρισθήσονται καὶ οὐ κοπιάσουσιν λαοὶ εἰς κενόν καὶ ἔθνη ἐν ἀρχῇ
ἐκλείψουσιν

<span id="059">59</span> ὁ λόγος ὃν ἐνετείλατο κύριος Ιερεμια τῷ προφήτῃ
εἰπεῖν τῷ Σαραια υἱῷ Νηριου υἱοῦ Μαασαιου ὅτε ἐπορεύετο παρὰ Σεδεκιου
βασιλέως Ιουδα εἰς Βαβυλῶνα ἐν τῷ ἔτει τῷ τετάρτῳ τῆς βασιλείας αὐτοῦ
καὶ Σαραιας ἄρχων δώρων

<span id="060">60</span> καὶ ἔγραψεν Ιερεμιας πάντα τὰ κακά ἃ ἥξει ἐπὶ
Βαβυλῶνα ἐν βιβλίῳ ἑνί πάντας τοὺς λόγους τούτους τοὺς γεγραμμένους ἐπὶ
Βαβυλῶνα

<span id="061">61</span> καὶ εἶπεν Ιερεμιας πρὸς Σαραιαν ὅταν ἔλθῃς εἰς
Βαβυλῶνα καὶ ὄψῃ καὶ ἀναγνώσῃ πάντας τοὺς λόγους τούτους

<span id="062">62</span> καὶ ἐρεῖς κύριε κύριε σὺ ἐλάλησας ἐπὶ τὸν τόπον
τοῦτον τοῦ ἐξολεθρεῦσαι αὐτὸν καὶ τοῦ μὴ εἶναι ἐν αὐτῷ κατοικοῦντας ἀπὸ
ἀνθρώπου ἕως κτήνους ὅτι ἀφανισμὸς εἰς τὸν αἰῶνα ἔσται

<span id="063">63</span> καὶ ἔσται ὅταν παύσῃ τοῦ ἀναγινώσκειν τὸ
βιβλίον τοῦτο καὶ ἐπιδήσεις ἐπ᾽ αὐτὸ λίθον καὶ ῥίψεις αὐτὸ εἰς μέσον τοῦ
Εὐφράτου

<span id="064">64</span> καὶ ἐρεῖς οὕτως καταδύσεται Βαβυλὼν καὶ οὐ μὴ
ἀναστῇ ἀπὸ προσώπου τῶν κακῶν ὧν ἐγὼ ἐπάγω ἐπ᾽ αὐτήν

------------------------------------------------------------------------

[Next: Jeremiah Chapter 29](jer029)
