[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma3006)   
  
[3 Macabees Index](ma3)  
  [Previous](ma3005)  [Next](ma3007) 

------------------------------------------------------------------------

### Septuagint: 3 Macabees Chapter 6

<span id="001">1</span> Ελεαζαρος δέ τις ἀνὴρ ἐπίσημος τῶν ἀπὸ τῆς χώρας
ἱερέων ἐν πρεσβείῳ τὴν ἡλικίαν ἤδη λελογχὼς καὶ πάσῃ τῇ κατὰ τὸν βίον
ἀρετῇ κεκοσμημένος τοὺς περὶ αὐτὸν καταστείλας πρεσβυτέρους ἐπικαλεῖσθαι
τὸν ἅγιον θεὸν προσηύξατο τάδε

<span id="002">2</span> βασιλεῦ μεγαλοκράτωρ ὕψιστε παντοκράτωρ θεὲ τὴν
πᾶσαν διακυβερνῶν ἐν οἰκτιρμοῖς κτίσιν

<span id="003">3</span> ἔπιδε ἐπὶ Αβρααμ σπέρμα ἐπὶ ἡγιασμένου τέκνα
Ιακωβ μερίδος ἡγιασμένης σου λαὸν ἐν ξένῃ γῇ ξένον ἀδίκως ἀπολλύμενον
πάτερ

<span id="004">4</span> σὺ Φαραω πληθύνοντα ἅρμασιν τὸν πρὶν Αἰγύπτου
ταύτης δυνάστην ἐπαρθέντα ἀνόμῳ θράσει καὶ γλώσσῃ μεγαλορρήμονι σὺν τῇ
ὑπερηφάνῳ στρατιᾷ ποντοβρόχους ἀπώλεσας φέγγος ἐπιφάνας ἐλέους Ισραηλ
γένει

<span id="005">5</span> σὺ τὸν ἀναριθμήτοις δυνάμεσιν γαυρωθέντα
Σενναχηριμ βαρὺν Ἀσσυρίων βασιλέα δόρατι τὴν πᾶσαν ὑποχείριον ἤδη
λαβόντα γῆν καὶ μετεωρισθέντα ἐπὶ τὴν ἁγίαν σου πόλιν βαρέα λαλοῦντα
κόμπῳ καὶ θράσει σύ δέσποτα ἔθραυσας ἔκδηλον δεικνὺς ἔθνεσιν πολλοῖς τὸ
σὸν κράτος

<span id="006">6</span> σὺ τοὺς κατὰ τὴν Βαβυλωνίαν τρεῖς ἑταίρους πυρὶ
τὴν ψυχὴν αὐθαιρέτως δεδωκότας εἰς τὸ μὴ λατρεῦσαι τοῖς κενοῖς διάπυρον
δροσίσας κάμινον ἐρρύσω μέχρι τριχὸς ἀπημάντους φλόγα πᾶσιν ἐπιπέμψας
τοῖς ὑπεναντίοις

<span id="007">7</span> σὺ τὸν διαβολαῖς φθόνου λέουσι κατὰ γῆς ῥιφέντα
θηρσὶν βορὰν Δανιηλ εἰς φῶς ἀνήγαγες ἀσινῆ

<span id="008">8</span> τόν τε βυθοτρεφοῦς ἐν γαστρὶ κήτους Ιωναν
τηκόμενον ἀφιδὼν ἀπήμαντον πᾶσιν οἰκείοις ἀνέδειξας πάτερ

<span id="009">9</span> καὶ νῦν μίσυβρι πολυέλεε τῶν ὅλων σκεπαστά τὸ
τάχος ἐπιφάνηθι τοῖς ἀπὸ Ισραηλ γένους ὑπὸ ἐβδελυγμένων ἀνόμων ἐθνῶν
ὑβριζομένοις

<span id="010">10</span> εἰ δὲ ἀσεβείαις κατὰ τὴν ἀποικίαν ὁ βίος ἡμῶν
ἐνέσχηται ῥυσάμενος ἡμᾶς ἀπὸ ἐχθρῶν χειρός ᾧ προαιρῇ δέσποτα ἀπόλεσον
ἡμᾶς μόρῳ

<span id="011">11</span> μὴ τοῖς ματαίοις οἱ ματαιόφρονες εὐλογησάτωσαν
ἐπὶ τῇ τῶν ἠγαπημένων σου ἀπωλείᾳ λέγοντες οὐδὲ ὁ θεὸς αὐτῶν ἐρρύσατο
αὐτούς

<span id="012">12</span> σὺ δέ ὁ πᾶσαν ἀλκὴν καὶ δυναστείαν ἔχων ἅπασαν
αἰώνιε νῦν ἔπιδε ἐλέησον ἡμᾶς τοὺς καθ᾽ ὕβριν ἀνόμων ἀλόγιστον ἐκ τοῦ
ζῆν μεθισταμένους ἐν ἐπιβούλων τρόπῳ

<span id="013">13</span> πτηξάτω δὲ ἔθνη σὴν δύναμιν ἀνίκητον σήμερον
ἔντιμε δύναμιν ἔχων ἐπὶ σωτηρίᾳ Ιακωβ γένους

<span id="014">14</span> ἱκετεύει σε τὸ πᾶν πλῆθος τῶν νηπίων καὶ οἱ
τούτων γονεῖς μετὰ δακρύων

<span id="015">15</span> δειχθήτω πᾶσιν ἔθνεσιν ὅτι μεθ᾽ ἡμῶν εἶ κύριε
καὶ οὐκ ἀπέστρεψας τὸ πρόσωπόν σου ἀφ᾽ ἡμῶν ἀλλὰ καθὼς εἶπας ὅτι οὐδὲ ἐν
τῇ γῇ τῶν ἐχθρῶν αὐτῶν ὄντων ὑπερεῖδον αὐτούς οὕτως ἐπιτέλεσον κύριε

<span id="016">16</span> τοῦ δὲ Ελεαζαρου λήγοντος ἄρτι τῆς προσευχῆς ὁ
βασιλεὺς σὺν τοῖς θηρίοις καὶ παντὶ τῷ τῆς δυνάμεως φρυάγματι κατὰ τὸν
ἱππόδρομον παρῆγεν

<span id="017">17</span> καὶ θεωρήσαντες οἱ Ιουδαῖοι μέγα εἰς οὐρανὸν
ἀνέκραξαν ὥστε καὶ τοὺς παρακειμένους αὐλῶνας συνηχήσαντας ἀκατάσχετον
πτόην ποιῆσαι παντὶ τῷ στρατοπέδῳ

<span id="018">18</span> τότε ὁ μεγαλόδοξος παντοκράτωρ καὶ ἀληθινὸς
θεὸς ἐπιφάνας τὸ ἅγιον αὐτοῦ πρόσωπον ἠνέῳξεν τὰς οὐρανίους πύλας ἐξ ὧν
δεδοξασμένοι δύο φοβεροειδεῖς ἄγγελοι κατέβησαν φανεροὶ πᾶσιν πλὴν τοῖς
Ιουδαίοις

<span id="019">19</span> καὶ ἀντέστησαν καὶ τὴν δύναμιν τῶν ὑπεναντίων
ἐπλήρωσαν ταραχῆς καὶ δειλίας καὶ ἀκινήτοις ἔδησαν πέδαις

<span id="020">20</span> καὶ ὑπόφρικον καὶ τὸ τοῦ βασιλέως σῶμα ἐγενήθη
καὶ λήθη τὸ θράσος αὐτοῦ τὸ βαρύθυμον ἔλαβεν

<span id="021">21</span> καὶ ἀπέστρεψαν τὰ θηρία ἐπὶ τὰς συνεπομένας
ἐνόπλους δυνάμεις καὶ κατεπάτουν αὐτὰς καὶ ὠλέθρευον

<span id="022">22</span> καὶ μετεστράφη τοῦ βασιλέως ἡ ὀργὴ εἰς οἶκτον
καὶ δάκρυα ὑπὲρ τῶν ἔμπροσθεν αὐτῷ μεμηχανευμένων

<span id="023">23</span> ἀκούσας γὰρ τῆς κραυγῆς καὶ συνιδὼν πρηνεῖς
ἅπαντας εἰς τὴν ἀπώλειαν δακρύσας μετ᾽ ὀργῆς τοῖς φίλοις διηπειλεῖτο
λέγων

<span id="024">24</span> παραβασιλεύετε καὶ τυράννους ὑπερβεβήκατε
ὠμότητι καὶ ἐμὲ αὐτὸν τὸν ὑμῶν εὐεργέτην ἐπιχειρεῖτε τῆς ἀρχῆς ἤδη καὶ
τοῦ πνεύματος μεθιστᾶν λάθρᾳ μηχανώμενοι τὰ μὴ συμφέροντα τῇ βασιλείᾳ

<span id="025">25</span> τίς τοὺς κρατήσαντας ἡμῶν ἐν πίστει τὰ τῆς
χώρας ὀχυρώματα τῆς οἰκίας ἀποστήσας ἕκαστον ἀλόγως ἤθροισεν ἐνθάδε

<span id="026">26</span> τίς τοὺς ἐξ ἀρχῆς εὐνοίᾳ πρὸς ἡμᾶς κατὰ πάντα
διαφέροντας πάντων ἐθνῶν καὶ τοὺς χειρίστους πλεονάκις ἀνθρώπων
ἐπιδεδεγμένους κινδύνους οὕτως ἀθέσμως περιέβαλεν αἰκίαις

<span id="027">27</span> λύσατε ἐκλύσατε ἄδικα δεσμά εἰς τὰ ἴδια μετ᾽
εἰρήνης ἐξαποστείλατε τὰ προπεπραγμένα παραιτησάμενοι

<span id="028">28</span> ἀπολύσατε τοὺς υἱοὺς τοῦ παντοκράτορος
ἐπουρανίου θεοῦ ζῶντος ὃς ἀφ᾽ ἡμετέρων μέχρι τοῦ νῦν προγόνων
ἀπαραπόδιστον μετὰ δόξης εὐστάθειαν παρέχει τοῖς ἡμετέροις πράγμασιν

<span id="029">29</span> ὁ μὲν οὖν ταῦτα ἔλεξεν οἱ δὲ ἐν ἀμερεῖ χρόνῳ
λυθέντες τὸν ἅγιον σωτῆρα θεὸν αὐτῶν εὐλόγουν ἄρτι τὸν θάνατον
ἐκπεφευγότες

<span id="030">30</span> εἶτα ὁ βασιλεὺς εἰς τὴν πόλιν ἀπαλλαγεὶς τὸν
ἐπὶ τῶν προσόδων προσκαλεσάμενος ἐκέλευσεν οἴνους τε καὶ τὰ λοιπὰ πρὸς
εὐωχίαν ἐπιτήδεια τοῖς Ιουδαίοις χορηγεῖν ἐπὶ ἡμέρας ἑπτὰ κρίνας αὐτοὺς
ἐν ᾧ τόπῳ ἔδοξαν τὸν ὄλεθρον ἀναλαμβάνειν ἐν τούτῳ ἐν εὐφροσύνῃ πάσῃ
σωτήρια ἀγαγεῖν

<span id="031">31</span> τότε οἱ τὸ πρὶν ἐπονείδιστοι καὶ πλησίον τοῦ
ᾅδου μᾶλλον δὲ ἐπ᾽ αὐτῷ βεβηκότες ἀντὶ πικροῦ καὶ δυσαιάκτου μόρου
κώθωνα σωτήριον συστησάμενοι τὸν εἰς πτῶσιν αὐτοῖς καὶ τάφον
ἡτοιμασμένον τόπον κλισίαις κατεμερίσαντο πλήρεις χαρμονῆς

<span id="032">32</span> καταλήξαντες δὲ θρήνων πανόδυρτον μέλος
ἀνέλαβον ᾠδὴν πάτριον τὸν σωτῆρα καὶ τερατοποιὸν αἰνοῦντες θεόν οἰμωγήν
τε πᾶσαν καὶ κωκυτὸν ἀπωσάμενοι χοροὺς συνίσταντο εὐφροσύνης εἰρηνικῆς
σημεῖον

<span id="033">33</span> ὡσαύτως δὲ καὶ ὁ βασιλεὺς περὶ τούτων συμπόσιον
βαρὺ συναγαγὼν ἀδιαλείπτως εἰς οὐρανὸν ἀνθωμολογεῖτο μεγαλομερῶς ἐπὶ τῇ
παραδόξῳ γενηθείσῃ αὐτῷ σωτηρίᾳ

<span id="034">34</span> οἵ τε πρὶν εἰς ὄλεθρον καὶ οἰωνοβρώτους αὐτοὺς
ἔσεσθαι τιθέμενοι καὶ μετὰ χαρᾶς ἀπογραψάμενοι κατεστέναξαν αἰσχύνην ἐφ᾽
ἑαυτοῖς περιβαλόμενοι καὶ τὴν πυρόπνουν τόλμαν ἀκλεῶς ἐσβεσμένοι

<span id="035">35</span> οἵ τε Ιουδαῖοι καθὼς προειρήκαμεν συστησάμενοι
τὸν προειρημένον χορὸν μετ᾽ εὐωχίας ἐν ἐξομολογήσεσιν ἱλαραῖς καὶ
ψαλμοῖς διῆγον

<span id="036">36</span> καὶ κοινὸν ὁρισάμενοι περὶ τούτων θεσμὸν ἐπὶ
πᾶσαν τὴν παροικίαν αὐτῶν εἰς γενεὰς τὰς προειρημένας ἡμέρας ἄγειν
ἔστησαν εὐφροσύνους οὐ πότου χάριν καὶ λιχνείας σωτηρίας δὲ τῆς διὰ θεὸν
γενομένης αὐτοῖς

<span id="037">37</span> ἐνέτυχον δὲ τῷ βασιλεῖ τὴν ἀπόλυσιν αὐτῶν εἰς
τὰ ἴδια αἰτούμενοι

<span id="038">38</span> ἀπογράφονται δὲ αὐτοὺς ἀπὸ πέμπτης καὶ εἰκάδος
τοῦ Παχων ἕως τῆς τετάρτης τοῦ Επιφι ἐπὶ ἡμέρας τεσσαράκοντα συνίστανται
δὲ αὐτῶν τὴν ἀπώλειαν ἀπὸ πέμπτης τοῦ Επιφι ἕως ἑβδόμης ἡμέραις τρισίν

<span id="039">39</span> ἐν αἷς καὶ μεγαλοδόξως ἐπιφάνας τὸ ἔλεος αὐτοῦ
ὁ τῶν πάντων δυνάστης ἀπταίστους αὐτοὺς ἐρρύσατο ὁμοθυμαδόν

<span id="040">40</span> εὐωχοῦντο δὲ πάνθ᾽ ὑπὸ τοῦ βασιλέως
χορηγούμενοι μέχρι τῆς τεσσαρεσκαιδεκάτης ἐν ᾗ καὶ τὴν ἐντυχίαν
ἐποιήσαντο περὶ τῆς ἀπολύσεως αὐτῶν

<span id="041">41</span> συναινέσας δὲ αὐτοῖς ὁ βασιλεὺς ἔγραψεν αὐτοῖς
τὴν ὑπογεγραμμένην ἐπιστολὴν πρὸς τοὺς κατὰ πόλιν στρατηγοὺς μεγαλοψύχως
τὴν ἐκτενίαν ἔχουσαν

------------------------------------------------------------------------

[Next: 3 Macabees Chapter 7](ma3007)
