[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/act020)  [KJV](../kjv/act020) 
[Vul](../vul/act020)   
  
[Acts Index](act)  
  [Previous](act019)  [Next](act021) 

------------------------------------------------------------------------

### Greek NT: Acts Chapter 20

<span id="001">1</span> μετὰ δὲ τὸ παύσασθαι τὸν θόρυβον μεταπεμψάμενος
ὁ παῦλος τοὺς μαθητὰς καὶ παρακαλέσας, ἀσπασάμενος ἐξῆλθεν πορεύεσθαι
εἰς μακεδονίαν.

<span id="002">2</span> διελθὼν δὲ τὰ μέρη ἐκεῖνα καὶ παρακαλέσας αὐτοὺς
λόγῳ πολλῶ ἦλθεν εἰς τὴν ἑλλάδα,

<span id="003">3</span> ποιήσας τε μῆνας τρεῖς γενομένης ἐπιβουλῆς αὐτῶ
ὑπὸ τῶν ἰουδαίων μέλλοντι ἀνάγεσθαι εἰς τὴν συρίαν ἐγένετο γνώμης τοῦ
ὑποστρέφειν διὰ μακεδονίας.

<span id="004">4</span> συνείπετο δὲ αὐτῶ σώπατρος πύρρου βεροιαῖος,
θεσσαλονικέων δὲ ἀρίσταρχος καὶ σεκοῦνδος, καὶ γάϊος δερβαῖος καὶ
τιμόθεος, ἀσιανοὶ δὲ τυχικὸς καὶ τρόφιμος.

<span id="005">5</span> οὖτοι δὲ προελθόντες ἔμενον ἡμᾶς ἐν τρῳάδι·

<span id="006">6</span> ἡμεῖς δὲ ἐξεπλεύσαμεν μετὰ τὰς ἡμέρας τῶν ἀζύμων
ἀπὸ φιλίππων, καὶ ἤλθομεν πρὸς αὐτοὺς εἰς τὴν τρῳάδα ἄχρι ἡμερῶν πέντε,
ὅπου διετρίψαμεν ἡμέρας ἑπτά.

<span id="007">7</span> ἐν δὲ τῇ μιᾷ τῶν σαββάτων συνηγμένων ἡμῶν κλάσαι
ἄρτον ὁ παῦλος διελέγετο αὐτοῖς, μέλλων ἐξιέναι τῇ ἐπαύριον, παρέτεινέν
τε τὸν λόγον μέχρι μεσονυκτίου.

<span id="008">8</span> ἦσαν δὲ λαμπάδες ἱκαναὶ ἐν τῶ ὑπερῴῳ οὖ ἦμεν
συνηγμένοι·

<span id="009">9</span> καθεζόμενος δέ τις νεανίας ὀνόματι εὔτυχος ἐπὶ
τῆς θυρίδος, καταφερόμενος ὕπνῳ βαθεῖ διαλεγομένου τοῦ παύλου ἐπὶ
πλεῖον, κατενεχθεὶς ἀπὸ τοῦ ὕπνου ἔπεσεν ἀπὸ τοῦ τριστέγου κάτω καὶ ἤρθη
νεκρός.

<span id="010">10</span> καταβὰς δὲ ὁ παῦλος ἐπέπεσεν αὐτῶ καὶ
συμπεριλαβὼν εἶπεν, μὴ θορυβεῖσθε, ἡ γὰρ ψυχὴ αὐτοῦ ἐν αὐτῶ ἐστιν.

<span id="011">11</span> ἀναβὰς δὲ καὶ κλάσας τὸν ἄρτον καὶ γευσάμενος
ἐφ᾽ ἱκανόν τε ὁμιλήσας ἄχρι αὐγῆς οὕτως ἐξῆλθεν.

<span id="012">12</span> ἤγαγον δὲ τὸν παῖδα ζῶντα, καὶ παρεκλήθησαν οὐ
μετρίως.

<span id="013">13</span> ἡμεῖς δὲ προελθόντες ἐπὶ τὸ πλοῖον ἀνήχθημεν
ἐπὶ τὴν ἆσσον, ἐκεῖθεν μέλλοντες ἀναλαμβάνειν τὸν παῦλον, οὕτως γὰρ
διατεταγμένος ἦν μέλλων αὐτὸς πεζεύειν.

<span id="014">14</span> ὡς δὲ συνέβαλλεν ἡμῖν εἰς τὴν ἆσσον,
ἀναλαβόντες αὐτὸν ἤλθομεν εἰς μιτυλήνην,

<span id="015">15</span> κἀκεῖθεν ἀποπλεύσαντες τῇ ἐπιούσῃ κατηντήσαμεν
ἄντικρυς χίου, τῇ δὲ ἑτέρᾳ παρεβάλομεν εἰς σάμον, τῇ δὲ ἐχομένῃ ἤλθομεν
εἰς μίλητον·

<span id="016">16</span> κεκρίκει γὰρ ὁ παῦλος παραπλεῦσαι τὴν ἔφεσον,
ὅπως μὴ γένηται αὐτῶ χρονοτριβῆσαι ἐν τῇ ἀσίᾳ, ἔσπευδεν γὰρ εἰ δυνατὸν
εἴη αὐτῶ τὴν ἡμέραν τῆς πεντηκοστῆς γενέσθαι εἰς ἱεροσόλυμα.

<span id="017">17</span> ἀπὸ δὲ τῆς μιλήτου πέμψας εἰς ἔφεσον
μετεκαλέσατο τοὺς πρεσβυτέρους τῆς ἐκκλησίας.

<span id="018">18</span> ὡς δὲ παρεγένοντο πρὸς αὐτὸν εἶπεν αὐτοῖς,
ὑμεῖς ἐπίστασθε ἀπὸ πρώτης ἡμέρας ἀφ᾽ ἧς ἐπέβην εἰς τὴν ἀσίαν πῶς μεθ᾽
ὑμῶν τὸν πάντα χρόνον ἐγενόμην,

<span id="019">19</span> δουλεύων τῶ κυρίῳ μετὰ πάσης ταπεινοφροσύνης
καὶ δακρύων καὶ πειρασμῶν τῶν συμβάντων μοι ἐν ταῖς ἐπιβουλαῖς τῶν
ἰουδαίων·

<span id="020">20</span> ὡς οὐδὲν ὑπεστειλάμην τῶν συμφερόντων τοῦ μὴ
ἀναγγεῖλαι ὑμῖν καὶ διδάξαι ὑμᾶς δημοσίᾳ καὶ κατ᾽ οἴκους,

<span id="021">21</span> διαμαρτυρόμενος ἰουδαίοις τε καὶ ἕλλησιν τὴν
εἰς θεὸν μετάνοιαν καὶ πίστιν εἰς τὸν κύριον ἡμῶν ἰησοῦν.

<span id="022">22</span> καὶ νῦν ἰδοὺ δεδεμένος ἐγὼ τῶ πνεύματι
πορεύομαι εἰς ἰερουσαλήμ, τὰ ἐν αὐτῇ συναντήσοντά μοι μὴ εἰδώς,

<span id="023">23</span> πλὴν ὅτι τὸ πνεῦμα τὸ ἅγιον κατὰ πόλιν
διαμαρτύρεταί μοι λέγον ὅτι δεσμὰ καὶ θλίψεις με μένουσιν.

<span id="024">24</span> ἀλλ᾽ οὐδενὸς λόγου ποιοῦμαι τὴν ψυχὴν τιμίαν
ἐμαυτῶ ὡς τελειῶσαι τὸν δρόμον μου καὶ τὴν διακονίαν ἣν ἔλαβον παρὰ τοῦ
κυρίου ἰησοῦ, διαμαρτύρασθαι τὸ εὐαγγέλιον τῆς χάριτος τοῦ θεοῦ.

<span id="025">25</span> καὶ νῦν ἰδοὺ ἐγὼ οἶδα ὅτι οὐκέτι ὄψεσθε τὸ
πρόσωπόν μου ὑμεῖς πάντες ἐν οἷς διῆλθον κηρύσσων τὴν βασιλείαν·

<span id="026">26</span> διότι μαρτύρομαι ὑμῖν ἐν τῇ σήμερον ἡμέρᾳ ὅτι
καθαρός εἰμι ἀπὸ τοῦ αἵματος πάντων,

<span id="027">27</span> οὐ γὰρ ὑπεστειλάμην τοῦ μὴ ἀναγγεῖλαι πᾶσαν τὴν
βουλὴν τοῦ θεοῦ ὑμῖν.

<span id="028">28</span> προσέχετε ἑαυτοῖς καὶ παντὶ τῶ ποιμνίῳ, ἐν ᾧ
ὑμᾶς τὸ πνεῦμα τὸ ἅγιον ἔθετο ἐπισκόπους, ποιμαίνειν τὴν ἐκκλησίαν τοῦ
θεοῦ, ἣν περιεποιήσατο διὰ τοῦ αἵματος τοῦ ἰδίου.

<span id="029">29</span> ἐγὼ οἶδα ὅτι εἰσελεύσονται μετὰ τὴν ἄφιξίν μου
λύκοι βαρεῖς εἰς ὑμᾶς μὴ φειδόμενοι τοῦ ποιμνίου,

<span id="030">30</span> καὶ ἐξ ὑμῶν αὐτῶν ἀναστήσονται ἄνδρες λαλοῦντες
διεστραμμένα τοῦ ἀποσπᾶν τοὺς μαθητὰς ὀπίσω αὐτῶν.

<span id="031">31</span> διὸ γρηγορεῖτε, μνημονεύοντες ὅτι τριετίαν
νύκτα καὶ ἡμέραν οὐκ ἐπαυσάμην μετὰ δακρύων νουθετῶν ἕνα ἕκαστον.

<span id="032">32</span> καὶ τὰ νῦν παρατίθεμαι ὑμᾶς τῶ θεῶ καὶ τῶ λόγῳ
τῆς χάριτος αὐτοῦ τῶ δυναμένῳ οἰκοδομῆσαι καὶ δοῦναι τὴν κληρονομίαν ἐν
τοῖς ἡγιασμένοις πᾶσιν.

<span id="033">33</span> ἀργυρίου ἢ χρυσίου ἢ ἱματισμοῦ οὐδενὸς
ἐπεθύμησα·

<span id="034">34</span> αὐτοὶ γινώσκετε ὅτι ταῖς χρείαις μου καὶ τοῖς
οὗσιν μετ᾽ ἐμοῦ ὑπηρέτησαν αἱ χεῖρες αὖται.

<span id="035">35</span> πάντα ὑπέδειξα ὑμῖν ὅτι οὕτως κοπιῶντας δεῖ
ἀντιλαμβάνεσθαι τῶν ἀσθενούντων, μνημονεύειν τε τῶν λόγων τοῦ κυρίου
ἰησοῦ ὅτι αὐτὸς εἶπεν, μακάριόν ἐστιν μᾶλλον διδόναι ἢ λαμβάνειν.

<span id="036">36</span> καὶ ταῦτα εἰπὼν θεὶς τὰ γόνατα αὐτοῦ σὺν πᾶσιν
αὐτοῖς προσηύξατο.

<span id="037">37</span> ἱκανὸς δὲ κλαυθμὸς ἐγένετο πάντων, καὶ
ἐπιπεσόντες ἐπὶ τὸν τράχηλον τοῦ παύλου κατεφίλουν αὐτόν,

<span id="038">38</span> ὀδυνώμενοι μάλιστα ἐπὶ τῶ λόγῳ ᾧ εἰρήκει ὅτι
οὐκέτι μέλλουσιν τὸ πρόσωπον αὐτοῦ θεωρεῖν. προέπεμπον δὲ αὐτὸν εἰς τὸ
πλοῖον.

------------------------------------------------------------------------

[Next: Acts Chapter 21](act021)
