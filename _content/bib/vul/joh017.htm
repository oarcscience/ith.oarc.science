<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: John: John Chapter 17</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/joh017">Polyglot</A>&nbsp;
<A HREF="../gnt/joh017">GNT</A>&nbsp;
<A HREF="../kjv/joh017">KJV</A>&nbsp;

<BR>
<BR><A HREF="joh">John Index</A><BR>
&nbsp;
<A HREF="joh016">Previous</A>&nbsp;
<A HREF="joh018">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): John Chapter 17</H3><P><a name="001">1</A>&nbsp;H&#230;c locutus est Jesus: et sublevatis oculis in c&#230;lum, dixit: Pater, venit hora: clarifica Filium tuum, ut Filius tuus clarificet te:</P>
<P><a name="002">2</A>&nbsp;sicut dedisti ei potestatem omnis carnis, ut omne, quod dedisti ei, det eis vitam &#230;ternam.</P>
<P><a name="003">3</A>&nbsp;H&#230;c est autem vita &#230;terna: ut cognoscant te, solum Deum verum, et quem misisti Jesum Christum.</P>
<P><a name="004">4</A>&nbsp;Ego te clarificavi super terram: opus consummavi, quod dedisti mihi ut faciam:</P>
<P><a name="005">5</A>&nbsp;et nunc clarifica me tu, Pater, apud temetipsum, claritate quam habui, priusquam mundus esset, apud te.<BR>
</P>
<P><a name="006">6</A>&nbsp;Manifestavi nomen tuum hominibus, quos dedisti mihi de mundo: tui erant, et mihi eos dedisti: et sermonem tuum servaverunt.</P>
<P><a name="007">7</A>&nbsp;Nunc cognoverunt quia omnia qu&#230; dedisti mihi, abs te sunt:</P>
<P><a name="008">8</A>&nbsp;quia verba qu&#230; dedisti mihi, dedi eis: et ipsi acceperunt, et cognoverunt vere quia a te exivi, et crediderunt quia tu me misisti.</P>
<P><a name="009">9</A>&nbsp;Ego pro eis rogo; non pro mundo rogo, sed pro his quos dedisti mihi: quia tui sunt:</P>
<P><a name="010">10</A>&nbsp;et mea omnia tua sunt, et tua mea sunt: et clarificatus sum in eis.</P>
<P><a name="011">11</A>&nbsp;Et jam non sum in mundo, et hi in mundo sunt, et ego ad te venio. Pater sancte, serva eos in nomine tuo, quos dedisti mihi: ut sint unum, sicut et nos.</P>
<P><a name="012">12</A>&nbsp;Cum essem cum eis, ego servabam eos in nomine tuo. Quos dedisti mihi, custodivi: et nemo ex eis periit, nisi filius perditionis, ut Scriptura impleatur.</P>
<P><a name="013">13</A>&nbsp;Nunc autem ad te venio: et h&#230;c loquor in mundo, ut habeant gaudium meum impletum in semetipsis.</P>
<P><a name="014">14</A>&nbsp;Ego dedi eis sermonem tuum, et mundus eos odio habuit, quia non sunt de mundo, sicut et ego non sum de mundo.</P>
<P><a name="015">15</A>&nbsp;Non rogo ut tollas eos de mundo, sed ut serves eos a malo.</P>
<P><a name="016">16</A>&nbsp;De mundo non sunt, sicut et ego non sum de mundo.</P>
<P><a name="017">17</A>&nbsp;Sanctifica eos in veritate. Sermo tuus veritas est.</P>
<P><a name="018">18</A>&nbsp;Sicut tu me misisti in mundum, et ego misi eos in mundum:</P>
<P><a name="019">19</A>&nbsp;et pro eis ego sanctificabo meipsum: ut sint et ipsi sanctificati in veritate.<BR>
</P>
<P><a name="020">20</A>&nbsp;Non pro eis rogo tantum, sed et pro eis qui credituri sunt per verbum eorum in me:</P>
<P><a name="021">21</A>&nbsp;ut omnes unum sint, sicut tu Pater in me, et ego in te, ut et ipsi in nobis unum sint: ut credat mundus, quia tu me misisti.</P>
<P><a name="022">22</A>&nbsp;Et ego claritatem, quam dedisti mihi, dedi eis: ut sint unum, sicut et nos unum sumus.</P>
<P><a name="023">23</A>&nbsp;Ego in eis, et tu in me: ut sint consummati in unum: et cognoscat mundus quia tu me misisti, et dilexisti eos, sicut et me dilexisti.</P>
<P><a name="024">24</A>&nbsp;Pater, quos dedisti mihi, volo ut ubi sum ego, et illi sint mecum: ut videant claritatem meam, quam dedisti mihi: quia dilexisti me ante constitutionem mundi.</P>
<P><a name="025">25</A>&nbsp;Pater juste, mundus te non cognovit, ego autem te cognovi: et hi cognoverunt, quia tu me misisti.</P>
<P><a name="026">26</A>&nbsp;Et notum feci eis nomen tuum, et notum faciam: ut dilectio, qua dilexisti me, in ipsis sit, et ego in ipsis.</P>
<P><HR>
<CENTER>
<A HREF="joh018">Next: John Chapter 18</A></CENTER>
</BODY>
</HTML>
