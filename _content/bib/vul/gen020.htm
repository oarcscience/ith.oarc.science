<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 20</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/gen020">Polyglot</A>&nbsp;
<A HREF="../kjv/gen020">KJV</A>&nbsp;
<A HREF="../sep/gen020">Sep</A>&nbsp;
<A HREF="../tan/gen020">Tan</A>&nbsp;

<BR>
<BR><A HREF="gen">Genesis Index</A><BR>
&nbsp;
<A HREF="gen019">Previous</A>&nbsp;
<A HREF="gen021">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 20</H3><P><a name="001">1</A>&nbsp;Profectus inde Abraham in terram australem, habitavit inter Cades et Sur: et peregrinatus est in Geraris.</P>
<P><a name="002">2</A>&nbsp;Dixitque de Sara uxore suo: Soror mea est. Misit ergo Abimelech rex Gerar&#230;, et tulit eam.</P>
<P><a name="003">3</A>&nbsp;Venit autem Deus ad Abimelech per somnium nocte, et ait illi: En morieris propter mulierem quam tulisti: habet enim virum.</P>
<P><a name="004">4</A>&nbsp;Abimelech vero non tetigerat eam, et ait: Domine, num gentem ignorantem et justam interficies?</P>
<P><a name="005">5</A>&nbsp;nonne ipse dixit mihi: Soror mea est: et ipsa ait: Frater meus est? In simplicitate cordis mei, et munditia manuum mearum feci hoc.</P>
<P><a name="006">6</A>&nbsp;Dixitque ad eum Deus: Et ego scio quod simplici corde feceris: et ideo custodivi te ne peccares in me, et non dimisi ut tangeres eam.</P>
<P><a name="007">7</A>&nbsp;Nunc ergo redde viro suo uxorem, quia propheta est: et orabit pro te, et vives: si autem nolueris reddere, scito quod morte morieris tu, et omnia qu&#230; tua sunt.</P>
<P><a name="008">8</A>&nbsp;Statimque de nocte consurgens Abimelech, vocavit omnes servos suos: et locutus est universa verba h&#230;c in auribus eorum, timueruntque omnes viri valde.</P>
<P><a name="009">9</A>&nbsp;Vocavit autem Abimelech etiam Abraham, et dixit ei: Quid fecisti nobis? quid peccavimus in te, quia induxisti super me et super regnum meum peccatum grande? qu&#230; non debuisti facere, fecisti nobis.</P>
<P><a name="010">10</A>&nbsp;Rursumque expostulans, ait: Quid vidisti, ut hoc faceres?</P>
<P><a name="011">11</A>&nbsp;Respondit Abraham: Cogitavi mecum, dicens: Forsitan non est timor Dei in loco isto: et interficient me propter uxorem meam:</P>
<P><a name="012">12</A>&nbsp;alias autem et vere soror mea est, filia patris mei, et non filia matris me&#230;, et duxi eam in uxorem.</P>
<P><a name="013">13</A>&nbsp;Postquam autem eduxit me Deus de domo patris mei, dixi ad eam: Hanc misericordiam facies mecum: in omni loco, ad quem ingrediemur, dices quod frater tuus sim.</P>
<P><a name="014">14</A>&nbsp;Tulit igitur Abimelech oves et boves, et servos et ancillas, et dedit Abraham: reddiditque illi Saram uxorem suam,</P>
<P><a name="015">15</A>&nbsp;et ait: Terra coram vobis est, ubicumque tibi placuerit habita.</P>
<P><a name="016">16</A>&nbsp;Sar&#230; autem dixit: Ecce mille argenteos dedi fratri tuo, hoc erit tibi in velamen oculorum ad omnes qui tecum sunt, et quocumque perrexeris: mementoque te deprehensam.</P>
<P><a name="017">17</A>&nbsp;Orante autem Abraham, sanavit Deus Abimelech et uxorem, ancillasque ejus, et pepererunt:</P>
<P><a name="018">18</A>&nbsp;concluserat enim Dominus omnem vulvam domus Abimelech propter Saram uxorem Abrah&#230;.</P>
<P><HR>
<CENTER>
<A HREF="gen021">Next: Genesis Chapter 21</A></CENTER>
</BODY>
</HTML>
