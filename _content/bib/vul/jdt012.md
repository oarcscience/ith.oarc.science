[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jdt012)  [Apo](../apo/jdt012) 
[Sep](../sep/jdt012)   
  
[Judith Index](jdt)  
  [Previous](jdt011)  [Next](jdt013) 

------------------------------------------------------------------------

### Vulgate (Latin): Judith Chapter 12

<span id="001">1</span> Tunc jussit eam introire ubi repositi erant
thesauri ejus, et jussit illic manere eam, et constituit quid daretur
illi de convivio suo.

<span id="002">2</span> Cui respondit Judith, et dixit: Nunc non potero
manducare ex his quæ mihi præcipis tribui, ne veniat super me offensio:
ex his autem quæ mihi detuli, manducabo.

<span id="003">3</span> Cui Holofernes ait: Si defecerint tibi ista, quæ
tecum detulisti, quid faciemus tibi?

<span id="004">4</span> Et dixit Judith: Vivit anima tua, domine meus,
quoniam non expendet omnia hæc ancilla tua, donec faciat Deus in manu
mea hæc quæ cogitavi. Et induxerunt illam servi ejus in tabernaculum
quod præceperat.

<span id="005">5</span> Et petiit dum introiret, ut daretur ei copia
nocte et ante lucem egrediendi foras ad orationem, et deprecandi
Dominum.

<span id="006">6</span> Et præcepit cubiculariis suis ut sicut placeret
illi, exiret et introiret ad adorandum Deum suum per triduum:

<span id="007">7</span> et exibat noctibus in vallem Bethuliæ, et
baptizabat se in fonte aquæ.

<span id="008">8</span> Et ut ascendebat, orabat Dominum Deum Israël ut
dirigeret viam ejus ad liberationem populi sui.

<span id="009">9</span> Et introiens, munda manebat in tabernaculo usque
dum acciperet escam suam in vespere.

<span id="010">10</span> Et factum est, in quarto die Holofernes fecit
cœnam servis suis, et dixit ad Vagao eunuchum suum: Vade, et suade
Hebræam illam ut sponte consentiat habitare mecum.

<span id="011">11</span> Fœdum est enim apud Assyrios, si femina
irrideat virum agendo ut immunis ab eo transeat.  

<span id="012">12</span> Tunc introivit Vagao ad Judith, et dixit: Non
vereatur bona puella introire ad dominum meum, ut honorificetur ante
faciem ejus, ut manducet cum eo, et bibat vinum in jucunditate.

<span id="013">13</span> Cui Judith respondit: Quæ ego sum, ut
contradicam domino meo?

<span id="014">14</span> omne quod erit ante oculos ejus bonum et
optimum, faciam. Quidquid autem illi placuerit, hoc mihi erit optimum
omnibus diebus vitæ meæ.

<span id="015">15</span> Et surrexit, et ornavit se vestimento suo, et
ingressa stetit ante faciem ejus.

<span id="016">16</span> Cor autem Holofernes concussum est: erat enim
ardens in concupiscentia ejus.

<span id="017">17</span> Et dixit ad eam Holofernes: Bibe nunc, et
accumbe in jucunditate, quoniam invenisti gratiam coram me.

<span id="018">18</span> Et dixit Judith: Bibam, domine, quoniam
magnificata est anima mea hodie præ omnibus diebus meis.

<span id="019">19</span> Et accepit, et manducavit et bibit coram ipso
ea quæ paraverat illi ancilla ejus.

<span id="020">20</span> Et jucundus factus est Holofernes ad eam,
bibitque vinum multum nimis, quantum numquam biberat in vita sua.

------------------------------------------------------------------------

[Next: Judith Chapter 13](jdt013)
