<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Nehemiah: Nehemiah Chapter 5</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/neh005.htm">Polyglot</A>&nbsp;
<A HREF="../kjv/neh005.htm">KJV</A>&nbsp;
<A HREF="../tan/neh005.htm">Tan</A>&nbsp;

<BR>
<BR><A HREF="neh.htm">Nehemiah Index</A><BR>
&nbsp;
<A HREF="neh004.htm">Previous</A>&nbsp;
<A HREF="neh006.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Nehemiah Chapter 5</H3><P><a name="001">1</A>&nbsp;Et factus est clamor populi et uxorum ejus magnus adversus fratres suos Jud&#230;os.</P>
<P><a name="002">2</A>&nbsp;Et erant qui dicerent: Filii nostri et fili&#230; nostr&#230; mult&#230; sunt nimis: accipiamus pro pretio eorum frumentum, et comedamus, et vivamus.</P>
<P><a name="003">3</A>&nbsp;Et erant qui dicerent: Agros nostros, et vineas, et domus nostras opponamus, et accipiamus frumentum in fame.</P>
<P><a name="004">4</A>&nbsp;Et alii dicebant: Mutuo sumamus pecunias in tributa regis, demusque agros nostros et vineas:</P>
<P><a name="005">5</A>&nbsp;et nunc sicut carnes fratrum nostrorum, sic carnes nostr&#230; sunt: et sicut filii eorum, ita et filii nostri: ecce nos subjugamus filios nostros et filias nostras in servitutem, et de filiabus nostris sunt famul&#230;, nec habemus unde possint redimi: et agros nostros et vineas nostras alii possident.</P>
<P><a name="006">6</A>&nbsp;Et iratus sum nimis cum audissem clamorem eorum secundum verba h&#230;c:</P>
<P><a name="007">7</A>&nbsp;cogitavitque cor meum mecum, et increpavi optimates et magistratus, et dixi eis: Usurasne singuli a fratribus vestris exigitis? Et congregavi adversum eos concionem magnam,</P>
<P><a name="008">8</A>&nbsp;et dixi eis: Nos, ut scitis, redemimus fratres nostros Jud&#230;os, qui venditi fuerant gentibus secundum possibilitatem nostram: et vos igitur vendetis fratres vestros, et redimemus eos? Et siluerunt, nec invenerunt quid responderent.</P>
<P><a name="009">9</A>&nbsp;Dixique ad eos: Non est bona res quam facitis: quare non in timore Dei nostri ambulastis, ne exprobretur nobis a gentibus inimicis nostris?</P>
<P><a name="010">10</A>&nbsp;Et ego, et fratres mei, et pueri mei commodavimus plurimis pecuniam et frumentum. Non repetamus in commune istud: &#230;s alienum concedamus quod debetur nobis.</P>
<P><a name="011">11</A>&nbsp;Reddite eis hodie agros suos, et vineas suas, et oliveta sua, et domos suas: quin potius et centesimum pecuni&#230;, frumenti, vini et olei, quam exigere soletis ab eis, date pro illis.</P>
<P><a name="012">12</A>&nbsp;Et dixerunt: Reddemus, et ab eis nihil qu&#230;remus: sicque faciemus ut loqueris. Et vocavi sacerdotes, et adjuravi eos ut facerent juxta quod dixeram.</P>
<P><a name="013">13</A>&nbsp;Insuper excussi sinum meum, et dixi: Sic excutiat Deus omnem virum qui non compleverit verbum istud, de domo sua, et de laboribus suis: sic excutiatur, et vacuus fiat. Et dixit universa multitudo: Amen: et laudaverunt Deum. Fecit ergo populus sicut erat dictum.<BR>
</P>
<P><a name="014">14</A>&nbsp;A die autem illa, qua pr&#230;ceperat rex mihi ut essem dux in terra Juda, ab anno vigesimo usque ad annum trigesimum secundum Artaxerxis regis per annos duodecim, ego et fratres mei annonas qu&#230; ducibus debebantur non comedimus.</P>
<P><a name="015">15</A>&nbsp;Duces autem primi, qui fuerant ante me, gravaverunt populum, et acceperunt ab eis in pane, et vino, et pecunia, quotidie siclos quadraginta: sed et ministri eorum depresserunt populum. Ego autem non feci ita propter timorem Dei:</P>
<P><a name="016">16</A>&nbsp;quin potius in opere muri &#230;dificavi, et agrum non emi, et omnes pueri mei congregati ad opus erant.</P>
<P><a name="017">17</A>&nbsp;Jud&#230;i quoque et magistratus centum quinquaginta viri, et qui veniebant ad nos de gentibus qu&#230; in circuitu nostro sunt, in mensa mea erant.</P>
<P><a name="018">18</A>&nbsp;Parabatur autem mihi per dies singulos bos unus, arietes sex electi, exceptis volatilibus, et inter dies decem vina diversa, et alia multa tribuebam: insuper et annonas ducatus mei non qu&#230;sivi: valde enim attenuatus erat populus.</P>
<P><a name="019">19</A>&nbsp;Memento mei, Deus meus, in bonum, secundum omnia qu&#230; feci populo huic.</P>
<P><HR>
<CENTER>
<A HREF="neh006.htm">Next: Nehemiah Chapter 6</A></CENTER>
</BODY>
</HTML>
