[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2018)  [KJV](../kjv/kg2018)  [Sep](../sep/kg2018) 
[Tan](../tan/kg2018)   
  
[2 Kings Index](kg2)  
  [Previous](kg2017)  [Next](kg2019) 

------------------------------------------------------------------------

### Vulgate (Latin): 2 Kings Chapter 18

<span id="001">1</span> Anno tertio Osee filii Ela regis Israël,
regnavit Ezechias filius Achaz regis Juda.

<span id="002">2</span> Viginti quinque annorum erat cum regnare
cœpisset, et viginti novem annis regnavit in Jerusalem: nomen matris
ejus Abi filia Zachariæ.

<span id="003">3</span> Fecitque quod erat bonum coram Domino, juxta
omnia quæ fecerat David pater ejus.

<span id="004">4</span> Ipse dissipavit excelsa, et contrivit statuas,
et succidit lucos, confregitque serpentem æneum quem fecerat Moyses:
siquidem usque ad illud tempus filii Israël adolebant ei incensum:
vocavitque nomen ejus Nohestan.

<span id="005">5</span> In Domino Deo Israël speravit: itaque post eum
non fuit similis ei de cunctis regibus Juda, sed neque in his qui ante
eum fuerunt:

<span id="006">6</span> et adhæsit Domino, et non recessit a vestigiis
ejus, fecitque mandata ejus, quæ præceperat Dominus Moysi.

<span id="007">7</span> Unde et erat Dominus cum eo, et in cunctis ad
quæ procedebat, sapienter se agebat. Rebellavit quoque contra regem
Assyriorum, et non servivit ei.

<span id="008">8</span> Ipse percussit Philisthæos usque ad Gazam, et
omnes terminos eorum, a turre custodum usque ad civitatem munitam.

<span id="009">9</span> Anno quarto regis Ezechiæ, qui erat annus
septimus Osee filii Ela regis Israël, ascendit Salmanasar rex Assyriorum
in Samariam, et oppugnavit eam,

<span id="010">10</span> et cepit. Nam post annos tres, anno sexto
Ezechiæ, id est nono anno Osee regis Israël, capta est Samaria:

<span id="011">11</span> et transtulit rex Assyriorum Israël in
Assyrios, collocavitque eos in Hala et in Habor fluviis Gozan in
civitatibus Medorum:

<span id="012">12</span> quia non audierunt vocem Domini Dei sui, sed
prætergressi sunt pactum ejus: omnia quæ præceperat Moyses servus Domini
non audierunt, neque fecerunt.  

<span id="013">13</span> Anno quartodecimo regis Ezechiæ, ascendit
Sennacherib rex Assyriorum ad universas civitates Juda munitas, et cepit
eas.

<span id="014">14</span> Tunc misit Ezechias rex Juda nuntios ad regem
Assyriorum in Lachis, dicens: Peccavi: recede a me, et omne quod
imposueris mihi, feram. Indixit itaque rex Assyriorum Ezechiæ regi Judæ
trecenta talenta argenti, et triginta talenta auri.

<span id="015">15</span> Deditque Ezechias omne argentum quod repertum
fuerat in domo Domini et in thesauris regis.

<span id="016">16</span> In tempore illo confregit Ezechias valvas
templi Domini, et laminas auri quas ipse affixerat, et dedit eas regi
Assyriorum.

<span id="017">17</span> Misit autem rex Assyriorum Tharthan, et
Rabsaris, et Rabsacen de Lachis ad regem Ezechiam cum manu valida
Jerusalem: qui cum ascendissent, venerunt Jerusalem, et steterunt juxta
aquæductum piscinæ superioris, quæ est in via Agrifullonis.

<span id="018">18</span> Vocaveruntque regem: egressus est autem ad eos
Eliacim filius Helciæ præpositus domus, et Sobna scriba, et Joahe filius
Asaph a commentariis.

<span id="019">19</span> Dixitque ad eos Rabsaces: Loquimini Ezechiæ:
Hæc dicit rex magnus, rex Assyriorum: Quæ est ista fiducia, qua niteris?

<span id="020">20</span> forsitan inisti consilium, ut præpares te ad
prælium. In quo confidis, ut audeas rebellare?

<span id="021">21</span> an speras in baculo arundineo atque confracto
Ægypto, super quem, si incubuerit homo, comminutus ingredietur manum
ejus, et perforabit eam? sic est Pharao rex Ægypti omnibus qui confidunt
in se.

<span id="022">22</span> Quod si dixeritis mihi: In Domino Deo nostro
habemus fiduciam: nonne iste est, cujus abstulit Ezechias excelsa et
altaria, et præcepit Judæ et Jerusalem: Ante altare hoc adorabitis in
Jerusalem?

<span id="023">23</span> Nunc igitur transite ad dominum meum regem
Assyriorum, et dabo vobis duo millia equorum, et videte an habere
valeatis ascensores eorum.

<span id="024">24</span> Et quomodo potestis resistere ante unum
satrapam de servis domini mei minimis? an fiduciam habes in Ægypto
propter currus et equites?

<span id="025">25</span> Numquid sine Domini voluntate ascendi ad locum
istum, ut demolirer eum? Dominus dixit mihi: Ascende ad terram hanc, et
demolire eam.

<span id="026">26</span> Dixerunt autem Eliacim filius Helciæ, et Sobna,
et Joahe Rabsaci: Precamur ut loquaris nobis servis tuis syriace:
siquidem intelligimus hanc linguam: et non loquaris nobis judaice,
audiente populo qui est super murum.

<span id="027">27</span> Responditque eis Rabsaces, dicens: Numquid ad
dominum tuum, et ad te misit me dominus meus, ut loquerer sermones hos,
et non potius ad viros qui sedent super murum, ut comedant stercora sua,
et bibant urinam suam vobiscum?

<span id="028">28</span> Stetit itaque Rabsaces, et exclamavit voce
magna judaice, et ait: Audite verba regis magni, regis Assyriorum.

<span id="029">29</span> Hæc dicit rex: Non vos seducat Ezechias: non
enim poterit eruere vos de manu mea:

<span id="030">30</span> neque fiduciam vobis tribuat super Dominum,
dicens: Eruens liberabit nos Dominus, et non tradetur civitas hæc in
manu regis Assyriorum.

<span id="031">31</span> Nolite audire Ezechiam. Hæc enim dicit rex
Assyriorum: Facite mecum quod vobis est utile, et egredimini ad me: et
comedet unusquisque de vinea sua, et de ficu sua: et bibetis aquas de
cisternis vestris,

<span id="032">32</span> donec veniam, et transferam vos in terram quæ
similis est terræ vestræ, in terram fructiferam, et fertilem vini,
terram panis et vinearum, terram olivarum et olei ac mellis: et vivetis,
et non moriemini. Nolite audire Ezechiam, qui vos decipit, dicens:
Dominus liberabit nos.

<span id="033">33</span> Numquid liberaverunt dii gentium terram suam de
manu regis Assyriorum?

<span id="034">34</span> ubi est deus Emath, et Arphad? ubi est deus
Sepharvaim, Ana, et Ava? numquid liberaverunt Samariam de manu mea?

<span id="035">35</span> Quinam illi sunt in universis diis terrarum,
qui eruerunt regionem suam de manu mea, ut possit eruere Dominus
Jerusalem de manu mea?

<span id="036">36</span> Tacuit itaque populus, et non respondit ei
quidquam: siquidem præceptum regis acceperant ut non responderent ei.

<span id="037">37</span> Venitque Eliacim filius Helciæ, præpositus
domus, et Sobna scriba, et Joahe filius Asaph a commentariis ad Ezechiam
scissis vestibus, et nuntiaverunt ei verba Rabsacis.

------------------------------------------------------------------------

[Next: 2 Kings Chapter 19](kg2019)
