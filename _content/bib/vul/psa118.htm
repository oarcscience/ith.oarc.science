<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Psalms: Psalms Chapter 118</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/psa118">Polyglot</A>&nbsp;
<A HREF="../kjv/psa118">KJV</A>&nbsp;
<A HREF="../sep/psa118">Sep</A>&nbsp;
<A HREF="../tan/psa118">Tan</A>&nbsp;

<BR>
<BR><A HREF="psa">Psalms Index</A><BR>
&nbsp;
<A HREF="psa117">Previous</A>&nbsp;
<A HREF="psa119">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Psalms Chapter 118</H3><P><a name="001">1</A>&nbsp;Alleluja. [<Aleph>Beati immaculati in via,<BR> qui ambulant in lege Domini.<BR></P>
<P><a name="002">2</A>&nbsp;Beati qui scrutantur testimonia ejus;<BR> in toto corde exquirunt eum.<BR></P>
<P><a name="003">3</A>&nbsp;Non enim qui operantur iniquitatem<BR> in viis ejus ambulaverunt.<BR></P>
<P><a name="004">4</A>&nbsp;Tu mandasti mandata tua<BR> custodiri nimis.<BR></P>
<P><a name="005">5</A>&nbsp;Utinam dirigantur vi&#230; me&#230;<BR> ad custodiendas justificationes tuas.<BR></P>
<P><a name="006">6</A>&nbsp;Tunc non confundar,<BR> cum perspexero in omnibus mandatis tuis.<BR></P>
<P><a name="007">7</A>&nbsp;Confitebor tibi in directione cordis,<BR> in eo quod didici judicia justiti&#230; tu&#230;.<BR></P>
<P><a name="008">8</A>&nbsp;Justificationes tuas custodiam;<BR> non me derelinquas usquequaque.<BR></P>
<P><a name="009">9</A>&nbsp;<Beth>In quo corrigit adolescentior viam suam?<BR> in custodiendo sermones tuos.<BR></P>
<P><a name="010">10</A>&nbsp;In toto corde meo exquisivi te;<BR> ne repellas me a mandatis tuis.<BR></P>
<P><a name="011">11</A>&nbsp;In corde meo abscondi eloquia tua,<BR> ut non peccem tibi.<BR></P>
<P><a name="012">12</A>&nbsp;Benedictus es, Domine;<BR> doce me justificationes tuas.<BR></P>
<P><a name="013">13</A>&nbsp;In labiis meis pronuntiavi omnia judicia oris tui.<BR></P>
<P><a name="014">14</A>&nbsp;In via testimoniorum tuorum delectatus sum,<BR> sicut in omnibus divitiis.<BR></P>
<P><a name="015">15</A>&nbsp;In mandatis tuis exercebor,<BR> et considerabo vias tuas.<BR></P>
<P><a name="016">16</A>&nbsp;In justificationibus tuis meditabor:<BR> non obliviscar sermones tuos.<BR></P>
<P><a name="017">17</A>&nbsp;<Ghimel>Retribue servo tuo, vivifica me,<BR> et custodiam sermones tuos.<BR></P>
<P><a name="018">18</A>&nbsp;Revela oculos meos,<BR> et considerabo mirabilia de lege tua.<BR></P>
<P><a name="019">19</A>&nbsp;Incola ego sum in terra:<BR> non abscondas a me mandata tua.<BR></P>
<P><a name="020">20</A>&nbsp;Concupivit anima mea<BR> desiderare justificationes tuas in omni tempore.<BR></P>
<P><a name="021">21</A>&nbsp;Increpasti superbos;<BR> maledicti qui declinant a mandatis tuis.<BR></P>
<P><a name="022">22</A>&nbsp;Aufer a me opprobrium et contemptum,<BR> quia testimonia tua exquisivi.<BR></P>
<P><a name="023">23</A>&nbsp;Etenim sederunt principes, et adversum me loquebantur;<BR> servus autem tuus exercebatur in justificationibus tuis.<BR></P>
<P><a name="024">24</A>&nbsp;Nam et testimonia tua meditatio mea est,<BR> et consilium meum justificationes tu&#230;.<BR></P>
<P><a name="025">25</A>&nbsp;<Daleth>Adh&#230;sit pavimento anima mea:<BR> vivifica me secundum verbum tuum.<BR></P>
<P><a name="026">26</A>&nbsp;Vias meas enuntiavi, et exaudisti me;<BR> doce me justificationes tuas.<BR></P>
<P><a name="027">27</A>&nbsp;Viam justificationum tuarum instrue me,<BR> et exercebor in mirabilibus tuis.<BR></P>
<P><a name="028">28</A>&nbsp;Dormitavit anima mea pr&#230; t&#230;dio:<BR> confirma me in verbis tuis.<BR></P>
<P><a name="029">29</A>&nbsp;Viam iniquitatis amove a me,<BR> et de lege tua miserere mei.<BR></P>
<P><a name="030">30</A>&nbsp;Viam veritatis elegi;<BR> judicia tua non sum oblitus.<BR></P>
<P><a name="031">31</A>&nbsp;Adh&#230;si testimoniis tuis, Domine;<BR> noli me confundere.<BR></P>
<P><a name="032">32</A>&nbsp;Viam mandatorum tuorum cucurri,<BR> cum dilatasti cor meum.<BR></P>
<P><a name="033">33</A>&nbsp;<He>Legem pone mihi, Domine, viam justificationum tuarum,<BR> et exquiram eam semper.<BR></P>
<P><a name="034">34</A>&nbsp;Da mihi intellectum, et scrutabor legem tuam,<BR> et custodiam illam in toto corde meo.<BR></P>
<P><a name="035">35</A>&nbsp;Deduc me in semitam mandatorum tuorum,<BR> quia ipsam volui.<BR></P>
<P><a name="036">36</A>&nbsp;Inclina cor meum in testimonia tua,<BR> et non in avaritiam.<BR></P>
<P><a name="037">37</A>&nbsp;Averte oculos meos, ne videant vanitatem;<BR> in via tua vivifica me.<BR></P>
<P><a name="038">38</A>&nbsp;Statue servo tuo eloquium tuum<BR> in timore tuo.<BR></P>
<P><a name="039">39</A>&nbsp;Amputa opprobrium meum quod suspicatus sum,<BR> quia judicia tua jucunda.<BR></P>
<P><a name="040">40</A>&nbsp;Ecce concupivi mandata tua:<BR> in &#230;quitate tua vivifica me.<BR></P>
<P><a name="041">41</A>&nbsp;<Vau>Et veniat super me misericordia tua, Domine;<BR> salutare tuum secundum eloquium tuum.<BR></P>
<P><a name="042">42</A>&nbsp;Et respondebo exprobrantibus mihi verbum,<BR> quia speravi in sermonibus tuis.<BR></P>
<P><a name="043">43</A>&nbsp;Et ne auferas de ore meo verbum veritatis usquequaque,<BR> quia in judiciis tuis supersperavi.<BR></P>
<P><a name="044">44</A>&nbsp;Et custodiam legem tuam semper,<BR> in s&#230;culum et in s&#230;culum s&#230;culi.<BR></P>
<P><a name="045">45</A>&nbsp;Et ambulabam in latitudine,<BR> quia mandata tua exquisivi.<BR></P>
<P><a name="046">46</A>&nbsp;Et loquebar in testimoniis tuis in conspectu regum,<BR> et non confundebar.<BR></P>
<P><a name="047">47</A>&nbsp;Et meditabar in mandatis tuis,<BR> qu&#230; dilexi.<BR></P>
<P><a name="048">48</A>&nbsp;Et levavi manus meas ad mandata tua, qu&#230; dilexi,<BR> et exercebar in justificationibus tuis.<BR></P>
<P><a name="049">49</A>&nbsp;<Zain>Memor esto verbi tui servo tuo,<BR> in quo mihi spem dedisti.<BR></P>
<P><a name="050">50</A>&nbsp;H&#230;c me consolata est in humilitate mea,<BR> quia eloquium tuum vivificavit me.<BR></P>
<P><a name="051">51</A>&nbsp;Superbi inique agebant usquequaque;<BR> a lege autem tua non declinavi.<BR></P>
<P><a name="052">52</A>&nbsp;Memor fui judiciorum tuorum a s&#230;culo, Domine,<BR> et consolatus sum.<BR></P>
<P><a name="053">53</A>&nbsp;Defectio tenuit me,<BR> pro peccatoribus derelinquentibus legem tuam.<BR></P>
<P><a name="054">54</A>&nbsp;Cantabiles mihi erant justificationes tu&#230;<BR> in loco peregrinationis me&#230;.<BR></P>
<P><a name="055">55</A>&nbsp;Memor fui nocte nominis tui, Domine,<BR> et custodivi legem tuam.<BR></P>
<P><a name="056">56</A>&nbsp;H&#230;c facta est mihi,<BR> quia justificationes tuas exquisivi.<BR></P>
<P><a name="057">57</A>&nbsp;<Heth>Portio mea, Domine,<BR> dixi custodire legem tuam.<BR></P>
<P><a name="058">58</A>&nbsp;Deprecatus sum faciem tuam in toto corde meo;<BR> miserere mei secundum eloquium tuum.<BR></P>
<P><a name="059">59</A>&nbsp;Cogitavi vias meas,<BR> et converti pedes meos in testimonia tua.<BR></P>
<P><a name="060">60</A>&nbsp;Paratus sum, et non sum turbatus,<BR> ut custodiam mandata tua.<BR></P>
<P><a name="061">61</A>&nbsp;Funes peccatorum circumplexi sunt me,<BR> et legem tuam non sum oblitus.<BR></P>
<P><a name="062">62</A>&nbsp;Media nocte surgebam ad confitendum tibi,<BR> super judicia justificationis tu&#230;.<BR></P>
<P><a name="063">63</A>&nbsp;Particeps ego sum omnium timentium te,<BR> et custodientium mandata tua.<BR></P>
<P><a name="064">64</A>&nbsp;Misericordia tua, Domine, plena est terra;<BR> justificationes tuas doce me.<BR></P>
<P><a name="065">65</A>&nbsp;<Teth>Bonitatem fecisti cum servo tuo, Domine,<BR> secundum verbum tuum.<BR></P>
<P><a name="066">66</A>&nbsp;Bonitatem, et disciplinam, et scientiam doce me,<BR> quia mandatis tuis credidi.<BR></P>
<P><a name="067">67</A>&nbsp;Priusquam humiliarer ego deliqui:<BR> propterea eloquium tuum custodivi.<BR></P>
<P><a name="068">68</A>&nbsp;Bonus es tu, et in bonitate tua<BR> doce me justificationes tuas.<BR></P>
<P><a name="069">69</A>&nbsp;Multiplicata est super me iniquitas superborum;<BR> ego autem in toto corde meo scrutabor mandata tua.<BR></P>
<P><a name="070">70</A>&nbsp;Coagulatum est sicut lac cor eorum;<BR> ego vero legem tuam meditatus sum.<BR></P>
<P><a name="071">71</A>&nbsp;Bonum mihi quia humiliasti me,<BR> ut discam justificationes tuas.<BR></P>
<P><a name="072">72</A>&nbsp;Bonum mihi lex oris tui,<BR> super millia auri et argenti.<BR></P>
<P><a name="073">73</A>&nbsp;<Jod>Manus tu&#230; fecerunt me, et plasmaverunt me:<BR> da mihi intellectum, et discam mandata tua.<BR></P>
<P><a name="074">74</A>&nbsp;Qui timent te videbunt me et l&#230;tabuntur,<BR> quia in verba tua supersperavi.<BR></P>
<P><a name="075">75</A>&nbsp;Cognovi, Domine, quia &#230;quitas judicia tua,<BR> et in veritate tua humiliasti me.<BR></P>
<P><a name="076">76</A>&nbsp;Fiat misericordia tua ut consoletur me,<BR> secundum eloquium tuum servo tuo.<BR></P>
<P><a name="077">77</A>&nbsp;Veniant mihi miserationes tu&#230;, et vivam,<BR> quia lex tua meditatio mea est.<BR></P>
<P><a name="078">78</A>&nbsp;Confundantur superbi, quia injuste iniquitatem fecerunt in me;<BR> ego autem exercebor in mandatis tuis.<BR></P>
<P><a name="079">79</A>&nbsp;Convertantur mihi timentes te,<BR> et qui noverunt testimonia tua.<BR></P>
<P><a name="080">80</A>&nbsp;Fiat cor meum immaculatum in justificationibus tuis,<BR> ut non confundar.<BR></P>
<P><a name="081">81</A>&nbsp;<Caph>Defecit in salutare tuum anima mea,<BR> et in verbum tuum supersperavi.<BR></P>
<P><a name="082">82</A>&nbsp;Defecerunt oculi mei in eloquium tuum,<BR> dicentes: Quando consolaberis me?<BR></P>
<P><a name="083">83</A>&nbsp;Quia factus sum sicut uter in pruina;<BR> justificationes tuas non sum oblitus.<BR></P>
<P><a name="084">84</A>&nbsp;Quot sunt dies servi tui?<BR> quando facies de persequentibus me judicium?<BR></P>
<P><a name="085">85</A>&nbsp;Narraverunt mihi iniqui fabulationes,<BR> sed non ut lex tua.<BR></P>
<P><a name="086">86</A>&nbsp;Omnia mandata tua veritas:<BR> inique persecuti sunt me, adjuva me.<BR></P>
<P><a name="087">87</A>&nbsp;Paulominus consummaverunt me in terra;<BR> ego autem non dereliqui mandata tua.<BR></P>
<P><a name="088">88</A>&nbsp;Secundum misericordiam tuam vivifica me,<BR> et custodiam testimonia oris tui.<BR></P>
<P><a name="089">89</A>&nbsp;<Lamed>In &#230;ternum, Domine,<BR> verbum tuum permanet in c&#230;lo.<BR></P>
<P><a name="090">90</A>&nbsp;In generationem et generationem veritas tua;<BR> fundasti terram, et permanet.<BR></P>
<P><a name="091">91</A>&nbsp;Ordinatione tua perseverat dies,<BR> quoniam omnia serviunt tibi.<BR></P>
<P><a name="092">92</A>&nbsp;Nisi quod lex tua meditatio mea est,<BR> tunc forte periissem in humilitate mea.<BR></P>
<P><a name="093">93</A>&nbsp;In &#230;ternum non obliviscar justificationes tuas,<BR> quia in ipsis vivificasti me.<BR></P>
<P><a name="094">94</A>&nbsp;Tuus sum ego; salvum me fac:<BR> quoniam justificationes tuas exquisivi.<BR></P>
<P><a name="095">95</A>&nbsp;Me exspectaverunt peccatores ut perderent me;<BR> testimonia tua intellexi.<BR></P>
<P><a name="096">96</A>&nbsp;Omnis consummationis vidi finem,<BR> latum mandatum tuum nimis.<BR></P>
<P><a name="097">97</A>&nbsp;<Mem>Quomodo dilexi legem tuam, Domine!<BR> tota die meditatio mea est.<BR></P>
<P><a name="098">98</A>&nbsp;Super inimicos meos prudentem me fecisti mandato tuo,<BR> quia in &#230;ternum mihi est.<BR></P>
<P><a name="099">99</A>&nbsp;Super omnes docentes me intellexi,<BR> quia testimonia tua meditatio mea est.<BR></P>
<P><a name="100">100</A>&nbsp;Super senes intellexi,<BR> quia mandata tua qu&#230;sivi.<BR></P>
<P><a name="101">101</A>&nbsp;Ab omni via mala prohibui pedes meos,<BR> ut custodiam verba tua.<BR></P>
<P><a name="102">102</A>&nbsp;A judiciis tuis non declinavi,<BR> quia tu legem posuisti mihi.<BR></P>
<P><a name="103">103</A>&nbsp;Quam dulcia faucibus meis eloquia tua!<BR> super mel ori meo.<BR></P>
<P><a name="104">104</A>&nbsp;A mandatis tuis intellexi;<BR> propterea odivi omnem viam iniquitatis.<BR></P>
<P><a name="105">105</A>&nbsp;<Nun>Lucerna pedibus meis verbum tuum,<BR> et lumen semitis meis.<BR></P>
<P><a name="106">106</A>&nbsp;Juravi et statui<BR> custodire judicia justiti&#230; tu&#230;.<BR></P>
<P><a name="107">107</A>&nbsp;Humiliatus sum usquequaque, Domine;<BR> vivifica me secundum verbum tuum.<BR></P>
<P><a name="108">108</A>&nbsp;Voluntaria oris mei beneplacita fac, Domine,<BR> et judicia tua doce me.<BR></P>
<P><a name="109">109</A>&nbsp;Anima mea in manibus meis semper,<BR> et legem tuam non sum oblitus.<BR></P>
<P><a name="110">110</A>&nbsp;Posuerunt peccatores laqueum mihi,<BR> et de mandatis tuis non erravi.<BR></P>
<P><a name="111">111</A>&nbsp;H&#230;reditate acquisivi testimonia tua in &#230;ternum,<BR> quia exsultatio cordis mei sunt.<BR></P>
<P><a name="112">112</A>&nbsp;Inclinavi cor meum ad faciendas justificationes tuas in &#230;ternum,<BR> propter retributionem.<BR></P>
<P><a name="113">113</A>&nbsp;<Samech>Iniquos odio habui,<BR> et legem tuam dilexi.<BR></P>
<P><a name="114">114</A>&nbsp;Adjutor et susceptor meus es tu,<BR> et in verbum tuum supersperavi.<BR></P>
<P><a name="115">115</A>&nbsp;Declinate a me, maligni,<BR> et scrutabor mandata Dei mei.<BR></P>
<P><a name="116">116</A>&nbsp;Suscipe me secundum eloquium tuum, et vivam,<BR> et non confundas me ab exspectatione mea.<BR></P>
<P><a name="117">117</A>&nbsp;Adjuva me, et salvus ero,<BR> et meditabor in justificationibus tuis semper.<BR></P>
<P><a name="118">118</A>&nbsp;Sprevisti omnes discedentes a judiciis tuis,<BR> quia injusta cogitatio eorum.<BR></P>
<P><a name="119">119</A>&nbsp;Pr&#230;varicantes reputavi omnes peccatores terr&#230;;<BR> ideo dilexi testimonia tua.<BR></P>
<P><a name="120">120</A>&nbsp;Confige timore tuo carnes meas;<BR> a judiciis enim tuis timui.<BR></P>
<P><a name="121">121</A>&nbsp;<Ain>Feci judicium et justitiam:<BR> non tradas me calumniantibus me.<BR></P>
<P><a name="122">122</A>&nbsp;Suscipe servum tuum in bonum:<BR> non calumnientur me superbi.<BR></P>
<P><a name="123">123</A>&nbsp;Oculi mei defecerunt in salutare tuum,<BR> et in eloquium justiti&#230; tu&#230;.<BR></P>
<P><a name="124">124</A>&nbsp;Fac cum servo tuo secundum misericordiam tuam,<BR> et justificationes tuas doce me.<BR></P>
<P><a name="125">125</A>&nbsp;Servus tuus sum ego: da mihi intellectum,<BR> ut sciam testimonia tua.<BR></P>
<P><a name="126">126</A>&nbsp;Tempus faciendi, Domine:<BR> dissipaverunt legem tuam.<BR></P>
<P><a name="127">127</A>&nbsp;Ideo dilexi mandata tua<BR> super aurum et topazion.<BR></P>
<P><a name="128">128</A>&nbsp;Propterea ad omnia mandata tua dirigebar;<BR> omnem viam iniquam odio habui.<BR></P>
<P><a name="129">129</A>&nbsp;<Phe>Mirabilia testimonia tua:<BR> ideo scrutata est ea anima mea.<BR></P>
<P><a name="130">130</A>&nbsp;Declaratio sermonum tuorum illuminat,<BR> et intellectum dat parvulis.<BR></P>
<P><a name="131">131</A>&nbsp;Os meum aperui, et attraxi spiritum:<BR> quia mandata tua desiderabam.<BR></P>
<P><a name="132">132</A>&nbsp;Aspice in me, et miserere mei,<BR> secundum judicium diligentium nomen tuum.<BR></P>
<P><a name="133">133</A>&nbsp;Gressus meos dirige secundum eloquium tuum,<BR> et non dominetur mei omnis injustitia.<BR></P>
<P><a name="134">134</A>&nbsp;Redime me a calumniis hominum<BR> ut custodiam mandata tua.<BR></P>
<P><a name="135">135</A>&nbsp;Faciem tuam illumina super servum tuum,<BR> et doce me justificationes tuas.<BR></P>
<P><a name="136">136</A>&nbsp;Exitus aquarum deduxerunt oculi mei,<BR> quia non custodierunt legem tuam.<BR></P>
<P><a name="137">137</A>&nbsp;<Sade>Justus es, Domine,<BR> et rectum judicium tuum.<BR></P>
<P><a name="138">138</A>&nbsp;Mandasti justitiam testimonia tua,<BR> et veritatem tuam nimis.<BR></P>
<P><a name="139">139</A>&nbsp;Tabescere me fecit zelus meus,<BR> quia obliti sunt verba tua inimici mei.<BR></P>
<P><a name="140">140</A>&nbsp;Ignitum eloquium tuum vehementer,<BR> et servus tuus dilexit illud.<BR></P>
<P><a name="141">141</A>&nbsp;Adolescentulus sum ego et contemptus;<BR> justificationes tuas non sum oblitus.<BR></P>
<P><a name="142">142</A>&nbsp;Justitia tua, justitia in &#230;ternum,<BR> et lex tua veritas.<BR></P>
<P><a name="143">143</A>&nbsp;Tribulatio et angustia invenerunt me;<BR> mandata tua meditatio mea est.<BR></P>
<P><a name="144">144</A>&nbsp;&#198;quitas testimonia tua in &#230;ternum:<BR> intellectum da mihi, et vivam.<BR></P>
<P><a name="145">145</A>&nbsp;<Coph>Clamavi in toto corde meo: exaudi me, Domine;<BR> justificationes tuas requiram.<BR></P>
<P><a name="146">146</A>&nbsp;Clamavi ad te; salvum me fac:<BR> ut custodiam mandata tua.<BR></P>
<P><a name="147">147</A>&nbsp;Pr&#230;veni in maturitate, et clamavi:<BR> quia in verba tua supersperavi.<BR></P>
<P><a name="148">148</A>&nbsp;Pr&#230;venerunt oculi mei ad te diluculo,<BR> ut meditarer eloquia tua.<BR></P>
<P><a name="149">149</A>&nbsp;Vocem meam audi secundum misericordiam tuam, Domine,<BR> et secundum judicium tuum vivifica me.<BR></P>
<P><a name="150">150</A>&nbsp;Appropinquaverunt persequentes me iniquitati:<BR> a lege autem tua longe facti sunt.<BR></P>
<P><a name="151">151</A>&nbsp;Prope es tu, Domine,<BR> et omnes vi&#230; tu&#230; veritas.<BR></P>
<P><a name="152">152</A>&nbsp;Initio cognovi de testimoniis tuis,<BR> quia in &#230;ternum fundasti ea.<BR></P>
<P><a name="153">153</A>&nbsp;<Res>Vide humilitatem meam, et eripe me,<BR> quia legem tuam non sum oblitus.<BR></P>
<P><a name="154">154</A>&nbsp;Judica judicium meum, et redime me:<BR> propter eloquium tuum vivifica me.<BR></P>
<P><a name="155">155</A>&nbsp;Longe a peccatoribus salus,<BR> quia justificationes tuas non exquisierunt.<BR></P>
<P><a name="156">156</A>&nbsp;Misericordi&#230; tu&#230; mult&#230;, Domine;<BR> secundum judicium tuum vivifica me.<BR></P>
<P><a name="157">157</A>&nbsp;Multi qui persequuntur me, et tribulant me;<BR> a testimoniis tuis non declinavi.<BR></P>
<P><a name="158">158</A>&nbsp;Vidi pr&#230;varicantes et tabescebam,<BR> quia eloquia tua non custodierunt.<BR></P>
<P><a name="159">159</A>&nbsp;Vide quoniam mandata tua dilexi, Domine:<BR> in misericordia tua vivifica me.<BR></P>
<P><a name="160">160</A>&nbsp;Principium verborum tuorum veritas;<BR> in &#230;ternum omnia judicia justiti&#230; tu&#230;.<BR></P>
<P><a name="161">161</A>&nbsp;<Sin>Principes persecuti sunt me gratis,<BR> et a verbis tuis formidavit cor meum.<BR></P>
<P><a name="162">162</A>&nbsp;L&#230;tabor ego super eloquia tua,<BR> sicut qui invenit spolia multa.<BR></P>
<P><a name="163">163</A>&nbsp;Iniquitatem odio habui, et abominatus sum,<BR> legem autem tuam dilexi.<BR></P>
<P><a name="164">164</A>&nbsp;Septies in die laudem dixi tibi,<BR> super judicia justiti&#230; tu&#230;.<BR></P>
<P><a name="165">165</A>&nbsp;Pax multa diligentibus legem tuam,<BR> et non est illis scandalum.<BR></P>
<P><a name="166">166</A>&nbsp;Exspectabam salutare tuum, Domine,<BR> et mandata tua dilexi.<BR></P>
<P><a name="167">167</A>&nbsp;Custodivit anima mea testimonia tua,<BR> et dilexit ea vehementer.<BR></P>
<P><a name="168">168</A>&nbsp;Servavi mandata tua et testimonia tua,<BR> quia omnes vi&#230; me&#230; in conspectu tuo.<BR></P>
<P><a name="169">169</A>&nbsp;<Tau>Appropinquet deprecatio mea in conspectu tuo, Domine;<BR> juxta eloquium tuum da mihi intellectum.<BR></P>
<P><a name="170">170</A>&nbsp;Intret postulatio mea in conspectu tuo;<BR> secundum eloquium tuum eripe me.<BR></P>
<P><a name="171">171</A>&nbsp;Eructabunt labia mea hymnum,<BR> cum docueris me justificationes tuas.<BR></P>
<P><a name="172">172</A>&nbsp;Pronuntiabit lingua mea eloquium tuum,<BR> quia omnia mandata tua &#230;quitas.<BR></P>
<P><a name="173">173</A>&nbsp;Fiat manus tua ut salvet me,<BR> quoniam mandata tua elegi.<BR></P>
<P><a name="174">174</A>&nbsp;Concupivi salutare tuum, Domine,<BR> et lex tua meditatio mea est.<BR></P>
<P><a name="175">175</A>&nbsp;Vivet anima mea, et laudabit te,<BR> et judicia tua adjuvabunt me.<BR></P>
<P><a name="176">176</A>&nbsp;Erravi sicut ovis qu&#230; periit: qu&#230;re servum tuum,<BR> quia mandata tua non sum oblitus.]</P>
<P><HR>
<CENTER>
<A HREF="psa119">Next: Psalms Chapter 119</A></CENTER>
</BODY>
</HTML>
