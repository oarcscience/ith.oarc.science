[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1018)  [KJV](../kjv/kg1018)  [Sep](../sep/kg1018) 
[Tan](../tan/kg1018)   
  
[1 Kings Index](kg1)  
  [Previous](kg1017)  [Next](kg1019) 

------------------------------------------------------------------------

### Vulgate (Latin): 1 Kings Chapter 18

<span id="001">1</span> Post dies multos factum est verbum Domini ad
Eliam, in anno tertio, dicens: Vade, et ostende te Achab, ut dem pluviam
super faciem terræ.

<span id="002">2</span> Ivit ergo Elias, ut ostenderet se Achab: erat
autem fames vehemens in Samaria.

<span id="003">3</span> Vocavitque Achab Abdiam dispensatorem domus suæ:
Abdias autem timebat Dominum valde.

<span id="004">4</span> Nam cum interficeret Jezabel prophetas Domini,
tulit ille centum prophetas, et abscondit eos quinquagenos et
quinquagenos in speluncis, et pavit eos pane et aqua.

<span id="005">5</span> Dixit ergo Achab ad Abdiam: Vade in terram ad
universos fontes aquarum, et in cunctas valles, si forte possimus
invenire herbam, et salvare equos et mulos, et non penitus jumenta
intereant.

<span id="006">6</span> Diviseruntque sibi regiones ut circuirent eas:
Achab ibat per viam unam, et Abdias per viam alteram seorsum.

<span id="007">7</span> Cumque esset Abdias in via, Elias occurrit ei:
qui cum cognovisset eum, cecidit super faciem suam, et ait: Num tu es,
domine mi, Elias?

<span id="008">8</span> Cui ille respondit: Ego. Vade, et dic domino
tuo: Adest Elias.

<span id="009">9</span> Et ille: Quid peccavi, inquit, quoniam tradis me
servum tuum in manu Achab, ut interficiat me?

<span id="010">10</span> Vivit Dominus Deus tuus, quia non est gens aut
regnum quo non miserit dominus meus te requirens: et respondentibus
cunctis: Non est hic: adjuravit regna singula et gentes, eo quod minime
reperireris.

<span id="011">11</span> Et nunc tu dicis mihi: Vade, et dic domino tuo:
Adest Elias.

<span id="012">12</span> Cumque recessero a te, spiritus Domini
asportabit te in locum quem ego ignoro: et ingressus nuntiabo Achab, et
non inveniens te, interficiet me: servus autem tuus timet Dominum ab
infantia sua.

<span id="013">13</span> Numquid non indicatum est tibi domino meo quid
fecerim cum interficeret Jezabel prophetas Domini, quod absconderim de
prophetis Domini centum viros, quinquagenos et quinquagenos, in
speluncis, et paverim eos pane et aqua?

<span id="014">14</span> et nunc tu dicis: Vade, et dic domino tuo:
Adest Elias: ut interficiat me?

<span id="015">15</span> Et dixit Elias: Vivit Dominus exercituum, ante
cujus vultum sto, quia hodie apparebo ei.

<span id="016">16</span> Abiit ergo Abdias in occursum Achab, et
indicavit ei: venitque Achab in occursum Eliæ.

<span id="017">17</span> Et cum vidisset eum, ait: Tune es ille, qui
conturbas Israël?

<span id="018">18</span> Et ille ait: Non ego turbavi Israël, sed tu, et
domus patris tui, qui dereliquistis mandata Domini, et secuti estis
Baalim.  

<span id="019">19</span> Verumtamen nunc mitte, et congrega ad me
universum Israël in monte Carmeli, et prophetas Baal quadringentos
quinquaginta, prophetasque lucorum quadringentos, qui comedunt de mensa
Jezabel.

<span id="020">20</span> Misit Achab ad omnes filios Israël, et
congregavit prophetas in monte Carmeli.

<span id="021">21</span> Accedens autem Elias ad omnem populum, ait:
Usquequo claudicatis in duas partes? si Dominus est Deus, sequimini eum:
si autem Baal, sequimini illum. Et non respondit ei populus verbum.

<span id="022">22</span> Et ait rursus Elias ad populum: Ego remansi
propheta Domini solus: prophetæ autem Baal quadringenti et quinquaginta
viri sunt.

<span id="023">23</span> Dentur nobis duo boves, et illi eligant sibi
bovem unum, et in frustra cædentes ponant super ligna, ignem autem non
supponant: et ego faciam bovem alterum, et imponam super ligna, ignem
autem non supponam.

<span id="024">24</span> Invocate nomina deorum vestrorum, et ego
invocabo nomen Domini mei: et Deus qui exaudierit per ignem, ipse sit
Deus. Respondens omnis populus ait: Optima propositio.

<span id="025">25</span> Dixit ergo Elias prophetis Baal: Eligite vobis
bovem unum, et facite primi, quia vos plures estis: et invocate nomina
deorum vestrorum, ignemque non supponatis.

<span id="026">26</span> Qui cum tulissent bovem quem dederat eis,
fecerunt: et invocabant nomen Baal de mane usque ad meridiem, dicentes:
Baal, exaudi nos. Et non erat vox, nec qui responderet: transiliebantque
altare quod fecerant.

<span id="027">27</span> Cumque esset jam meridies, illudebat illis
Elias, dicens: Clamate voce majore: deus enim est, et forsitan loquitur,
aut in diversorio est, aut in itinere, aut certe dormit, ut excitetur.

<span id="028">28</span> Clamabant ergo voce magna, et incidebant se
juxta ritum suum cultris et lanceolis, donec perfunderentur sanguine.

<span id="029">29</span> Postquam autem transiit meridies, et illis
prophetantibus venerat tempus quo sacrificium offerri solet, nec
audiebatur vox, nec aliquis respondebat, nec attendebat orantes,

<span id="030">30</span> dixit Elias omni populo: Venite ad me.  
Et accedente ad se populo, curavit altare Domini quod destructum fuerat.

<span id="031">31</span> Et tulit duodecim lapides juxta numerum tribuum
filiorum Jacob, ad quem factus est sermo Domini, dicens: Israël erit
nomen tuum.

<span id="032">32</span> Et ædificavit de lapidibus altare in nomine
Domini: fecitque aquæductum, quasi per duas aratiunculas in circuitu
altaris,

<span id="033">33</span> et composuit ligna: divisitque per membra
bovem, et posuit super ligna,

<span id="034">34</span> et ait: Implete quatuor hydrias aqua, et
fundite super holocaustum et super ligna. Rursumque dixit: Etiam secundo
hoc facite. Qui cum fecissent secundo, ait: Etiam tertio idipsum facite.
Feceruntque tertio,

<span id="035">35</span> et currebant aquæ circum altare, et fossa
aquæductus repleta est.

<span id="036">36</span> Cumque jam tempus esset ut offerretur
holocaustum, accedens Elias propheta ait: Domine Deus Abraham, et Isaac,
et Israël, ostende hodie quia tu es Deus Israël, et ego servus tuus, et
juxta præceptum tuum feci omnia verba hæc.

<span id="037">37</span> Exaudi me, Domine, exaudi me: ut discat populus
iste quia tu es Dominus Deus, et tu convertisti cor eorum iterum.

<span id="038">38</span> Cecidit autem ignis Domini, et voravit
holocaustum, et ligna, et lapides, pulverem quoque, et aquam quæ erat in
aquæductu lambens.

<span id="039">39</span> Quod cum vidisset omnis populus, cecidit in
faciem suam, et ait: Dominus ipse est Deus, Dominus ipse est Deus.

<span id="040">40</span> Dixitque Elias ad eos: Apprehendite prophetas
Baal, et ne unus quidem effugiat ex eis. Quos cum apprehendissent, duxit
eos Elias ad torrentem Cison, et interfecit eos ibi.  

<span id="041">41</span> Et ait Elias ad Achab: Ascende, comede, et
bibe, quia sonus multæ pluviæ est.

<span id="042">42</span> Ascendit Achab ut comederet et biberet: Elias
autem ascendit in verticem Carmeli, et pronus in terram posuit faciem
suam inter genua sua,

<span id="043">43</span> et dixit ad puerum suum: Ascende, et prospice
contra mare. Qui cum ascendisset, et contemplatus esset, ait: Non est
quidquam. Et rursum ait illi: Revertere septem vicibus.

<span id="044">44</span> In septima autem vice, ecce nubecula parva
quasi vestigium hominis ascendebat de mari. Qui ait: Ascende, et dic
Achab: Junge currum tuum et descende, ne occupet te pluvia.

<span id="045">45</span> Cumque se verteret huc atque illuc, ecce cæli
contenebrati sunt, et nubes, et ventus, et facta est pluvia grandis.
Ascendens itaque Achab, abiit in Jezrahel:

<span id="046">46</span> et manus Domini facta est super Eliam,
accinctisque lumbis currebat ante Achab, donec veniret in Jezrahel.

------------------------------------------------------------------------

[Next: 1 Kings Chapter 19](kg1019)
