[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/act001)  [GNT](../gnt/act001) 
[KJV](../kjv/act001)   
  
[Acts Index](act)  
  [Previous](joh021)  [Next](act002) 

------------------------------------------------------------------------

### Vulgate (Latin): Acts Chapter 1

<span id="001">1</span> Primum quidem sermonem feci de omnibus, o
Theophile, quæ cœpit Jesus facere et docere

<span id="002">2</span> usque in diem qua præcipiens Apostolis per
Spiritum Sanctum, quos elegit, assumptus est:

<span id="003">3</span> quibus et præbuit seipsum vivum post passionem
suam in multis argumentis, per dies quadraginta apparens eis, et loquens
de regno Dei.  

<span id="004">4</span> Et convescens, præcepit eis ab Jerosolymis ne
discederent, sed exspectarent promissionem Patris, quam audistis
(inquit) per os meum:

<span id="005">5</span> quia Joannes quidem baptizavit aqua, vos autem
baptizabimini Spiritu Sancto non post multos hos dies.

<span id="006">6</span> Igitur qui convenerant, interrogabant eum,
dicentes: Domine, si in tempore hoc restitues regnum Israël?

<span id="007">7</span> Dixit autem eis: Non est vestrum nosse tempora
vel momenta quæ Pater posuit in sua potestate:

<span id="008">8</span> sed accipietis virtutem supervenientis Spiritus
Sancti in vos, et eritis mihi testes in Jerusalem, et in omni Judæa, et
Samaria, et usque ad ultimum terræ.  

<span id="009">9</span> Et cum hæc dixisset, videntibus illis, elevatus
est: et nubes suscepit eum ab oculis eorum.

<span id="010">10</span> Cumque intuerentur in cælum euntem illum, ecce
duo viri astiterunt juxta illos in vestibus albis,

<span id="011">11</span> qui et dixerunt: Viri Galilæi, quid statis
aspicientes in cælum? Hic Jesus, qui assumptus est a vobis in cælum, sic
veniet quemadmodum vidistis eum euntem in cælum.  

<span id="012">12</span> Tunc reversi sunt Jerosolymam a monte qui
vocatur Oliveti, qui est juxta Jerusalem, sabbati habens iter.

<span id="013">13</span> Et cum introissent in cœnaculum, ascenderunt
ubi manebant Petrus, et Joannes, Jacobus, et Andreas, Philippus, et
Thomas, Bartholomæus, et Matthæus, Jacobus Alphæi, et Simon Zelotes, et
Judas Jacobi.

<span id="014">14</span> Hi omnes erant perseverantes unanimiter in
oratione cum mulieribus, et Maria matre Jesu, et fratribus ejus.  

<span id="015">15</span> In diebus illis, exsurgens Petrus in medio
fratrum, dixit (erat autem turba hominum simul, fere centum viginti):

<span id="016">16</span> Viri fratres, oportet impleri Scripturam quam
prædixit Spiritus Sanctus per os David de Juda, qui fuit dux eorum qui
comprehenderunt Jesum:

<span id="017">17</span> qui connumeratus erat in nobis, et sortitus est
sortem ministerii hujus.

<span id="018">18</span> Et hic quidem possedit agrum de mercede
iniquitatis, et suspensus crepuit medius: et diffusa sunt omnia viscera
ejus.

<span id="019">19</span> Et notum factum est omnibus habitantibus
Jerusalem, ita ut appellaretur ager ille, lingua eorum, Haceldama, hoc
est, ager sanguinis.

<span id="020">20</span> Scriptum est enim in libro Psalmorum: Fiat
commoratio eorum deserta, et non sit qui inhabitet in ea: et episcopatum
ejus accipiat alter.

<span id="021">21</span> Oportet ergo ex his viris qui nobiscum sunt
congregati in omni tempore quo intravit et exivit inter nos Dominus
Jesus,

<span id="022">22</span> incipiens a baptismate Joannis usque in diem
qua assumptus est a nobis, testem resurrectionis ejus nobiscum fieri
unum ex istis.

<span id="023">23</span> Et statuerunt duos, Joseph, qui vocabatur
Barsabas, qui cognominatus est Justus, et Mathiam.

<span id="024">24</span> Et orantes dixerunt: Tu Domine, qui corda nosti
omnium, ostende quem elegeris ex his duobus unum,

<span id="025">25</span> accipere locum ministerii hujus et apostolatus,
de quo prævaricatus est Judas ut abiret in locum suum.

<span id="026">26</span> Et dederunt sortes eis, et cecidit sors super
Mathiam: et annumeratus est cum undecim Apostolis.

------------------------------------------------------------------------

[Next: Acts Chapter 2](act002)
