<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 19</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/gen019.htm">Polyglot</A>&nbsp;
<A HREF="../kjv/gen019.htm">KJV</A>&nbsp;
<A HREF="../sep/gen019.htm">Sep</A>&nbsp;
<A HREF="../tan/gen019.htm">Tan</A>&nbsp;

<BR>
<BR><A HREF="gen.htm">Genesis Index</A><BR>
&nbsp;
<A HREF="gen018.htm">Previous</A>&nbsp;
<A HREF="gen020.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 19</H3><P><a name="001">1</A>&nbsp;Veneruntque duo angeli Sodomam vespere, et sedente Lot in foribus civitatis. Qui cum vidisset eos, surrexit, et ivit obviam eis: adoravitque pronus in terram,</P>
<P><a name="002">2</A>&nbsp;et dixit: Obsecro, domini, declinate in domum pueri vestri, et manete ibi: lavate pedes vestros, et mane proficiscemini in viam vestram. Qui dixerunt: Minime, sed in platea manebimus.</P>
<P><a name="003">3</A>&nbsp;Compulit illos oppido ut diverterent ad eum: ingressisque domum illius fecit convivium, et coxit azyma, et comederunt.</P>
<P><a name="004">4</A>&nbsp;Prius autem quam irent cubitum, viri civitatis vallaverunt domum a puero usque ad senem, omnis populus simul.</P>
<P><a name="005">5</A>&nbsp;Vocaveruntque Lot, et dixerunt ei: Ubi sunt viri qui introierunt ad te nocte? educ illos huc, ut cognoscamus eos.</P>
<P><a name="006">6</A>&nbsp;Egressus ad eos Lot, post tergum occludens ostium, ait:</P>
<P><a name="007">7</A>&nbsp;Nolite, qu&#230;so, fratres mei, nolite malum hoc facere.</P>
<P><a name="008">8</A>&nbsp;Habeo duas filias, qu&#230; necdum cognoverunt virum: educam eas ad vos, et abutimini eis sicut vobis placuerit, dummodo viris istis nihil mali faciatis, quia ingressi sunt sub umbra culminis mei.</P>
<P><a name="009">9</A>&nbsp;At illi dixerunt: Recede illuc. Et rursus: Ingressus es, inquiunt, ut advena; numquid ut judices? te ergo ipsum magis quam hos affligemus. Vimque faciebant Lot vehementissime: jamque prope erat ut effringerent fores.</P>
<P><a name="010">10</A>&nbsp;Et ecce miserunt manum viri, et introduxerunt ad se Lot, clauseruntque ostium:</P>
<P><a name="011">11</A>&nbsp;et eos, qui foris erant, percusserunt c&#230;citate a minimo usque ad maximum, ita ut ostium invenire non possent.</P>
<P><a name="012">12</A>&nbsp;Dixerunt autem ad Lot: Habes hic quempiam tuorum? generum, aut filios, aut filias, omnes, qui tui sunt, educ de urbe hac:</P>
<P><a name="013">13</A>&nbsp;delebimus enim locum istum, eo quod increverit clamor eorum coram Domino, qui misit nos ut perdamus illos.</P>
<P><a name="014">14</A>&nbsp;Egressus itaque Lot, locutus est ad generos suos qui accepturi erant filias ejus, et dixit: Surgite, egredimini de loco isto: quia delebit Dominus civitatem hanc. Et visus est eis quasi ludens loqui.<BR>
</P>
<P><a name="015">15</A>&nbsp;Cumque esset mane, cogebant eum angeli, dicentes: Surge, tolle uxorem tuam, et duas filias quas habes: ne et tu pariter pereas in scelere civitatis.</P>
<P><a name="016">16</A>&nbsp;Dissimulante illo, apprehenderunt manum ejus, et manum uxoris, ac duarum filiarum ejus, eo quod parceret Dominus illi.</P>
<P><a name="017">17</A>&nbsp;Eduxeruntque eum, et posuerunt extra civitatem: ibique locuti sunt ad eum, dicentes: Salva animam tuam: noli respicere post tergum, nec stes in omni circa regione: sed in monte salvum te fac, ne et tu simul pereas.</P>
<P><a name="018">18</A>&nbsp;Dixitque Lot ad eos: Qu&#230;so, domine mi,</P>
<P><a name="019">19</A>&nbsp;quia invenit servus tuus gratiam coram te, et magnificasti misericordiam tuam quam fecisti mecum, ut salvares animam meam, nec possum in monte salvari, ne forte apprehendat me malum, et moriar:</P>
<P><a name="020">20</A>&nbsp;est civitas h&#230;c juxta, ad quam possum fugere, parva, et salvabor in ea: numquid non modica est, et vivet anima mea?</P>
<P><a name="021">21</A>&nbsp;Dixitque ad eum: Ecce etiam in hoc suscepi preces tuas, ut non subvertam urbem pro qua locutus es.</P>
<P><a name="022">22</A>&nbsp;Festina, et salvare ibi: quia non potero facere quidquam donec ingrediaris illuc. Idcirco vocatum est nomen urbis illius Segor.</P>
<P><a name="023">23</A>&nbsp;Sol egressus est super terram, et Lot ingressus est Segor.</P>
<P><a name="024">24</A>&nbsp;Igitur Dominus pluit super Sodomam et Gomorrham sulphur et ignem a Domino de c&#230;lo:</P>
<P><a name="025">25</A>&nbsp;et subvertit civitates has, et omnem circa regionem, universos habitatores urbium, et cuncta terr&#230; virentia.</P>
<P><a name="026">26</A>&nbsp;Respiciensque uxor ejus post se, versa est in statuam salis.</P>
<P><a name="027">27</A>&nbsp;Abraham autem consurgens mane, ubi steterat prius cum Domino,</P>
<P><a name="028">28</A>&nbsp;intuitus est Sodomam et Gomorrham, et universam terram regionis illius: viditque ascendentem favillam de terra quasi fornacis fumum.</P>
<P><a name="029">29</A>&nbsp;Cum enim subverteret Deus civitates regionis illius, recordatus Abrah&#230;, liberavit Lot de subversione urbium in quibus habitaverat.<BR>
</P>
<P><a name="030">30</A>&nbsp;Ascenditque Lot de Segor, et mansit in monte, du&#230; quoque fili&#230; ejus cum eo (timuerat enim manere in Segor) et mansit in spelunca ipse, et du&#230; fili&#230; ejus cum eo.</P>
<P><a name="031">31</A>&nbsp;Dixitque major ad minorem: Pater noster senex est, et nullus virorum remansit in terra, qui possit ingredi ad nos juxta morem univers&#230; terr&#230;.</P>
<P><a name="032">32</A>&nbsp;Veni, inebriemus eum vino, dormiamusque cum eo, ut servare possimus ex patre nostro semen.</P>
<P><a name="033">33</A>&nbsp;Dederunt itaque patri suo bibere vinum nocte illa. Et ingressa est major, dormivitque cum patre; at ille non sensit, nec quando accubuit filia, nec quando surrexit.</P>
<P><a name="034">34</A>&nbsp;Altera quoque die dixit major ad minorem: Ecce dormivi heri cum patre meo, demus ei bibere vinum etiam hac nocte, et dormies cum eo, ut salvemus semen de patre nostro.</P>
<P><a name="035">35</A>&nbsp;Dederunt etiam et illa nocte patri suo bibere vinum, ingressaque minor filia, dormivit cum eo: et ne tunc quidem sensit quando concubuerit, vel quando illa surrexerit.</P>
<P><a name="036">36</A>&nbsp;Conceperunt ergo du&#230; fili&#230; Lot de patre suo.</P>
<P><a name="037">37</A>&nbsp;Peperitque major filium, et vocavit nomen ejus Moab: ipse est pater Moabitarum usque in pr&#230;sentem diem.</P>
<P><a name="038">38</A>&nbsp;Minor quoque peperit filium, et vocavit nomen ejus Ammon, id est, Filius populi mei: ipse est pater Ammonitarum usque hodie.</P>
<P><HR>
<CENTER>
<A HREF="gen020.htm">Next: Genesis Chapter 20</A></CENTER>
</BODY>
</HTML>
