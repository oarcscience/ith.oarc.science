[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer040)  [KJV](../kjv/jer040)  [Sep](../sep/jer040) 
[Tan](../tan/jer040)   
  
[Jeremiah Index](jer)  
  [Previous](jer039)  [Next](jer041) 

------------------------------------------------------------------------

### Vulgate (Latin): Jeremiah Chapter 40

<span id="001">1</span> Sermo qui factus est ad Jeremiam a Domino,
postquam dimissus est a Nabuzardan magistro militiæ de Rama, quando
tulit eum vinctum catenis in medio omnium qui migrabant de Jerusalem et
Juda, et ducebantur in Babylonem.

<span id="002">2</span> Tollens ergo princeps militiæ Jeremiam, dixit ad
eum: Dominus Deus tuus locutus est malum hoc super locum istum:

<span id="003">3</span> et adduxit, et fecit Dominus sicut locutus est,
quia peccastis Domino, et non audistis vocem ejus: et factus est vobis
sermo hic.

<span id="004">4</span> Nunc ergo ecce solvi te hodie de catenis quæ
sunt in manibus tuis: si placet tibi ut venias mecum in Babylonem, veni,
et ponam oculos meos super te: si autem displicet tibi venire mecum in
Babylonem, reside: ecce omnis terra in conspectu tuo est: quod elegeris,
et quo placuerit tibi ut vadas, illuc perge:

<span id="005">5</span> et mecum noli venire, sed habita apud Godoliam
filium Ahicam filii Saphan, quem præposuit rex Babylonis civitatibus
Juda: habita ergo cum eo in medio populi: vel quocumque placuerit tibi
ut vadas, vade. Dedit quoque ei magister militiæ cibaria et munuscula,
et dimisit eum.

<span id="006">6</span> Venit autem Jeremias ad Godoliam filium Ahicam
in Masphath, et habitavit cum eo in medio populi qui relictus fuerat in
terra.

<span id="007">7</span> Cumque audissent omnes principes exercitus, qui
dispersi fuerant per regiones, ipsi et socii eorum, quod præfecisset rex
Babylonis Godoliam filium Ahicam terræ, et quod commendasset ei viros,
et mulieres, et parvulos, et de pauperibus terræ, qui non fuerant
translati in Babylonem,

<span id="008">8</span> venerunt ad Godoliam in Masphath, et Ismahel
filius Nathaniæ, et Johanan et Jonathan filii Caree, et Sareas filius
Thanehumeth, et filii Ophi, qui erant de Netophathi, et Jezonias filius
Maachathi, ipsi et viri eorum.

<span id="009">9</span> Et juravit eis Godolias filius Ahicam filii
Saphan, et comitibus eorum, dicens: Nolite timere servire Chaldæis:
habitate in terra, et servite regi Babylonis, et bene erit vobis.

<span id="010">10</span> Ecce ego habito in Masphath, ut respondeam
præcepto Chaldæorum qui mittuntur ad nos: vos autem colligite vindemiam,
et messem, et oleum, et condite in vasis vestris, et manete in urbibus
vestris quas tenetis.

<span id="011">11</span> Sed et omnes Judæi qui erant in Moab, et in
filiis Ammon, et in Idumæa, et in universis regionibus, audito quod
dedisset rex Babylonis reliquias in Judæa, et quod præposuisset super
eos Godoliam filium Ahicam filii Saphan,

<span id="012">12</span> reversi sunt, inquam, omnes Judæi de universis
locis ad quæ profugerant, et venerunt in terram Juda ad Godoliam in
Masphath, et collegerunt vinum et messem multam nimis.  

<span id="013">13</span> Johanan autem filius Caree, et omnes principes
exercitus qui dispersi fuerant in regionibus, venerunt ad Godoliam in
Masphath,

<span id="014">14</span> et dixerunt ei: Scito quod Baalis, rex filiorum
Ammon, misit Ismahel filium Nathaniæ percutere animam tuam. Et non
credidit eis Godolias filius Ahicam.

<span id="015">15</span> Johanan autem filius Caree dixit ad Godoliam
seorsum in Masphath, loquens: Ibo, et percutiam Ismahel filium Nathaniæ,
nullo sciente, ne interficiat animam tuam, et dissipentur omnes Judæi
qui congregati sunt ad te, et peribunt reliquiæ Juda.

<span id="016">16</span> Et ait Godolias filius Ahicam ad Johanan filium
Caree: Noli facere verbum hoc: falsum enim tu loqueris de Ismahel.

------------------------------------------------------------------------

[Next: Jeremiah Chapter 41](jer041)
