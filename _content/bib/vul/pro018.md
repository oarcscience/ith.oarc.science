[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pro018)  [KJV](../kjv/pro018)  [Sep](../sep/pro018) 
[Tan](../tan/pro018)   
  
[Proverbs Index](pro)  
  [Previous](pro017)  [Next](pro019) 

------------------------------------------------------------------------

### Vulgate (Latin): Proverbs Chapter 18

<span id="001">1</span> \[Occasiones quærit qui vult recedere ab
amico:  
omni tempore erit exprobrabilis.  

<span id="002">2</span> Non recipit stultus verba prudentiæ,  
nisi ea dixeris quæ versantur in corde ejus.  

<span id="003">3</span> Impius, cum in profundum venerit peccatorum,
contemnit;  
sed sequitur eum ignominia et opprobrium.  

<span id="004">4</span> Aqua profunda verba ex ore viri,  
et torrens redundans fons sapientiæ.  

<span id="005">5</span> Accipere personam impii non est bonum,  
ut declines a veritate judicii.\]  

<span id="006">6</span> \[Labia stulti miscent se rixis,  
et os ejus jurgia provocat.  

<span id="007">7</span> Os stulti contritio ejus,  
et labia ipsius ruina animæ ejus.  

<span id="008">8</span> Verba bilinguis quasi simplicia,  
et ipsa perveniunt usque ad interiora ventris.  
Pigrum dejicit timor;  
animæ autem effeminatorum esurient.  

<span id="009">9</span> Qui mollis et dissolutus est in opere suo  
frater est sua opera dissipantis.  

<span id="010">10</span> Turris fortissima nomen Domini;  
ad ipsum currit justus, et exaltabitur.  

<span id="011">11</span> Substantia divitis urbs roboris ejus,  
et quasi murus validus circumdans eum.  

<span id="012">12</span> Antequam conteratur, exaltatur cor hominis,  
et antequam glorificetur, humiliatur.  

<span id="013">13</span> Qui prius respondet quam audiat,  
stultum se esse demonstrat, et confusione dignum.  

<span id="014">14</span> Spiritus viri sustentat imbecillitatem suam;  
spiritum vero ad irascendum facilem quis poterit sustinere?  

<span id="015">15</span> Cor prudens possidebit scientiam,  
et auris sapientium quærit doctrinam.\]  

<span id="016">16</span> \[Donum hominis dilatat viam ejus,  
et ante principes spatium ei facit.  

<span id="017">17</span> Justus prior est accusator sui:  
venit amicus ejus, et investigabit eum.  

<span id="018">18</span> Contradictiones comprimit sors,  
et inter potentes quoque dijudicat.  

<span id="019">19</span> Frater qui adjuvatur a fratre quasi civitas
firma,  
et judicia quasi vectes urbium.  

<span id="020">20</span> De fructu oris viri replebitur venter ejus,  
et genimina labiorum ipsius saturabunt eum.  

<span id="021">21</span> Mors et vita in manu linguæ;  
qui diligunt eam comedent fructus ejus.  

<span id="022">22</span> Qui invenit mulierem bonam invenit bonum,  
et hauriet jucunditatem a Domino.  
Qui expellit mulierem bonam expellit bonum;  
qui autem tenet adulteram stultus est et impius.  

<span id="023">23</span> Cum obsecrationibus loquetur pauper,  
et dives effabitur rigide.  

<span id="024">24</span> Vir amabilis ad societatem  
magis amicus erit quam frater.\]

------------------------------------------------------------------------

[Next: Proverbs Chapter 19](pro019)
