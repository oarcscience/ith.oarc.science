<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Sirach: Sirach Chapter 8</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/sir008">Polyglot</A>&nbsp;
<A HREF="../apo/sir008">Apo</A>&nbsp;
<A HREF="../sep/sir008">Sep</A>&nbsp;

<BR>
<BR><A HREF="sir">Sirach Index</A><BR>
&nbsp;
<A HREF="sir007">Previous</A>&nbsp;
<A HREF="sir009">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Sirach Chapter 8</H3><P><a name="001">1</A>&nbsp;[Non litiges cum homine potente,<BR> ne forte incidas in manus illius.<BR></P>
<P><a name="002">2</A>&nbsp;Non contendas cum viro locuplete,<BR> ne forte contra te constituat litem tibi:<BR></P>
<P><a name="003">3</A>&nbsp;multos enim perdidit aurum et argentum,<BR> et usque ad cor regum extendit et convertit.<BR></P>
<P><a name="004">4</A>&nbsp;Non litiges cum homine linguato,<BR> et non strues in ignem illius ligna.<BR></P>
<P><a name="005">5</A>&nbsp;Non communices homini indocto,<BR> ne male de progenie tua loquatur.<BR></P>
<P><a name="006">6</A>&nbsp;Ne despicias hominem avertentem se a peccato,<BR> neque improperes ei:<BR> memento quoniam omnes in correptione sumus.<BR></P>
<P><a name="007">7</A>&nbsp;Ne spernas hominem in sua senectute,<BR> etenim ex nobis senescunt.<BR></P>
<P><a name="008">8</A>&nbsp;Noli de mortuo inimico tuo gaudere:<BR> sciens quoniam omnes morimur,<BR> et in gaudium nolumus venire.<BR></P>
<P><a name="009">9</A>&nbsp;Ne despicias narrationem presbyterorum sapientium,<BR> et in proverbiis eorum conversare:<BR></P>
<P><a name="010">10</A>&nbsp;ab ipsis enim disces sapientiam et doctrinam intellectus,<BR> et servire magnatis sine querela.<BR></P>
<P><a name="011">11</A>&nbsp;Non te pr&#230;tereat narratio seniorum,<BR> ipsi enim didicerunt a patribus suis:<BR></P>
<P><a name="012">12</A>&nbsp;quoniam ab ipsis disces intellectum,<BR> et in tempore necessitatis dare responsum.<BR></P>
<P><a name="013">13</A>&nbsp;Non incendas carbones peccatorum arguens eos,<BR> et ne incendaris flamma ignis peccatorum illorum.<BR></P>
<P><a name="014">14</A>&nbsp;Ne contra faciem stes contumeliosi,<BR> ne sedeat quasi insidiator ori tuo.<BR></P>
<P><a name="015">15</A>&nbsp;Noli f&#156;nerari homini fortiori te:<BR> quod si f&#156;neraveris, quasi perditum habe.<BR></P>
<P><a name="016">16</A>&nbsp;Non spondeas super virtutem tuam:<BR> quod si spoponderis, quasi restituens cogita.<BR></P>
<P><a name="017">17</A>&nbsp;Non judices contra judicem,<BR> quoniam secundum quod justum est judicat.<BR></P>
<P><a name="018">18</A>&nbsp;Cum audace non eas in via,<BR> ne forte gravet mala sua in te:<BR> ipse enim secundum voluntatem suam vadit,<BR> et simul cum stultitia illius peries.<BR></P>
<P><a name="019">19</A>&nbsp;Cum iracundo non facias rixam,<BR> et cum audace non eas in desertum:<BR> quoniam quasi nihil est ante illum sanguis,<BR> et ubi non est adjutorium, elidet te.<BR></P>
<P><a name="020">20</A>&nbsp;Cum fatuis consilium non habeas:<BR> non enim poterunt diligere nisi qu&#230; eis placent.<BR></P>
<P><a name="021">21</A>&nbsp;Coram extraneo ne facias consilium:<BR> nescis enim quid pariet.<BR></P>
<P><a name="022">22</A>&nbsp;Non omni homini cor tuum manifestes,<BR> ne forte inferat tibi gratiam falsam, et convicietur tibi.]</P>
<P><HR>
<CENTER>
<A HREF="sir009">Next: Sirach Chapter 9</A></CENTER>
</BODY>
</HTML>
