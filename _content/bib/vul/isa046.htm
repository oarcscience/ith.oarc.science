<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Isaiah: Isaiah Chapter 46</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/isa046.htm">Polyglot</A>&nbsp;
<A HREF="../kjv/isa046.htm">KJV</A>&nbsp;
<A HREF="../sep/isa046.htm">Sep</A>&nbsp;
<A HREF="../tan/isa046.htm">Tan</A>&nbsp;

<BR>
<BR><A HREF="isa.htm">Isaiah Index</A><BR>
&nbsp;
<A HREF="isa045.htm">Previous</A>&nbsp;
<A HREF="isa047.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Isaiah Chapter 46</H3><P><a name="001">1</A>&nbsp;[Confractus est Bel, contritus est Nabo;<BR> facta sunt simulacra eorum bestiis et jumentis,<BR> onera vestra gravi pondere<BR> usque ad lassitudinem.<BR></P>
<P><a name="002">2</A>&nbsp;Contabuerunt, et contrita sunt simul;<BR> non potuerunt salvare portantem,<BR> et anima eorum in captivitatem ibit.<BR></P>
<P><a name="003">3</A>&nbsp;Audite me, domus Jacob,<BR> et omne residuum domus Isra&#235;l;<BR> qui portamini a meo utero,<BR> qui gestamini a mea vulva.<BR></P>
<P><a name="004">4</A>&nbsp;Usque ad senectam ego ipse,<BR> et usque ad canos ego portabo;<BR> ego feci, et ego feram;<BR> ego portabo, et salvabo.<BR></P>
<P><a name="005">5</A>&nbsp;Cui assimilastis me, et ad&#230;quastis,<BR> et comparastis me, et fecistis similem?<BR></P>
<P><a name="006">6</A>&nbsp;Qui confertis aurum de sacculo,<BR> et argentum statera ponderatis,<BR> conducentes aurificem ut faciat deum,<BR> et procidunt, et adorant.<BR></P>
<P><a name="007">7</A>&nbsp;Portant illum in humeris gestantes,<BR> et ponentes in loco suo,<BR> et stabit, ac de loco suo non movebitur:<BR> sed et cum clamaverint ad eum, non audiet;<BR> de tribulatione non salvabit eos.<BR></P>
<P><a name="008">8</A>&nbsp;Mementote istud, et confundamini;<BR> redite, pr&#230;varicatores, ad cor.<BR></P>
<P><a name="009">9</A>&nbsp;Recordamini prioris s&#230;culi,<BR> quoniam ego sum Deus, et non est ultra deus,<BR> nec est similis mei.<BR></P>
<P><a name="010">10</A>&nbsp;Annuntians ab exordio novissimum,<BR> et ab initio qu&#230; necdum facta sunt,<BR> dicens: Consilium meum stabit,<BR> et omnis voluntas mea fiet.<BR></P>
<P><a name="011">11</A>&nbsp;Vocans ab oriente avem,<BR> et de terra longinqua virum voluntatis me&#230;:<BR> et locutus sum, et adducam illud;<BR> creavi et faciam illud.<BR></P>
<P><a name="012">12</A>&nbsp;Audite me, duro corde,<BR> qui longe estis a justitia.<BR></P>
<P><a name="013">13</A>&nbsp;Prope feci justitiam meam, non elongabitur,<BR> et salus mea non morabitur.<BR> Dabo in Sion salutem,<BR> et in Isra&#235;l gloriam meam.]</P>
<P><HR>
<CENTER>
<A HREF="isa047.htm">Next: Isaiah Chapter 47</A></CENTER>
</BODY>
</HTML>
