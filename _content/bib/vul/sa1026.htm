<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Samuel: 1 Samuel Chapter 26</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/sa1026">Polyglot</A>&nbsp;
<A HREF="../kjv/sa1026">KJV</A>&nbsp;
<A HREF="../sep/sa1026">Sep</A>&nbsp;
<A HREF="../tan/sa1026">Tan</A>&nbsp;

<BR>
<BR><A HREF="sa1">1 Samuel Index</A><BR>
&nbsp;
<A HREF="sa1025">Previous</A>&nbsp;
<A HREF="sa1027">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Samuel Chapter 26</H3><P><a name="001">1</A>&nbsp;Et venerunt Ziph&#230;i ad Saul in Gabaa, dicentes: Ecce David absconditus est in colle Hachila, qu&#230; est ex adverso solitudinis.</P>
<P><a name="002">2</A>&nbsp;Et surrexit Saul, et descendit in desertum Ziph, et cum eo tria millia virorum de electis Isra&#235;l, ut qu&#230;reret David in deserto Ziph.</P>
<P><a name="003">3</A>&nbsp;Et castrametatus est Saul in Gabaa Hachila, qu&#230; erat ex adverso solitudinis in via: David autem habitabat in deserto. Videns autem quod venisset Saul post se in desertum,</P>
<P><a name="004">4</A>&nbsp;misit exploratores, et didicit quod illuc venisset certissime.</P>
<P><a name="005">5</A>&nbsp;Et surrexit David clam, et venit ad locum ubi erat Saul: cumque vidisset locum in quo dormiebat Saul, et Abner filius Ner, princeps militi&#230; ejus, et Saulem dormientem in tentorio, et reliquum vulgus per circuitum ejus,</P>
<P><a name="006">6</A>&nbsp;ait David ad Achimelech Heth&#230;um, et Abisai filium Sarvi&#230; fratrem Joab, dicens: Quis descendet mecum ad Saul in castra? Dixitque Abisai: Ego descendam tecum.<BR>
</P>
<P><a name="007">7</A>&nbsp;Venerunt ergo David et Abisai ad populum nocte, et invenerunt Saul jacentem et dormientem in tentorio, et hastam fixam in terra ad caput ejus: Abner autem et populum dormientes in circuitu ejus.</P>
<P><a name="008">8</A>&nbsp;Dixitque Abisai ad David: Conclusit Deus inimicum tuum hodie in manus tuas: nunc ergo perfodiam eum lancea in terra semel, et secundo opus non erit.</P>
<P><a name="009">9</A>&nbsp;Et dixit David ad Abisai: Ne interficias eum: quis enim extendet manum suam in christum Domini, et innocens erit?</P>
<P><a name="010">10</A>&nbsp;Et dixit David: Vivit Dominus, quia nisi Dominus percusserit eum, aut dies ejus venerit ut moriatur, aut in pr&#230;lium descendens perierit:</P>
<P><a name="011">11</A>&nbsp;propitius sit mihi Dominus ne extendam manum meam in christum Domini. Nunc igitur tolle hastam qu&#230; est ad caput ejus, et scyphum aqu&#230;, et abeamus.</P>
<P><a name="012">12</A>&nbsp;Tulit igitur David hastam, et scyphum aqu&#230; qui erat ad caput Saul, et abierunt: et non erat quisquam qui videret, et intelligeret, et evigilaret, sed omnes dormiebant, quia sopor Domini irruerat super eos.</P>
<P><a name="013">13</A>&nbsp;Cumque transisset David ex adverso, et stetisset in vertice montis de longe, et esset grande intervallum inter eos,</P>
<P><a name="014">14</A>&nbsp;clamavit David ad populum, et ad Abner filium Ner, dicens: Nonne respondebis, Abner? Et respondens Abner, ait: Quis es tu, qui clamas, et inquietas regem?</P>
<P><a name="015">15</A>&nbsp;Et ait David ad Abner: Numquid non vir tu es? et quis alius similis tui in Isra&#235;l? quare ergo non custodisti dominum tuum regem? ingressus est enim unus de turba ut interficeret regem dominum tuum.</P>
<P><a name="016">16</A>&nbsp;Non est bonum hoc, quod fecisti: vivit Dominus, quoniam filii mortis estis vos, qui non custodistis dominum vestrum, christum Domini: nunc ergo vide ubi sit hasta regis, et ubi sit scyphus aqu&#230; qui erat ad caput ejus.<BR>
</P>
<P><a name="017">17</A>&nbsp;Cognovit autem Saul vocem David, et dixit: Numquid vox h&#230;c tua, fili mi David? Et ait David: Vox mea, domine mi rex.</P>
<P><a name="018">18</A>&nbsp;Et ait: Quam ob causam dominus meus persequitur servum suum? quid feci? aut quod est malum in manu mea?</P>
<P><a name="019">19</A>&nbsp;Nunc ergo audi, oro, domine mi rex, verba servi tui: si Dominus incitat te adversum me, odoretur sacrificium: si autem filii hominum, maledicti sunt in conspectu Domini qui ejecerunt me hodie ut non habitem in h&#230;reditate Domini, dicentes: Vade, servi diis alienis.</P>
<P><a name="020">20</A>&nbsp;Et nunc non effundatur sanguis meus in terram coram Domino: quia egressus est rex Isra&#235;l ut qu&#230;rat pulicem unum, sicut persequitur perdix in montibus.</P>
<P><a name="021">21</A>&nbsp;Et ait Saul: Peccavi: revertere, fili mi David: nequaquam enim ultra tibi malefaciam, eo quod pretiosa fuerit anima mea in oculis tuis hodie: apparet enim quod stulte egerim, et ignoraverim multa nimis.</P>
<P><a name="022">22</A>&nbsp;Et respondens David, ait: Ecce hasta regis: transeat unus de pueris regis, et tollat eam.</P>
<P><a name="023">23</A>&nbsp;Dominus autem retribuet unicuique secundum justitiam suam et fidem: tradidit enim te Dominus hodie in manum meam, et nolui extendere manum meam in christum Domini.</P>
<P><a name="024">24</A>&nbsp;Et sicut magnificata est anima tua hodie in oculis meis, sic magnificetur anima mea in oculis Domini, et liberet me de omni angustia.</P>
<P><a name="025">25</A>&nbsp;Ait ergo Saul ad David: Benedictus tu, fili mi David: et quidem faciens facies, et potens poteris. Abiit autem David in viam suam, et Saul reversus est in locum suum.</P>
<P><HR>
<CENTER>
<A HREF="sa1027">Next: 1 Samuel Chapter 27</A></CENTER>
</BODY>
</HTML>
