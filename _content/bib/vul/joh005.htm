<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: John: John Chapter 5</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/joh005">Polyglot</A>&nbsp;
<A HREF="../gnt/joh005">GNT</A>&nbsp;
<A HREF="../kjv/joh005">KJV</A>&nbsp;

<BR>
<BR><A HREF="joh">John Index</A><BR>
&nbsp;
<A HREF="joh004">Previous</A>&nbsp;
<A HREF="joh006">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): John Chapter 5</H3><P><a name="001">1</A>&nbsp;Post h&#230;c erat dies festus Jud&#230;orum, et ascendit Jesus Jerosolymam.</P>
<P><a name="002">2</A>&nbsp;Est autem Jerosolymis probatica piscina, qu&#230; cognominatur hebraice Bethsaida, quinque porticus habens.</P>
<P><a name="003">3</A>&nbsp;In his jacebat multitudo magna languentium, c&#230;corum, claudorum, aridorum, exspectantium aqu&#230; motum.</P>
<P><a name="004">4</A>&nbsp;Angelus autem Domini descendebat secundum tempus in piscinam, et movebatur aqua. Et qui prior descendisset in piscinam post motionem aqu&#230;, sanus fiebat a quacumque detinebatur infirmitate.</P>
<P><a name="005">5</A>&nbsp;Erat autem quidam homo ibi triginta et octo annos habens in infirmitate sua.</P>
<P><a name="006">6</A>&nbsp;Hunc autem cum vidisset Jesus jacentem, et cognovisset quia jam multum tempus haberet, dicit ei: Vis sanus fieri?</P>
<P><a name="007">7</A>&nbsp;Respondit ei languidus: Domine, hominem non habeo, ut, cum turbata fuerit aqua, mittat me in piscinam: dum venio enim ego, alius ante me descendit.</P>
<P><a name="008">8</A>&nbsp;Dicit ei Jesus: Surge, tolle grabatum tuum et ambula.</P>
<P><a name="009">9</A>&nbsp;Et statim sanus factus est homo ille: et sustulit grabatum suum, et ambulabat. Erat autem sabbatum in die illo.<BR>
</P>
<P><a name="010">10</A>&nbsp;Dicebant ergo Jud&#230;i illi qui sanatus fuerat: Sabbatum est, non licet tibi tollere grabatum tuum.</P>
<P><a name="011">11</A>&nbsp;Respondit eis: Qui me sanum fecit, ille mihi dixit: Tolle grabatum tuum et ambula.</P>
<P><a name="012">12</A>&nbsp;Interrogaverunt ergo eum: Quis est ille homo qui dixit tibi: Tolle grabatum tuum et ambula?</P>
<P><a name="013">13</A>&nbsp;Is autem qui sanus fuerat effectus, nesciebat quis esset. Jesus enim declinavit a turba constituta in loco.</P>
<P><a name="014">14</A>&nbsp;Postea invenit eum Jesus in templo, et dixit illi: Ecce sanus factus es; jam noli peccare, ne deterius tibi aliquid contingat.</P>
<P><a name="015">15</A>&nbsp;Abiit ille homo, et nuntiavit Jud&#230;is quia Jesus esset, qui fecit eum sanum.</P>
<P><a name="016">16</A>&nbsp;Propterea persequebantur Jud&#230;i Jesum, quia h&#230;c faciebat in sabbato.</P>
<P><a name="017">17</A>&nbsp;Jesus autem respondit eis: Pater meus usque modo operatur, et ego operor.</P>
<P><a name="018">18</A>&nbsp;Propterea ergo magis qu&#230;rebant eum Jud&#230;i interficere: quia non solum solvebat sabbatum, sed et patrem suum dicebat Deum, &#230;qualem se faciens Deo.<BR>
 Respondit itaque Jesus, et dixit eis:</P>
<P><a name="019">19</A>&nbsp;Amen, amen dico vobis: non potest Filius a se facere quidquam, nisi quod viderit Patrem facientem: qu&#230;cumque enim ille fecerit, h&#230;c et Filius similiter facit.</P>
<P><a name="020">20</A>&nbsp;Pater enim diligit Filium, et omnia demonstrat ei qu&#230; ipse facit: et majora his demonstrabit ei opera, ut vos miremini.</P>
<P><a name="021">21</A>&nbsp;Sicut enim Pater suscitat mortuos, et vivificat, sic et Filius, quos vult, vivificat.</P>
<P><a name="022">22</A>&nbsp;Neque enim Pater judicat quemquam: sed omne judicium dedit Filio,</P>
<P><a name="023">23</A>&nbsp;ut omnes honorificent Filium, sicut honorificant Patrem; qui non honorificat Filium, non honorificat Patrem, qui misit illum.</P>
<P><a name="024">24</A>&nbsp;Amen, amen dico vobis, quia qui verbum meum audit, et credit ei qui misit me, habet vitam &#230;ternam, et in judicium non venit, sed transiit a morte in vitam.</P>
<P><a name="025">25</A>&nbsp;Amen, amen dico vobis, quia venit hora, et nunc est, quando mortui audient vocem Filii Dei: et qui audierint, vivent.</P>
<P><a name="026">26</A>&nbsp;Sicut enim Pater habet vitam in semetipso, sic dedit et Filio habere vitam in semetipso:</P>
<P><a name="027">27</A>&nbsp;et potestatem dedit ei judicium facere, quia Filius hominis est.</P>
<P><a name="028">28</A>&nbsp;Nolite mirari hoc, quia venit hora in qua omnes qui in monumentis sunt audient vocem Filii Dei:</P>
<P><a name="029">29</A>&nbsp;et procedent qui bona fecerunt, in resurrectionem vit&#230;; qui vero mala egerunt, in resurrectionem judicii.</P>
<P><a name="030">30</A>&nbsp;Non possum ego a meipso facere quidquam. Sicut audio, judico: et judicium meum justum est, quia non qu&#230;ro voluntatem meam, sed voluntatem ejus qui misit me.<BR>
</P>
<P><a name="031">31</A>&nbsp;Si ego testimonium perhibeo de meipso, testimonium meum non est verum.</P>
<P><a name="032">32</A>&nbsp;Alius est qui testimonium perhibet de me: et scio quia verum est testimonium, quod perhibet de me.</P>
<P><a name="033">33</A>&nbsp;Vos misistis ad Joannem, et testimonium perhibuit veritati.</P>
<P><a name="034">34</A>&nbsp;Ego autem non ab homine testimonium accipio: sed h&#230;c dico ut vos salvi sitis.</P>
<P><a name="035">35</A>&nbsp;Ille erat lucerna ardens et lucens: vos autem voluistis ad horam exsultare in luce ejus.</P>
<P><a name="036">36</A>&nbsp;Ego autem habeo testimonium majus Joanne. Opera enim qu&#230; dedit mihi Pater ut perficiam ea: ipsa opera, qu&#230; ego facio, testimonium perhibent de me, quia Pater misit me:</P>
<P><a name="037">37</A>&nbsp;et qui misit me Pater, ipse testimonium perhibuit de me: neque vocem ejus umquam audistis, neque speciem ejus vidistis:</P>
<P><a name="038">38</A>&nbsp;et verbum ejus non habetis in vobis manens: quia quem misit ille, huic vos non creditis.</P>
<P><a name="039">39</A>&nbsp;Scrutamini Scripturas, quia vos putatis in ipsis vitam &#230;ternam habere: et ill&#230; sunt qu&#230; testimonium perhibent de me:</P>
<P><a name="040">40</A>&nbsp;et non vultis venire ad me ut vitam habeatis.</P>
<P><a name="041">41</A>&nbsp;Claritatem ab hominibus non accipio.</P>
<P><a name="042">42</A>&nbsp;Sed cognovi vos, quia dilectionem Dei non habetis in vobis.</P>
<P><a name="043">43</A>&nbsp;Ego veni in nomine Patris mei, et non accipitis me; si alius venerit in nomine suo, illum accipietis.</P>
<P><a name="044">44</A>&nbsp;Quomodo vos potestis credere, qui gloriam ab invicem accipitis, et gloriam qu&#230; a solo Deo est, non qu&#230;ritis?</P>
<P><a name="045">45</A>&nbsp;Nolite putare quia ego accusaturus sim vos apud Patrem: est qui accusat vos Moyses, in quo vos speratis.</P>
<P><a name="046">46</A>&nbsp;Si enim crederetis Moysi, crederetis forsitan et mihi: de me enim ille scripsit.</P>
<P><a name="047">47</A>&nbsp;Si autem illius litteris non creditis, quomodo verbis meis credetis?</P>
<P><HR>
<CENTER>
<A HREF="joh006">Next: John Chapter 6</A></CENTER>
</BODY>
</HTML>
