[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num035)  [KJV](../kjv/num035)  [Sep](../sep/num035) 
[Tan](../tan/num035)   
  
[Numbers Index](num)  
  [Previous](num034)  [Next](num036) 

------------------------------------------------------------------------

### Vulgate (Latin): Numbers Chapter 35

<span id="001">1</span> Hæc quoque locutus est Dominus ad Moysen in
campes tribus Moab supra Jordanem, contra Jericho:

<span id="002">2</span> Præcipe filiis Israël ut dent Levitis de
possessionibus suis

<span id="003">3</span> urbes ad habitandum, et suburbana earum per
circuitum: ut ipsi in oppidis maneant, et suburbana sint pecoribus ac
jumentis:

<span id="004">4</span> quæ a muris civitatum forinsecus, per circuitum,
mille passuum spatio tendentur.

<span id="005">5</span> Contra orientem duo millia erunt cubiti, et
contra meridiem similiter erunt duo millia: ad mare quoque, quod
respicit ad occidentem, eadem mensura erit, et septentrionalis plaga
æquali termino finietur, eruntque urbes in medio, et foris suburbana.

<span id="006">6</span> De ipsis autem oppidis, quæ Levitis dabitis, sex
erunt in fugitivorum auxilia separata, ut fugiat ad ea qui fuderit
sanguinem: et exceptis his, alia quadraginta duo oppida,

<span id="007">7</span> id est, simul quadraginta octo cum suburbanis
suis.

<span id="008">8</span> Ipsæque urbes, quæ dabuntur de possessionibus
filiorum Israël, ab his qui plus habent, plures auferentur: et qui
minus, pauciores: singuli juxta mensuram hæreditatis suæ dabunt oppida
Levitis.  

<span id="009">9</span> Ait Dominus ad Moysen:

<span id="010">10</span> Loquere filiis Israël, et dices ad eos: Quando
transgressi fueritis Jordanem in terram Chanaan,

<span id="011">11</span> decernite quæ urbes esse debeant in præsidia
fugitivorum, qui nolentes sanguinem fuderint:

<span id="012">12</span> in quibus cum fuerit profugus, cognatus occisi
non poterit eum occidere, donec stet in conspectu multitudinis, et causa
illius judicetur.

<span id="013">13</span> De ipsis autem urbibus, quæ ad fugitivorum
subsidia separantur,

<span id="014">14</span> tres erunt trans Jordanem, et tres in terra
Chanaan,

<span id="015">15</span> tam filiis Israël quam advenis atque
peregrinis, ut confugiat ad eas qui nolens sanguinem fuderit.

<span id="016">16</span> Si quis ferro percusserit, et mortuus fuerit
qui percussus est, reus erit homicidii, et ipse morietur.

<span id="017">17</span> Si lapidem jecerit, et ictus occubuerit,
similiter punietur.

<span id="018">18</span> Si ligno percussus interierit, percussoris
sanguine vindicabitur.

<span id="019">19</span> Propinquus occisi, homicidam interficiet:
statim ut apprehenderit eum, interficiet.

<span id="020">20</span> Si per odium quis hominem impulerit, vel
jecerit quippiam in eum per insidias:

<span id="021">21</span> aut cum esset inimicus, manu percusserit, et
ille mortuus fuerit: percussor homicidii reus erit: cognatus occisi
statim ut invenerit eum, jugulabit.

<span id="022">22</span> Quod si fortuitu, et absque odio

<span id="023">23</span> et inimicitiis quidquam horum fecerit,

<span id="024">24</span> et hoc audiente populo fuerit comprobatum,
atque inter percussorem et propinquum sanguinis quæstio ventilata:

<span id="025">25</span> liberabitur innocens de ultoris manu, et
reducetur per sententiam in urbem, ad quam confugerat, manebitque ibi,
donec sacerdos magnus, qui oleo sancto unctus est, moriatur.

<span id="026">26</span> Si interfector extra fines urbium, quæ exulibus
deputatæ sunt,

<span id="027">27</span> fuerit inventus, et percussus ab eo qui ultor
est sanguinis: absque noxa erit qui eum occiderit.

<span id="028">28</span> Debuerat enim profugus usque ad mortem
pontificis in urbe residere. Postquam autem ille obierit, homicida
revertetur in terram suam.

<span id="029">29</span> Hæc sempiterna erunt, et legitima in cunctis
habitationibus vestris.  

<span id="030">30</span> Homicida sub testibus punietur: ad unius
testimonium nullus condemnabitur.

<span id="031">31</span> Non accipietis pretium ab eo qui reus est
sanguinis, statim et ipse morietur.

<span id="032">32</span> Exules et profugi ante mortem pontificis nullo
modo in urbes suas reverti poterunt,

<span id="033">33</span> ne polluatis terram habitationis vestræ, quæ
insontium cruore maculatur: nec aliter expiari potest, nisi per ejus
sanguinem, qui alterius sanguinem fuderit.

<span id="034">34</span> Atque ita emundabitur vestra possessio me
commorante vobiscum. Ego enim sum Dominus qui habito inter filios
Israël.

------------------------------------------------------------------------

[Next: Numbers Chapter 36](num036)
