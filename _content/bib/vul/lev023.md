[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/lev023)  [KJV](../kjv/lev023)  [Sep](../sep/lev023) 
[Tan](../tan/lev023)   
  
[Leviticus Index](lev)  
  [Previous](lev022)  [Next](lev024) 

------------------------------------------------------------------------

### Vulgate (Latin): Leviticus Chapter 23

<span id="001">1</span> Locutusque est Dominus ad Moysen, dicens:

<span id="002">2</span> Loquere filiis Israël, et dices ad eos: Hæ sunt
feriæ Domini, quas vocabitis sanctas.

<span id="003">3</span> Sex diebus facietis opus: dies septimus, quia
sabbati requies est, vocabitur sanctus: omne opus non facietis in eo:
sabbatum Domini est in cunctis habitationibus vestris.

<span id="004">4</span> Hæ sunt ergo feriæ Domini sanctæ, quas celebrare
debetis temporibus suis.  

<span id="005">5</span> Mense primo, quartadecima die mensis ad
vesperum, Phase Domini est:

<span id="006">6</span> et quintadecima die mensis hujus, solemnitas
azymorum Domini est. Septem diebus azyma comedetis.

<span id="007">7</span> Dies primus erit vobis celeberrimus, sanctusque:
omne opus servile non facietis in eo,

<span id="008">8</span> sed offeretis sacrificium in igne Domino septem
diebus. Dies autem septimus erit celebrior et sanctior: nullumque
servile opus facietis in eo.

<span id="009">9</span> Locutusque est Dominus ad Moysen, dicens:

<span id="010">10</span> Loquere filiis Israël, et dices ad eos: Cum
ingressi fueritis terram, quam ego dabo vobis, et messueritis segetem,
feretis manipulos spicarum, primitias messis vestræ, ad sacerdotem:

<span id="011">11</span> qui elevabit fasciculum coram Domino, ut
acceptabile sit pro vobis, altero die sabbati, et sanctificabit illum.

<span id="012">12</span> Atque in eodem die quo manipulus consecratur,
cædetur agnus immaculatus anniculus in holocaustum Domini.

<span id="013">13</span> Et libamenta offerentur cum eo, duæ decimæ
similæ conspersæ oleo in incensum Domini, odoremque suavissimum: liba
quoque vini, quarta pars hin.

<span id="014">14</span> Panem, et polentam, et pultes non comedetis ex
segete, usque ad diem qua offeretis ex ea Deo vestro. Præceptum est
sempiternum in generationibus, cunctisque habitaculis vestris.  

<span id="015">15</span> Numerabitis ergo ab altero die sabbati, in quo
obtulistis manipulum primitiarum, septem hebdomadas plenas,

<span id="016">16</span> usque ad alteram diem expletionis hebdomadæ
septimæ, id est, quinquaginta dies: et sic offeretis sacrificium novum
Domino

<span id="017">17</span> ex omnibus habitaculis vestris, panes
primitiarum duos de duabus decimis similæ fermentatæ, quos coquetis in
primitias Domini.

<span id="018">18</span> Offeretisque cum panibus septem agnos
immaculatos anniculos, et vitulum de armento unum, et arietes duos, et
erunt in holocaustum cum libamentis suis, in odorem suavissimum Domini.

<span id="019">19</span> Facietis et hircum pro peccato, duosque agnos
anniculos hostias pacificorum.

<span id="020">20</span> Cumque elevaverit eos sacerdos cum panibus
primitiarum coram Domino, cedent in usum ejus.

<span id="021">21</span> Et vocabitis hunc diem celeberrimum, atque
sanctissimum: omne opus servile non facietis in eo. Legitimum
sempiternum erit in cunctis habitaculis, et generationibus vestris.

<span id="022">22</span> Postquam autem messueritis segetem terræ
vestræ, nec secabitis eam usque ad solum, nec remanentes spicas
colligetis: sed pauperibus et peregrinis dimittetis eas. Ego sum Dominus
Deus vester.  

<span id="023">23</span> Locutusque est Dominus ad Moysen, dicens:

<span id="024">24</span> Loquere filiis Israël: Mense septimo, prima die
mensis, erit vobis sabbatum, memoriale, clangentibus tubis, et vocabitur
sanctum:

<span id="025">25</span> omne opus servile non facietis in eo, et
offeretis holocaustum Domino.  

<span id="026">26</span> Locutusque est Dominus ad Moysen, dicens:

<span id="027">27</span> Decimo die mensis hujus septimi, dies
expiationum erit celeberrimus, et vocabitur sanctus: affligetisque
animas vestras in eo, et offeretis holocaustum Domino.

<span id="028">28</span> Omne opus servile non facietis in tempore diei
hujus: quia dies propitiationis est, ut propitietur vobis Dominus Deus
vester.

<span id="029">29</span> Omnis anima, quæ afflicta non fuerit die hac,
peribit de populis suis:

<span id="030">30</span> et quæ operis quippiam fecerit, delebo eam de
populo suo.

<span id="031">31</span> Nihil ergo operis facietis in eo: legitimum
sempiternum erit vobis in cunctis generationibus, et habitationibus
vestris.

<span id="032">32</span> Sabbatum requietionis est, et affligetis animas
vestras die nono mensis: a vespera usque ad vesperam celebrabitis
sabbata vestra.  

<span id="033">33</span> Et locutus est Dominus ad Moysen, dicens:

<span id="034">34</span> Loquere filiis Israël: A quintodecimo die
mensis hujus septimi, erunt feriæ tabernaculorum septem diebus Domino.

<span id="035">35</span> Dies primus vocabitur celeberrimus atque
sanctissimus: omne opus servile non facietis in eo.

<span id="036">36</span> Et septem diebus offeretis holocausta Domino.
Dies quoque octavus erit celeberrimus, atque sanctissimus, et offeretis
holocaustum Domino: est enim cœtus atque collectæ: omne opus servile non
facietis in eo.

<span id="037">37</span> Hæ sunt feriæ Domini, quas vocabitis
celeberrimas atque sanctissimas, offeretisque in eis oblationes Domino,
holocausta et libamenta juxta ritum uniuscujusque diei:

<span id="038">38</span> exceptis sabbatis Domini, donisque vestris, et
quæ offeretis ex voto, vel quæ sponte tribuetis Domino.

<span id="039">39</span> A quintodecimo ergo die mensis septimi, quando
congregaveritis omnes fructus terræ vestræ, celebrabitis ferias Domini
septem diebus: die primo et die octavo erit sabbatum, id est, requies.

<span id="040">40</span> Sumetisque vobis die primo fructus arboris
pulcherrimæ, spatulasque palmarum, et ramos ligni densarum frondium, et
salices de torrente, et lætabimini coram Domino Deo vestro.

<span id="041">41</span> Celebrabitisque solemnitatem ejus septem diebus
per annum: legitimum sempiternum erit in generationibus vestris. Mense
septimo festa celebrabitis,

<span id="042">42</span> et habitabitis in umbraculis septem diebus:
omnis, qui de genere est Israël, manebit in tabernaculis,

<span id="043">43</span> ut discant posteri vestri quod in tabernaculis
habitare fecerim filios Israël, cum educerem eos de terra Ægypti. Ego
Dominus Deus vester.

<span id="044">44</span> Locutusque est Moyses super solemnitatibus
Domini ad filios Israël.

------------------------------------------------------------------------

[Next: Leviticus Chapter 24](lev024)
