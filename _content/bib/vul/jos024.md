[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jos024)  [KJV](../kjv/jos024) 
[Sep:JsB](../sep/jsb024)  [Tan](../tan/jos024)   
  
[Joshua Index](jos)  
  [Previous](jos023)  [Next](jdg001) 

------------------------------------------------------------------------

### Vulgate (Latin): Joshua Chapter 24

<span id="001">1</span> Congregavitque Josue omnes tribus Israël in
Sichem, et vocavit majores natu, ac principes, et judices, et magistros:
steteruntque in conspectu Domini,

<span id="002">2</span> et ad populum sic locutus est: Hæc dicit Dominus
Deus Israël: Trans fluvium habitaverunt patres vestri ab initio, Thare
pater Abraham et Nachor: servieruntque diis alienis.

<span id="003">3</span> Tuli ergo patrem vestrum Abraham de Mesopotamiæ
finibus, et adduxi eum in terram Chanaan, multiplicavique semen ejus,

<span id="004">4</span> et dedi ei Isaac: illique rursum dedi Jacob et
Esau. E quibus, Esau dedi montem Seir ad possidendum: Jacob vero et
filii ejus descenderunt in Ægyptum.

<span id="005">5</span> Misique Moysen et Aaron, et percussi Ægyptum
multis signis atque portentis.

<span id="006">6</span> Eduxique vos et patres vestros de Ægypto, et
venistis ad mare: persecutique sunt Ægyptii patres vestros cum curribus
et equitatu, usque ad mare Rubrum.

<span id="007">7</span> Clamaverunt autem ad Dominum filii Israël: qui
posuit tenebras inter vos et Ægyptios, et adduxit super eos mare, et
operuit eos. Viderunt oculi vestri cuncta quæ in Ægypto fecerim, et
habitastis in solitudine multo tempore:

<span id="008">8</span> et introduxi vos in terram Amorrhæi, qui
habitabat trans Jordanem. Cumque pugnarent contra vos, tradidi eos in
manus vestras, et possedistis terram eorum, atque interfecistis eos.

<span id="009">9</span> Surrexit autem Balac filius Sephor rex Moab, et
pugnavit contra Israëlem. Misitque et vocavit Balaam filium Beor, ut
malediceret vobis:

<span id="010">10</span> et ego nolui audire eum, sed e contrario per
illum benedixi vobis, et liberavi vos de manu ejus.

<span id="011">11</span> Transistisque Jordanem, et venistis ad Jericho.
Pugnaveruntque contra vos viri civitatis ejus, Amorrhæus et Pherezæus,
et Chananæus, et Hethæus, et Gergezæus, et Hevæus, et Jebusæus: et
tradidi illos in manus vestras.

<span id="012">12</span> Misique ante vos crabrones: et ejeci eos de
locis suis, duos reges Amorrhæorum, non in gladio nec in arcu tuo.

<span id="013">13</span> Dedique vobis terram, in qua non laborastis, et
urbes quas non ædificastis, ut habitaretis in eis: vineas, et oliveta,
quæ non plantastis.

<span id="014">14</span> Nunc ergo timete Dominum, et servite ei
perfecto corde atque verissimo: et auferte deos quibus servierunt patres
vestri in Mesopotamia et in Ægypto, ac servite Domino.

<span id="015">15</span> Sin autem malum vobis videtur ut Domino
serviatis, optio vobis datur: eligite hodie quod placet, cui servire
potissimum debeatis: utrum diis, quibus servierunt patres vestri in
Mesopotamia, an diis Amorrhæorum, in quorum terra habitatis: ego autem
et domus mea serviemus Domino.  

<span id="016">16</span> Responditque populus, et ait: Absit a nobis ut
relinquamus Dominum, et serviamus diis alienis.

<span id="017">17</span> Dominus Deus noster, ipse eduxit nos et patres
nostros de terra Ægypti, de domo servitutis: fecitque videntibus nobis
signa ingentia, et custodivit nos in omni via per quam ambulavimus, et
in cunctis populis per quos transivimus.

<span id="018">18</span> Et ejecit universas gentes, Amorrhæum
habitatorem terræ quam nos intravimus. Serviemus igitur Domino, quia
ipse est Deus noster.

<span id="019">19</span> Dixitque Josue ad populum: Non poteritis
servire Domino: Deus enim sanctus et fortis æmulator est, nec ignoscet
sceleribus vestris atque peccatis.

<span id="020">20</span> Si dimiseritis Dominum, et servieritis diis
alienis, convertet se, et affliget vos atque subvertet, postquam vobis
præstiterit bona.

<span id="021">21</span> Dixitque populus ad Josue: Nequaquam ita ut
loqueris erit, sed Domino serviemus.

<span id="022">22</span> Et Josue ad populum: Testes, inquit, vos estis,
quia ipsi elegeritis vobis Dominum ut serviatis ei. Responderuntque:
Testes.

<span id="023">23</span> Nunc ergo, ait, auferte deos alienos de medio
vestri, et inclinate corda vestra ad Dominum Deum Israël.

<span id="024">24</span> Dixitque populus ad Josue: Domino Deo nostro
serviemus, et obedientes erimus præceptis ejus.  

<span id="025">25</span> Percussit ergo Josue in die illo fœdus, et
proposuit populo præcepta atque judicia in Sichem.

<span id="026">26</span> Scripsit quoque omnia verba hæc in volumine
legis Domini: et tulit lapidem pergrandem, posuitque eum subter quercum,
quæ erat in sanctuario Domini:

<span id="027">27</span> et dixit ad omnem populum: En lapis iste erit
vobis in testimonium, quod audierit omnia verba Domini, quæ locutus est
vobis: ne forte postea negare velitis, et mentiri Domino Deo vestro.

<span id="028">28</span> Dimisitque populum, singulos in possessionem
suam.  

<span id="029">29</span> Et post hæc mortuus est Josue filius Nun servus
Domini, centum et decem annorum:

<span id="030">30</span> sepelieruntque eum in finibus possessionis suæ
in Thamnathsare, quæ est sita in monte Ephraim, a septentrionali parte
montis Gaas.

<span id="031">31</span> Servivitque Israël Domino cunctis diebus Josue
et seniorum, qui longo vixerunt tempore post Josue, et qui noverunt
omnia opera Domini quæ fecerat in Israël.  

<span id="032">32</span> Ossa quoque Joseph, quæ tulerant filii Israël
de Ægypto, sepelierunt in Sichem, in parte agri quem emerat Jacob a
filiis Hemor patris Sichem, centum novellis ovibus, et fuit in
possessionem filiorum Joseph.

<span id="033">33</span> Eleazar quoque filius Aaron mortuus est: et
sepelierunt eum in Gabaath Phinees filii ejus, quæ data est ei in monte
Ephraim.

------------------------------------------------------------------------

[Next: Judges Chapter 1](jdg001)
