<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Macabees: 2 Macabees Chapter 12</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/ma2012">Polyglot</A>&nbsp;
<A HREF="../apo/ma2012">Apo</A>&nbsp;
<A HREF="../sep/ma2012">Sep</A>&nbsp;

<BR>
<BR><A HREF="ma2">2 Macabees Index</A><BR>
&nbsp;
<A HREF="ma2011">Previous</A>&nbsp;
<A HREF="ma2013">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Macabees Chapter 12</H3><P><a name="001">1</A>&nbsp;His factis pactionibus, Lysias pergebat ad regem, Jud&#230;i autem agricultur&#230; operam dabant.</P>
<P><a name="002">2</A>&nbsp;Sed hi qui resederant, Timotheus, et Apollonius Genn&#230;i filius, sed et Hieronymus, et Demophon super hos, et Nicanor Cypriarches, non sinebant eos in silentio agere et quiete.</P>
<P><a name="003">3</A>&nbsp;Joppit&#230; vero tale quoddam flagitium perpetrarunt: rogaverunt Jud&#230;os cum quibus habitabant, ascendere scaphas quas paraverant, cum uxoribus et filiis, quasi nullis inimicitiis inter eos subjacentibus.</P>
<P><a name="004">4</A>&nbsp;Secundum commune itaque decretum civitatis, et ipsis acquiescentibus, pacisque causa nihil suspectum habentibus: cum in altum processissent, submerserunt non minus ducentos.</P>
<P><a name="005">5</A>&nbsp;Quam crudelitatem Judas in su&#230; gentis homines factam ut cognovit, pr&#230;cepit viris qui erant cum ipso: et invocato justo judice Deo,</P>
<P><a name="006">6</A>&nbsp;venit adversus interfectores fratrum, et portum quidem noctu succendit, scaphas exussit, eos autem qui ab igne refugerant, gladio peremit.</P>
<P><a name="007">7</A>&nbsp;Et cum h&#230;c ita egisset, discessit quasi iterum reversurus, et universos Joppitas eradicaturus.</P>
<P><a name="008">8</A>&nbsp;Sed cum cognovisset et eos qui erant Jamni&#230;, velle pari modo facere habitantibus secum Jud&#230;is,</P>
<P><a name="009">9</A>&nbsp;Jamnitis quoque nocte supervenit, et portum cum navibus succendit: ita ut lumen ignis appareret Jerosolymis a stadiis ducentis quadraginta.</P>
<P><a name="010">10</A>&nbsp;Inde cum jam abiissent novem stadiis, et iter facerent ad Timotheum, commiserunt cum eo Arabes quinque millia viri, et equites quingenti.</P>
<P><a name="011">11</A>&nbsp;Cumque pugna valida fieret, et auxilio Dei prospere cessisset, residui Arabes victi petebant a Juda dextram sibi dari, promittentes se pascua daturos, et in ceteris profuturos.</P>
<P><a name="012">12</A>&nbsp;Judas autem arbitratus vere in multis eos utiles, promsit pacem: dextrisque acceptis, discessere ad tabernacula sua.<BR>
</P>
<P><a name="013">13</A>&nbsp;Aggressus est autem et civitatem quamdam firmam pontibus murisque circumseptam, qu&#230; a turbis habitabatur gentium promiscuarum: cui nomen Casphin.</P>
<P><a name="014">14</A>&nbsp;Hi vero qui intus erant, confidentes in stabilitate murorum et apparatu alimoniarum, remissius agebant, maledictis lacessentes Judam et blasphemantes, ac loquentes qu&#230; fas non est.</P>
<P><a name="015">15</A>&nbsp;Machab&#230;us autem, invocato magno mundi Principe, qui sine arietibus et machinis temporibus Jesu pr&#230;cipitavit Jericho, irruit ferociter muris:</P>
<P><a name="016">16</A>&nbsp;et capta civitate per Domini voluntatem, innumerabiles c&#230;des fecit, ita ut adjacens stagnum stadiorum duorum latitudinis sanguine interfectorum fluere videretur.</P>
<P><a name="017">17</A>&nbsp;Inde discesserunt stadia septingenta quinquaginta, et venerunt in Characa ad eos, qui dicuntur Tubian&#230;i, Jud&#230;os:</P>
<P><a name="018">18</A>&nbsp;et Timotheum quidem in illis locis non comprehenderunt, nulloque negotio perfecto regressus est, relicto in quodam loco firmissimo pr&#230;sidio.</P>
<P><a name="019">19</A>&nbsp;Dositheus autem et Sosipater, qui erant duces cum Machab&#230;o, peremerunt a Timotheo relictos in pr&#230;sidio, decem millia viros.</P>
<P><a name="020">20</A>&nbsp;At Machab&#230;us, ordinatis circum se sex millibus, et constitutis per cohortes, adversus Timotheum processit, habentem secum centum viginti millia peditum, equitumque duo millia quingentos.</P>
<P><a name="021">21</A>&nbsp;Cognito autem Jud&#230; adventu, Timotheus pr&#230;misit mulieres et filios, et reliquum apparatum, in pr&#230;sidium quod Carnion dicitur: erat enim inexpugnabile, et accessu difficile propter locorum angustias.</P>
<P><a name="022">22</A>&nbsp;Cumque cohors Jud&#230; prima apparuisset, timor hostibus incussus est ex pr&#230;sentia Dei, qui universa conspicit: et in fugam versi sunt alius ab alio, ita ut magis a suis dejicerentur, et gladiorum suorum ictibus debilitarentur.</P>
<P><a name="023">23</A>&nbsp;Judas autem vehementer instabat puniens profanos, et prostravit ex eis triginta millia virorum.</P>
<P><a name="024">24</A>&nbsp;Ipse vero Timotheus incidit in partes Dosithei et Sosipatris: et multis precibus postulabat ut vivus dimitteretur, eo quod multorum ex Jud&#230;is parentes haberet ac fratres, quos morte ejus decipi eveniret.</P>
<P><a name="025">25</A>&nbsp;Et cum fidem dedisset restituturum se eos secundum constitutum, ill&#230;sum eum dimiserunt propter fratrum salutem.</P>
<P><a name="026">26</A>&nbsp;Judas autem egressus est ad Carnion, interfectis viginti quinque millibus.<BR>
</P>
<P><a name="027">27</A>&nbsp;Post horum fugam et necem, movit exercitum ad Ephron civitatem munitam, in qua multitudo diversarum gentium habitabat: et robusti juvenes pro muris consistentes fortiter repugnabant: in hac autem machin&#230; mult&#230; et telorum erat apparatus.</P>
<P><a name="028">28</A>&nbsp;Sed cum Omnipotentem invocassent, qui potestate sua vires hostium confringit, ceperunt civitatem: et ex eis qui intus erant, viginti quinque millia prostraverunt.</P>
<P><a name="029">29</A>&nbsp;Inde ad civitatem Scytharum abierunt, qu&#230; ab Jerosolymis sexcentis stadiis aberat.</P>
<P><a name="030">30</A>&nbsp;Contestantibus autem his, qui apud Scythopolitas erant, Jud&#230;is, quod benigne ab eis haberentur, etiam temporibus infelicitatis quod modeste secum egerint:</P>
<P><a name="031">31</A>&nbsp;gratias agentes eis, et exhortati etiam de cetero erga genus suum benignos esse, venerunt Jerosolymam die solemni septimanarum instante.</P>
<P><a name="032">32</A>&nbsp;Et post Pentecosten abierunt contra Gorgiam pr&#230;positum Idum&#230;&#230;.</P>
<P><a name="033">33</A>&nbsp;Exivit autem cum peditibus tribus millibus, et equitibus quadringentis.</P>
<P><a name="034">34</A>&nbsp;Quibus congressis, contigit paucos ruere Jud&#230;orum.</P>
<P><a name="035">35</A>&nbsp;Dositheus vero quidam de Bacenoris eques, vir fortis, Gorgiam tenebat: et, cum vellet illum capere vivum, eques quidam de Thracibus irruit in eum, humerumque ejus amputavit: atque ita Gorgias effugit in Maresa.</P>
<P><a name="036">36</A>&nbsp;At illis qui cum Esdrim erant diutius pugnantibus et fatigatis, invocavit Judas Dominum adjutorem et ducem belli fieri:</P>
<P><a name="037">37</A>&nbsp;incipiens voce patria, et cum hymnis clamorem extollens, fugam Gorgi&#230; militibus incussit.<BR>
</P>
<P><a name="038">38</A>&nbsp;Judas autem collecto exercitu venit in civitatem Odollam: et cum septima dies superveniret, secundum consuetudinem purificati, in eodem loco sabbatum egerunt.</P>
<P><a name="039">39</A>&nbsp;Et sequenti die venit cum suis Judas, ut corpora prostratorum tolleret, et cum parentibus poneret in sepulchris paternis.</P>
<P><a name="040">40</A>&nbsp;Invenerunt autem sub tunicis interfectorum de donariis idolorum qu&#230; apud Jamniam fuerunt, a quibus lex prohibet Jud&#230;os: omnibus ergo manifestum factum est, ob hanc causam eos corruisse.</P>
<P><a name="041">41</A>&nbsp;Omnes itaque benedixerunt justum judicium Domini, qui occulta fecerat manifesta:</P>
<P><a name="042">42</A>&nbsp;atque ita ad preces conversi, rogaverunt ut id quod factum erat delictum oblivioni traderetur. At vero fortissimus Judas hortabatur populum conservare se sine peccato, sub oculis videntes qu&#230; facta sunt pro peccatis eorum qui prostrati sunt.</P>
<P><a name="043">43</A>&nbsp;Et facta collatione, duodecim millia drachmas argenti misit Jerosolymam offerri pro peccatis mortuorum sacrificium, bene et religiose de resurrectione cogitans</P>
<P><a name="044">44</A>&nbsp;(nisi enim eos qui ceciderant resurrecturos speraret, superfluum videretur et vanum orare pro mortuis),</P>
<P><a name="045">45</A>&nbsp;et quia considerabat quod hi qui cum pietate dormitionem acceperant, optimam haberent repositam gratiam.</P>
<P><a name="046">46</A>&nbsp;Sancta ergo et salubris est cogitatio pro defunctis exorare, ut a peccatis solvantur.</P>
<P><HR>
<CENTER>
<A HREF="ma2013">Next: 2 Macabees Chapter 13</A></CENTER>
</BODY>
</HTML>
