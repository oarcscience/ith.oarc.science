[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir006)  [Apo](../apo/sir006) 
[Sep](../sep/sir006)   
  
[Sirach Index](sir)  
  [Previous](sir005)  [Next](sir007) 

------------------------------------------------------------------------

### Vulgate (Latin): Sirach Chapter 6

<span id="001">1</span> \[Noli fieri pro amico inimicus proximo:  
improperium enim et contumeliam malus hæreditabit:  
et omnis peccator invidus et bilinguis.\]  

<span id="002">2</span> \[Non te extollas in cogitatione animæ tuæ velut
taurus,  
ne forte elidatur virtus tua per stultitiam:  

<span id="003">3</span> et folia tua comedat, et fructus tuos perdat,  
et relinquaris velut lignum aridum in eremo.  

<span id="004">4</span> Anima enim nequam disperdet qui se habet,  
et in gaudium inimicis dat illum,  
et deducet in sortem impiorum.\]  

<span id="005">5</span> \[Verbum dulce multiplicat amicos et mitigat
inimicos,  
et lingua eucharis in bono homine abundat.  

<span id="006">6</span> Multi pacifici sint tibi:  
et consiliarius sit tibi unus de mille.  

<span id="007">7</span> Si possides amicum, in tentatione posside eum,  
et ne facile credas ei.  

<span id="008">8</span> Est enim amicus secundum tempus suum,  
et non permanebit in die tribulationis.  

<span id="009">9</span> Et est amicus qui convertitur ad inimicitiam,  
et est amicus qui odium et rixam et convitia denudabit.  

<span id="010">10</span> Est autem amicus socius mensæ,  
et non permanebit in die necessitatis.  

<span id="011">11</span> Amicus si permanserit fixus, erit tibi quasi
coæqualis,  
et in domesticis tuis fiducialiter aget.  

<span id="012">12</span> Si humiliaverit se contra te,  
et a facie tua absconderit se,  
unanimem habebis amicitiam bonam.  

<span id="013">13</span> Ab inimicis tuis separare,  
et ab amicis tuis attende.  

<span id="014">14</span> Amicus fidelis protectio fortis:  
qui autem invenit illum, invenit thesaurum.  

<span id="015">15</span> Amico fideli nulla est comparatio,  
et non est digna ponderatio auri et argenti contra bonitatem fidei
illius.  

<span id="016">16</span> Amicus fidelis medicamentum vitæ et
immortalitatis:  
et qui metuunt Dominum, invenient illum.  

<span id="017">17</span> Qui timet Deum æque habebit amicitiam bonam,  
quoniam secundum illum erit amicus illius.\]  

<span id="018">18</span> \[Fili, a juventute tua excipe doctrinam,  
et usque ad canos invenies sapientiam.  

<span id="019">19</span> Quasi is qui arat et seminat accede ad eam,  
et sustine bonos fructus illius.  

<span id="020">20</span> In opere enim ipsius exiguum laborabis,  
et cito edes de generationibus illius.  

<span id="021">21</span> Quam aspera est nimium sapientia indoctis
hominibus!  
et non permanebit in illa excors.  

<span id="022">22</span> Quasi lapidis virtus probatio erit in illis:  
et non demorabuntur projicere illam.  

<span id="023">23</span> Sapientia enim doctrinæ secundum nomen est
ejus,  
et non est multis manifestata:  
quibus autem cognita est,  
permanet usque ad conspectum Dei.  

<span id="024">24</span> Audi, fili, et accipe consilium intellectus,  
et ne abjicias consilium meum.  

<span id="025">25</span> Injice pedem tuum in compedes illius,  
et in torques illius collum tuum.  

<span id="026">26</span> Subjice humerum tuum, et porta illam,  
et ne acedieris vinculis ejus.  

<span id="027">27</span> In omni animo tuo accede ad illam,  
et in omni virtute tua conserva vias ejus.  

<span id="028">28</span> Investiga illam, et manifestabitur tibi:  
et continens factus, ne derelinquas eam:  

<span id="029">29</span> in novissimis enim invenies requiem in ea,  
et convertetur tibi in oblectationem.  

<span id="030">30</span> Et erunt tibi compedes ejus in protectionem
fortitudinis et bases virtutis,  
et torques illius in stolam gloriæ:  

<span id="031">31</span> decor enim vitæ est in illa,  
et vincula illius alligatura salutaris.  

<span id="032">32</span> Stolam gloriæ indues eam,  
et coronam gratulationis superpones tibi.  

<span id="033">33</span> Fili, si attenderis mihi, disces:  
et si accommodaveris animum tuum, sapiens eris.  

<span id="034">34</span> Si inclinaveris aurem tuam, excipies
doctrinam:  
et si dilexeris audire, sapiens eris.  

<span id="035">35</span> In multitudine presbyterorum prudentium sta,  
et sapientiæ illorum ex corde conjungere,  
ut omnem narrationem Dei possis audire,  
et proverbia laudis non effugiant a te.  

<span id="036">36</span> Et si videris sensatum, evigila ad eum,  
et gradus ostiorum illius exterat pes tuus.  

<span id="037">37</span> Cogitatum tuum habe in præceptis Dei,  
et in mandatis illius maxime assiduus esto:  
et ipse dabit tibi cor,  
et concupiscentia sapientiæ dabitur tibi.\]

------------------------------------------------------------------------

[Next: Sirach Chapter 7](sir007)
