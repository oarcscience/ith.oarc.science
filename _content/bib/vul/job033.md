[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job033)  [KJV](../kjv/job033)  [Sep](../sep/job033) 
[Tan](../tan/job033)   
  
[Job Index](job)  
  [Previous](job032)  [Next](job034) 

------------------------------------------------------------------------

### Vulgate (Latin): Job Chapter 33

<span id="001">1</span> \[Audi igitur, Job, eloquia mea,  
et omnes sermones meos ausculta.  

<span id="002">2</span> Ecce aperui os meum:  
loquatur lingua mea in faucibus meis.  

<span id="003">3</span> Simplici corde meo sermones mei,  
et sententiam puram labia mea loquentur.  

<span id="004">4</span> Spiritus Dei fecit me,  
et spiraculum Omnipotentis vivificavit me.  

<span id="005">5</span> Si potes, responde mihi,  
et adversus faciem meam consiste.  

<span id="006">6</span> Ecce, et me sicut et te fecit Deus,  
et de eodem luto ego quoque formatus sum.  

<span id="007">7</span> Verumtamen miraculum meum non te terreat,  
et eloquentia mea non sit tibi gravis.  

<span id="008">8</span> Dixisti ergo in auribus meis,  
et vocem verborum tuorum audivi:  

<span id="009">9</span> Mundus sum ego, et absque delicto:  
immaculatus, et non est iniquitas in me.  

<span id="010">10</span> Quia querelas in me reperit,  
ideo arbitratus est me inimicum sibi.  

<span id="011">11</span> Posuit in nervo pedes meos;  
custodivit omnes semitas meas.  

<span id="012">12</span> Hoc est ergo in quo non es justificatus:  
respondebo tibi, quia major sit Deus homine.  

<span id="013">13</span> Adversus eum contendis,  
quod non ad omnia verba responderit tibi?  

<span id="014">14</span> Semel loquitur Deus,  
et secundo idipsum non repetit.  

<span id="015">15</span> Per somnium, in visione nocturna,  
quando irruit sopor super homines,  
et dormiunt in lectulo,  

<span id="016">16</span> tunc aperit aures virorum,  
et erudiens eos instruit disciplina,  

<span id="017">17</span> ut avertat hominem ab his quæ facit,  
et liberet eum de superbia,  

<span id="018">18</span> eruens animam ejus a corruptione,  
et vitam illius ut non transeat in gladium.  

<span id="019">19</span> Increpat quoque per dolorem in lectulo,  
et omnia ossa ejus marcescere facit.  

<span id="020">20</span> Abominabilis ei fit in vita sua panis,  
et animæ illius cibus ante desiderabilis.  

<span id="021">21</span> Tabescet caro ejus,  
et ossa, quæ tecta fuerant, nudabuntur.  

<span id="022">22</span> Appropinquavit corruptioni anima ejus,  
et vita illius mortiferis.  

<span id="023">23</span> Si fuerit pro eo angelus loquens,  
unus de millibus, ut annuntiet hominis æquitatem,  

<span id="024">24</span> miserebitur ejus, et dicet:  
Libera eum, ut non descendat in corruptionem:  
inveni in quo ei propitier.  

<span id="025">25</span> Consumpta est caro ejus a suppliciis:  
revertatur ad dies adolescentiæ suæ.  

<span id="026">26</span> Deprecabitur Deum, et placabilis ei erit:  
et videbit faciem ejus in jubilo,  
et reddet homini justitiam suam.  

<span id="027">27</span> Respiciet homines, et dicet: Peccavi,  
et vere deliqui, et ut eram dignus, non recepi.  

<span id="028">28</span> Liberavit animam suam, ne pergeret in
interitum,  
sed vivens lucem videret.  

<span id="029">29</span> Ecce hæc omnia operatur Deus  
tribus vicibus per singulos,  

<span id="030">30</span> ut revocet animas eorum a corruptione,  
et illuminet luce viventium.  

<span id="031">31</span> Attende, Job, et audi me:  
et tace, dum ego loquor.  

<span id="032">32</span> Si autem habes quod loquaris, responde mihi:  
loquere, volo enim te apparere justum.  

<span id="033">33</span> Quod si non habes, audi me:  
tace, et docebo te sapientiam.\]

------------------------------------------------------------------------

[Next: Job Chapter 34](job034)
