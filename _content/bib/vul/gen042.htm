<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 42</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/gen042">Polyglot</A>&nbsp;
<A HREF="../kjv/gen042">KJV</A>&nbsp;
<A HREF="../sep/gen042">Sep</A>&nbsp;
<A HREF="../tan/gen042">Tan</A>&nbsp;

<BR>
<BR><A HREF="gen">Genesis Index</A><BR>
&nbsp;
<A HREF="gen041">Previous</A>&nbsp;
<A HREF="gen043">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 42</H3><P><a name="001">1</A>&nbsp;Audiens autem Jacob quod alimenta venderentur in &#198;gypto, dixit filiis suis: Quare negligitis?</P>
<P><a name="002">2</A>&nbsp;audivi quod triticum venundetur in &#198;gypto: descendite, et emite nobis necessaria, ut possimus vivere, et non consumamur inopia.</P>
<P><a name="003">3</A>&nbsp;Descendentes igitur fratres Joseph decem, ut emerent frumenta in &#198;gypto,</P>
<P><a name="004">4</A>&nbsp;Benjamin domi retento a Jacob, qui dixerat fratribus ejus: Ne forte in itinere quidquam patiatur mali:</P>
<P><a name="005">5</A>&nbsp;ingressi sunt terram &#198;gypti cum aliis qui pergebant ad emendum. Erat autem fames in terra Chanaan.</P>
<P><a name="006">6</A>&nbsp;Et Joseph erat princeps in terra &#198;gypti, atque ad ejus nutum frumenta populis vendebantur. Cumque adorassent eum fratres sui,</P>
<P><a name="007">7</A>&nbsp;et agnovisset eos, quasi ad alienos durius loquebatur, interrogans eos: Unde venistis? Qui responderunt: De terra Chanaan, ut emamus victui necessaria.</P>
<P><a name="008">8</A>&nbsp;Et tamen fratres ipse cognoscens, non est cognitus ab eis.</P>
<P><a name="009">9</A>&nbsp;Recordatusque somniorum, qu&#230; aliquando viderat, ait ad eos: Exploratores estis: ut videatis infirmiora terr&#230; venistis.</P>
<P><a name="010">10</A>&nbsp;Qui dixerunt: Non est ita, domine, sed servi tui venerunt ut emerent cibos.</P>
<P><a name="011">11</A>&nbsp;Omnes filii unius viri sumus: pacifici venimus, nec quidquam famuli tui machinantur mali.</P>
<P><a name="012">12</A>&nbsp;Quibus ille respondit: Aliter est: immunita terr&#230; hujus considerare venistis.</P>
<P><a name="013">13</A>&nbsp;At illi: Duodecim, inquiunt, servi tui, fratres sumus, filii viri unius in terra Chanaan: minimus cum patre nostro est, alius non est super.</P>
<P><a name="014">14</A>&nbsp;Hoc est, ait, quod locutus sum: exploratores estis.</P>
<P><a name="015">15</A>&nbsp;Jam nunc experimentum vestri capiam: per salutem Pharaonis non egrediemini hinc, donec veniat frater vester minimus.</P>
<P><a name="016">16</A>&nbsp;Mittite ex vobis unum, et adducat eum: vos autem eritis in vinculis, donec probentur qu&#230; dixistis utrum vera an falsa sint: alioquin per salutem Pharaonis exploratores estis.</P>
<P><a name="017">17</A>&nbsp;Tradidit ergo illos custodi&#230; tribus diebus.</P>
<P><a name="018">18</A>&nbsp;Die autem tertio eductis de carcere, ait: Facite qu&#230; dixi, et vivetis: Deum enim timeo.</P>
<P><a name="019">19</A>&nbsp;Si pacifici estis, frater vester unus ligetur in carcere: vos autem abite, et ferte frumenta qu&#230; emistis, in domos vestras,</P>
<P><a name="020">20</A>&nbsp;et fratrem vestrum minimum ad me adducite, ut possim vestros probare sermones, et non moriamini. Fecerunt ut dixerat,</P>
<P><a name="021">21</A>&nbsp;et locuti sunt ad invicem: Merito h&#230;c patimur, quia peccavimus in fratrem nostrum, videntes angustiam anim&#230; illius, dum deprecaretur nos, et non audivimus: idcirco venit super nos ista tribulatio.</P>
<P><a name="022">22</A>&nbsp;E quibus unus Ruben, ait: Numquid non dixi vobis: Nolite peccare in puerum: et non audistis me? en sanguis ejus exquiritur.</P>
<P><a name="023">23</A>&nbsp;Nesciebant autem quod intelligeret Joseph, eo quod per interpretem loqueretur ad eos.</P>
<P><a name="024">24</A>&nbsp;Avertitque se parumper, et flevit: et reversus locutus est ad eos.<BR>
</P>
<P><a name="025">25</A>&nbsp;Tollensque Simeon, et ligans illis pr&#230;sentibus, jussit ministris ut implerent eorum saccos tritico, et reponerent pecunias singulorum in sacculis suis, datis supra cibariis in viam: qui fecerunt ita.</P>
<P><a name="026">26</A>&nbsp;At illi portantes frumenta in asinis suis, profecti sunt.</P>
<P><a name="027">27</A>&nbsp;Apertoque unus sacco, ut daret jumento pabulum in diversorio, contemplatus pecuniam in ore sacculi,</P>
<P><a name="028">28</A>&nbsp;dixit fratribus suis: Reddita est mihi pecunia, en habetur in sacco. Et obstupefacti, turbatique, mutuo dixerunt: Quidnam est hoc quod fecit nobis Deus?</P>
<P><a name="029">29</A>&nbsp;Veneruntque ad Jacob patrem suum in terram Chanaan, et narraverunt ei omnia qu&#230; accidissent sibi, dicentes:</P>
<P><a name="030">30</A>&nbsp;Locutus est nobis dominus terr&#230; dure, et putavit nos exploratores esse provinci&#230;.</P>
<P><a name="031">31</A>&nbsp;Cui respondimus: Pacifici sumus, nec ullas molimur insidias.</P>
<P><a name="032">32</A>&nbsp;Duodecim fratres uno patre geniti sumus: unus non est super, minimus cum patre nostro est in terra Chanaan.</P>
<P><a name="033">33</A>&nbsp;Qui ait nobis: Sic probabo quod pacifici sitis: fratrem vestrum unum dimittite apud me, et cibaria domibus vestris necessaria sumite, et abite,</P>
<P><a name="034">34</A>&nbsp;fratremque vestrum minimum adducite ad me, ut sciam quod non sitis exploratores: et istum, qui tenetur in vinculis, recipere possitis: ac deinceps qu&#230; vultis, emendi habeatis licentiam.</P>
<P><a name="035">35</A>&nbsp;His dictis, cum frumenta effunderent, singuli repererunt in ore saccorum ligatas pecunias, exterritisque simul omnibus,</P>
<P><a name="036">36</A>&nbsp;dixit pater Jacob: Absque liberis me esse fecistis: Joseph non est super, Simeon tenetur in vinculis, et Benjamin auferetis: in me h&#230;c omnia mala reciderunt.</P>
<P><a name="037">37</A>&nbsp;Cui respondit Ruben: Duos filios meos interfice, si non reduxero illum tibi: trade illum in manu mea, et ego eum tibi restituam.</P>
<P><a name="038">38</A>&nbsp;At ille: Non descendet, inquit, filius meus vobiscum: frater ejus mortuus est, et ipse solus remansit: si quid ei adversi acciderit in terra ad quam pergitis, deducetis canos meos cum dolore ad inferos.</P>
<P><HR>
<CENTER>
<A HREF="gen043">Next: Genesis Chapter 43</A></CENTER>
</BODY>
</HTML>
