<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Luke: Luke Chapter 7</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/luk007">Polyglot</A>&nbsp;
<A HREF="../gnt/luk007">GNT</A>&nbsp;
<A HREF="../kjv/luk007">KJV</A>&nbsp;

<BR>
<BR><A HREF="luk">Luke Index</A><BR>
&nbsp;
<A HREF="luk006">Previous</A>&nbsp;
<A HREF="luk008">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Luke Chapter 7</H3><P><a name="001">1</A>&nbsp;Cum autem implesset omnia verba sua in aures plebis, intravit Capharnaum.</P>
<P><a name="002">2</A>&nbsp;Centurionis autem cujusdam servus male habens, erat moriturus: qui illi erat pretiosus.</P>
<P><a name="003">3</A>&nbsp;Et cum audisset de Jesu, misit ad eum seniores Jud&#230;orum, rogans eum ut veniret et salvaret servum ejus.</P>
<P><a name="004">4</A>&nbsp;At illi cum venissent ad Jesum, rogabant eum sollicite, dicentes ei: Quia dignus est ut hoc illi pr&#230;stes:</P>
<P><a name="005">5</A>&nbsp;diligit enim gentem nostram, et synagogam ipse &#230;dificavit nobis.</P>
<P><a name="006">6</A>&nbsp;Jesus autem ibat cum illis. Et cum jam non longe esset a domo, misit ad eum centurio amicos, dicens: Domine, noli vexari: non enim sum dignus ut sub tectum meum intres:</P>
<P><a name="007">7</A>&nbsp;propter quod et meipsum non sum dignum arbitratus ut venirem ad te: sed dic verbo, et sanabitur puer meus.</P>
<P><a name="008">8</A>&nbsp;Nam et ego homo sum sub potestate constitutus, habens sub me milites: et dico huic, Vade, et vadit: et alii, Veni, et venit: et servo meo, Fac hoc, et facit.</P>
<P><a name="009">9</A>&nbsp;Quo audito Jesus miratus est: et conversus sequentibus se turbis, dixit: Amen dico vobis, nec in Isra&#235;l tantam fidem inveni.</P>
<P><a name="010">10</A>&nbsp;Et reversi, qui missi fuerant, domum, invenerunt servum, qui languerat, sanum.<BR>
</P>
<P><a name="011">11</A>&nbsp;Et factum est: deinceps ibat in civitatem qu&#230; vocatur Naim: et ibant cum eo discipuli ejus et turba copiosa.</P>
<P><a name="012">12</A>&nbsp;Cum autem appropinquaret port&#230; civitatis, ecce defunctus efferebatur filius unicus matris su&#230;: et h&#230;c vidua erat: et turba civitatis multa cum illa.</P>
<P><a name="013">13</A>&nbsp;Quam cum vidisset Dominus, misericordia motus super eam, dixit illi: Noli flere.</P>
<P><a name="014">14</A>&nbsp;Et accessit, et tetigit loculum. (Hi autem qui portabant, steterunt.) Et ait: Adolescens, tibi dico, surge.</P>
<P><a name="015">15</A>&nbsp;Et resedit qui erat mortuus, et c&#156;pit loqui. Et dedit illum matri su&#230;.</P>
<P><a name="016">16</A>&nbsp;Accepit autem omnes timor: et magnificabant Deum, dicentes: Quia propheta magnus surrexit in nobis: et quia Deus visitavit plebem suam.</P>
<P><a name="017">17</A>&nbsp;Et exiit hic sermo in universam Jud&#230;am de eo, et in omnem circa regionem.<BR>
</P>
<P><a name="018">18</A>&nbsp;Et nuntiaverunt Joanni discipuli ejus de omnibus his.</P>
<P><a name="019">19</A>&nbsp;Et convocavit duos de discipulis suis Joannes, et misit ad Jesum, dicens: Tu es qui venturus es, an alium exspectamus?</P>
<P><a name="020">20</A>&nbsp;Cum autem venissent ad eum viri, dixerunt: Joannes Baptista misit nos ad te dicens: Tu es qui venturus es, an alium exspectamus?</P>
<P><a name="021">21</A>&nbsp;(In ipsa autem hora multos curavit a languoribus, et plagis, et spiritibus malis, et c&#230;cis multis donavit visum.)</P>
<P><a name="022">22</A>&nbsp;Et respondens, dixit illis: Euntes renuntiate Joanni qu&#230; audistis et vidistis: quia c&#230;ci vident, claudi ambulant, leprosi mundantur, surdi audiunt, mortui resurgunt, pauperes evangelizantur:</P>
<P><a name="023">23</A>&nbsp;et beatus est quicumque non fuerit scandalizatus in me.<BR>
</P>
<P><a name="024">24</A>&nbsp;Et cum discessissent nuntii Joannis, c&#156;pit de Joanne dicere ad turbas: Quid existis in desertum videre? arundinem vento agitatam?</P>
<P><a name="025">25</A>&nbsp;Sed quid existis videre? hominem mollibus vestibus indutum? Ecce qui in veste pretiosa sunt et deliciis, in domibus regum sunt.</P>
<P><a name="026">26</A>&nbsp;Sed quid existis videre? prophetam? Utique dico vobis, et plus quam prophetam:</P>
<P><a name="027">27</A>&nbsp;hic est, de quo scriptum est: Ecce mitto angelum meum ante faciem tuam, qui pr&#230;parabit viam tuam ante te.</P>
<P><a name="028">28</A>&nbsp;Dico enim vobis: major inter natos mulierum propheta Joanne Baptista nemo est: qui autem minor est in regno Dei, major est illo.<BR>
</P>
<P><a name="029">29</A>&nbsp;Et omnis populus audiens et publicani, justificaverunt Deum, baptizati baptismo Joannis.</P>
<P><a name="030">30</A>&nbsp;Pharis&#230;i autem et legisperiti consilium Dei spreverunt in semetipsos, non baptizati ab eo.</P>
<P><a name="031">31</A>&nbsp;Ait autem Dominus: Cui ergo similes dicam homines generationis hujus? et cui similes sunt?</P>
<P><a name="032">32</A>&nbsp;Similes sunt pueris sedentibus in foro, et loquentibus ad invicem, et dicentibus: Cantavimus vobis tibiis, et non saltastis: lamentavimus, et non plorastis.</P>
<P><a name="033">33</A>&nbsp;Venit enim Joannes Baptista, neque manducans panem, neque bibens vinum, et dicitis: D&#230;monium habet.</P>
<P><a name="034">34</A>&nbsp;Venit Filius hominis manducans, et bibens, et dicitis: Ecce homo devorator, et bibens vinum, amicus publicanorum et peccatorum.</P>
<P><a name="035">35</A>&nbsp;Et justificata est sapientia ab omnibus filiis suis.<BR>
</P>
<P><a name="036">36</A>&nbsp;Rogabat autem illum quidam de pharis&#230;is ut manducaret cum illo. Et ingressus domum pharis&#230;i discubuit.</P>
<P><a name="037">37</A>&nbsp;Et ecce mulier, qu&#230; erat in civitate peccatrix, ut cognovit quod accubuisset in domo pharis&#230;i, attulit alabastrum unguenti:</P>
<P><a name="038">38</A>&nbsp;et stans retro secus pedes ejus, lacrimis c&#156;pit rigare pedes ejus, et capillis capitis sui tergebat, et osculabatur pedes ejus, et unguento ungebat.</P>
<P><a name="039">39</A>&nbsp;Videns autem pharis&#230;us, qui vocaverat eum, ait intra se dicens: Hic si esset propheta, sciret utique qu&#230; et qualis est mulier, qu&#230; tangit eum: quia peccatrix est.</P>
<P><a name="040">40</A>&nbsp;Et respondens Jesus, dixit ad illum: Simon, habeo tibi aliquid dicere. At ille ait: Magister, dic.</P>
<P><a name="041">41</A>&nbsp;Duo debitores erant cuidam f&#156;neratori: unus debebat denarios quingentos, et alius quinquaginta.</P>
<P><a name="042">42</A>&nbsp;Non habentibus illis unde redderent, donavit utrisque. Quis ergo eum plus diligit?</P>
<P><a name="043">43</A>&nbsp;Respondens Simon dixit: &#198;stimo quia is cui plus donavit. At ille dixit: Recte judicasti.</P>
<P><a name="044">44</A>&nbsp;Et conversus ad mulierem, dixit Simoni: Vides hanc mulierem? Intravi in domum tuam, aquam pedibus meis non dedisti: h&#230;c autem lacrimis rigavit pedes meos, et capillis suis tersit.</P>
<P><a name="045">45</A>&nbsp;Osculum mihi non dedisti: h&#230;c autem ex quo intravit, non cessavit osculari pedes meos.</P>
<P><a name="046">46</A>&nbsp;Oleo caput meum non unxisti: h&#230;c autem unguento unxit pedes meos.</P>
<P><a name="047">47</A>&nbsp;Propter quod dico tibi: remittuntur ei peccata multa, quoniam dilexit multum. Cui autem minus dimittitur, minus diligit.</P>
<P><a name="048">48</A>&nbsp;Dixit autem ad illam: Remittuntur tibi peccata.</P>
<P><a name="049">49</A>&nbsp;Et c&#156;perunt qui simul accumbebant, dicere intra se: Quis est hic qui etiam peccata dimittit?</P>
<P><a name="050">50</A>&nbsp;Dixit autem ad mulierem: Fides tua te salvam fecit: vade in pace.</P>
<P><HR>
<CENTER>
<A HREF="luk008">Next: Luke Chapter 8</A></CENTER>
</BODY>
</HTML>
