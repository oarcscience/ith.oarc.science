<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 34</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/gen034.htm">Polyglot</A>&nbsp;
<A HREF="../kjv/gen034.htm">KJV</A>&nbsp;
<A HREF="../sep/gen034.htm">Sep</A>&nbsp;
<A HREF="../tan/gen034.htm">Tan</A>&nbsp;

<BR>
<BR><A HREF="gen.htm">Genesis Index</A><BR>
&nbsp;
<A HREF="gen033.htm">Previous</A>&nbsp;
<A HREF="gen035.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 34</H3><P><a name="001">1</A>&nbsp;Egressa est autem Dina filia Li&#230; ut videret mulieres regionis illius.</P>
<P><a name="002">2</A>&nbsp;Quam cum vidisset Sichem filius Hemor Hev&#230;i, princeps terr&#230; illius, adamavit eam: et rapuit, et dormivit cum illa, vi opprimens virginem.</P>
<P><a name="003">3</A>&nbsp;Et conglutinata est anima ejus cum ea, tristemque delinivit blanditiis.</P>
<P><a name="004">4</A>&nbsp;Et pergens ad Hemor patrem suum: Accipe, inquit, mihi puellam hanc conjugem.</P>
<P><a name="005">5</A>&nbsp;Quod cum audisset Jacob absentibus filiis, et in pastu pecorum occupatis, siluit donec redirent.<BR>
</P>
<P><a name="006">6</A>&nbsp;Egresso autem Hemor patre Sichem ut loqueretur ad Jacob,</P>
<P><a name="007">7</A>&nbsp;ecce filii ejus veniebant de agro: auditoque quod acciderat, irati sunt valde, eo quod f&#156;dam rem operatus esset in Isra&#235;l et, violata filia Jacob, rem illicitam perpetrasset.</P>
<P><a name="008">8</A>&nbsp;Locutus est itaque Hemor ad eos: Sichem filii mei adh&#230;sit anima fili&#230; vestr&#230;: date eam illi uxorem:</P>
<P><a name="009">9</A>&nbsp;et jungamus vicissim connubia: filias vestras tradite nobis, et filias nostras accipite,</P>
<P><a name="010">10</A>&nbsp;et habitate nobiscum: terra in potestate vestra est: exercete, negotiamini, et possidete eam.</P>
<P><a name="011">11</A>&nbsp;Sed et Sichem ad patrem et ad fratres ejus ait: Inveniam gratiam coram vobis: et qu&#230;cumque statueritis, dabo:</P>
<P><a name="012">12</A>&nbsp;augete dotem, et munera postulate, et libenter tribuam quod petieritis: tantum date mihi puellam hanc uxorem.</P>
<P><a name="013">13</A>&nbsp;Responderunt filii Jacob Sichem et patri ejus in dolo, s&#230;vientes ob stuprum sororis:</P>
<P><a name="014">14</A>&nbsp;Non possumus facere quod petitis, nec dare sororem nostram homini incircumciso: quod illicitum et nefarium est apud nos.</P>
<P><a name="015">15</A>&nbsp;Sed in hoc valebimus f&#156;derari, si volueritis esse similes nostri, et circumcidatur in vobis omne masculini sexus;</P>
<P><a name="016">16</A>&nbsp;tunc dabimus et accipiemus mutuo filias vestras ac nostras: et habitabimus vobiscum, erimusque unus populus.</P>
<P><a name="017">17</A>&nbsp;Si autem circumcidi nolueritis, tollemus filiam nostram, et recedemus.</P>
<P><a name="018">18</A>&nbsp;Placuit oblatio eorum Hemor, et Sichem filio ejus,</P>
<P><a name="019">19</A>&nbsp;nec distulit adolescens quin statim quod petebatur expleret: amabat enim puellam valde, et ipse erat inclytus in omni domo patris sui.</P>
<P><a name="020">20</A>&nbsp;Ingressique portam urbis, locuti sunt ad populum:</P>
<P><a name="021">21</A>&nbsp;Viri isti pacifici sunt, et volunt habitare nobiscum: negotientur in terra, et exerceant eam, qu&#230; spatiosa et lata cultoribus indiget: filias eorum accipiemus uxores, et nostras illis dabimus.</P>
<P><a name="022">22</A>&nbsp;Unum est quo differtur tantum bonum: si circumcidamus masculos nostros, ritum gentis imitantes.</P>
<P><a name="023">23</A>&nbsp;Et substantia eorum, et pecora, et cuncta qu&#230; possident, nostra erunt: tantum in hoc acquiescamus, et habitantes simul, unum efficiemus populum.</P>
<P><a name="024">24</A>&nbsp;Assensique sunt omnes, circumcisis cunctis maribus.<BR>
</P>
<P><a name="025">25</A>&nbsp;Et ecce, die tertio, quando gravissimus vulnerum dolor est: arreptis duo filii Jacob, Simeon et Levi fratres Din&#230;, gladiis, ingressi sunt urbem confidenter: interfectisque omnibus masculis,</P>
<P><a name="026">26</A>&nbsp;Hemor et Sichem pariter necaverunt, tollentes Dinam de domo Sichem sororem suam.</P>
<P><a name="027">27</A>&nbsp;Quibus egressis, irruerunt super occisos ceteri filii Jacob: et depopulati sunt urbem in ultionem stupri.</P>
<P><a name="028">28</A>&nbsp;Oves eorum, et armenta, et asinos, cunctaque vastantes qu&#230; in domibus et in agris erant,</P>
<P><a name="029">29</A>&nbsp;parvulos quoque eorum et uxores duxerunt captivas.</P>
<P><a name="030">30</A>&nbsp;Quibus patratis audacter, Jacob dixit ad Simeon et Levi: Turbastis me, et odiosum fecistis me Chanan&#230;is, et Pherez&#230;is habitatoribus terr&#230; hujus: nos pauci sumus; illi congregati percutient me, et delebor ego, et domus mea.</P>
<P><a name="031">31</A>&nbsp;Responderunt: Numquid ut scorto abuti debuere sorore nostra?</P>
<P><HR>
<CENTER>
<A HREF="gen035.htm">Next: Genesis Chapter 35</A></CENTER>
</BODY>
</HTML>
