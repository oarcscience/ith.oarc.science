<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Numbers: Numbers Chapter 23</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/num023.htm">Polyglot</A>&nbsp;
<A HREF="../kjv/num023.htm">KJV</A>&nbsp;
<A HREF="../sep/num023.htm">Sep</A>&nbsp;
<A HREF="../tan/num023.htm">Tan</A>&nbsp;

<BR>
<BR><A HREF="num.htm">Numbers Index</A><BR>
&nbsp;
<A HREF="num022.htm">Previous</A>&nbsp;
<A HREF="num024.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Numbers Chapter 23</H3><P><a name="001">1</A>&nbsp;Dixitque Balaam ad Balac: &#198;difica mihi hic septem aras, et para totidem vitulos, ejusdemque numeri arietes.</P>
<P><a name="002">2</A>&nbsp;Cumque fecisset juxta sermonem Balaam, imposuerunt simul vitulum et arietem super aram.</P>
<P><a name="003">3</A>&nbsp;Dixitque Balaam ad Balac: Sta paulisper juxta holocaustum tuum, donec vadam, si forte occurrat mihi Dominus, et quodcumque imperaverit, loquar tibi.</P>
<P><a name="004">4</A>&nbsp;Cumque abiisset velociter, occurrit illi Deus. Locutusque ad eum Balaam: Septem, inquit, aras erexi, et imposui vitulum et arietem desuper.</P>
<P><a name="005">5</A>&nbsp;Dominus autem posuit verbum in ore ejus, et ait: Revertere ad Balac, et h&#230;c loqueris.</P>
<P><a name="006">6</A>&nbsp;Reversus invenit stantem Balac juxta holocaustum suum, et omnes principes Moabitarum:</P>
<P><a name="007">7</A>&nbsp;assumptaque parabola sua, dixit: [De Aram adduxit me Balac<BR> rex Moabitarum, de montibus orientis:<BR> Veni, inquit, et maledic Jacob;<BR> propera, et detestare Isra&#235;l.<BR></P>
<P><a name="008">8</A>&nbsp;Quomodo maledicam, cui non maledixit Deus?<BR> qua ratione detester, quem Dominus non detestatur?<BR></P>
<P><a name="009">9</A>&nbsp;De summis silicibus videbo eum,<BR> et de collibus considerabo illum.<BR> Populus solus habitabit,<BR> et inter gentes non reputabitur.<BR></P>
<P><a name="010">10</A>&nbsp;Quis dinumerare possit pulverem Jacob,<BR> et nosse numerum stirpis Isra&#235;l?<BR> Moriatur anima mea morte justorum,<BR> et fiant novissima mea horum similia.]<BR>
</P>
<P><a name="011">11</A>&nbsp;Dixitque Balac ad Balaam: Quid est hoc quod agis? ut malediceres inimicis meis vocavi te, et tu e contrario benedicis eis.</P>
<P><a name="012">12</A>&nbsp;Cui ille respondit: Num aliud possum loqui, nisi quod jusserit Dominus?</P>
<P><a name="013">13</A>&nbsp;Dixit ergo Balac: Veni mecum in alterum locum unde partem Isra&#235;l videas, et totum videre non possis: inde maledicito ei.</P>
<P><a name="014">14</A>&nbsp;Cumque duxisset eum in locum sublimem, super verticem montis Phasga, &#230;dificavit Balaam septem aras, et impositis supra vitulo atque ariete,</P>
<P><a name="015">15</A>&nbsp;dixit ad Balac: Sta hic juxta holocaustum tuum, donec ego obvius pergam.</P>
<P><a name="016">16</A>&nbsp;Cui cum Dominus occurrisset, posuissetque verbum in ore ejus, ait: Revertere ad Balac, et h&#230;c loqueris ei.</P>
<P><a name="017">17</A>&nbsp;Reversus invenit eum stantem juxta holocaustum suum, et principes Moabitarum cum eo. Ad quem Balac: Quid, inquit, locutus est Dominus?</P>
<P><a name="018">18</A>&nbsp;At ille, assumpta parabola sua, ait: [Sta, Balac, et ausculta; audi, fili Sephor:<BR></P>
<P><a name="019">19</A>&nbsp;non est Deus quasi homo, ut mentiatur,<BR> nec ut filius hominis, ut mutetur.<BR> Dixit ergo, et non faciet?<BR> locutus est, et non implebit?<BR></P>
<P><a name="020">20</A>&nbsp;Ad benedicendum adductus sum:<BR> benedictionem prohibere non valeo.<BR></P>
<P><a name="021">21</A>&nbsp;Non est idolum in Jacob,<BR> nec videtur simulacrum in Isra&#235;l.<BR> Dominus Deus ejus cum eo est,<BR> et clangor victori&#230; regis in illo.<BR></P>
<P><a name="022">22</A>&nbsp;Deus eduxit illum de &#198;gypto,<BR> cujus fortitudo similis est rhinocerotis.<BR></P>
<P><a name="023">23</A>&nbsp;Non est augurium in Jacob,<BR> nec divinatio in Isra&#235;l:<BR> temporibus suis dicetur Jacob et Isra&#235;li quid operatus sit Deus.<BR></P>
<P><a name="024">24</A>&nbsp;Ecce populus ut le&#230;na consurget,<BR> et quasi leo erigetur:<BR> non accubabit donec devoret pr&#230;dam,<BR> et occisorum sanguinem bibat.]<BR>
</P>
<P><a name="025">25</A>&nbsp;Dixitque Balac ad Balaam: Nec maledicas ei, nec benedicas.</P>
<P><a name="026">26</A>&nbsp;Et ille ait: Nonne dixi tibi quod quidquid mihi Deus imperaret, hoc facerem?</P>
<P><a name="027">27</A>&nbsp;Et ait Balac ad eum: Veni, et ducam te ad alium locum: si forte placeat Deo ut inde maledicas eis.</P>
<P><a name="028">28</A>&nbsp;Cumque duxisset eum super verticem montis Phogor, qui respicit solitudinem,</P>
<P><a name="029">29</A>&nbsp;dixit ei Balaam: &#198;difica mihi hic septem aras, et para totidem vitulos, ejusdemque numeri arietes.</P>
<P><a name="030">30</A>&nbsp;Fecit Balac ut Balaam dixerat: imposuitque vitulos et arietes per singulas aras.</P>
<P><HR>
<CENTER>
<A HREF="num024.htm">Next: Numbers Chapter 24</A></CENTER>
</BODY>
</HTML>
