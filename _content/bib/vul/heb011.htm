<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Hebrews: Hebrews Chapter 11</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/heb011.htm">Polyglot</A>&nbsp;
<A HREF="../gnt/heb011.htm">GNT</A>&nbsp;
<A HREF="../kjv/heb011.htm">KJV</A>&nbsp;

<BR>
<BR><A HREF="heb.htm">Hebrews Index</A><BR>
&nbsp;
<A HREF="heb010.htm">Previous</A>&nbsp;
<A HREF="heb012.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Hebrews Chapter 11</H3><P><a name="001">1</A>&nbsp;Est autem fides sperandarum substantia rerum, argumentum non apparentium.</P>
<P><a name="002">2</A>&nbsp;In hac enim testimonium consecuti sunt senes.</P>
<P><a name="003">3</A>&nbsp;Fide intelligimus aptata esse s&#230;cula verbo Dei: ut ex invisibilibus visibilia fierent.<BR>
</P>
<P><a name="004">4</A>&nbsp;Fide plurimam hostiam Abel, quam Cain, obtulit Deo, per quam testimonium consecutus est esse justus, testimonium perhibente muneribus ejus Deo, et per illam defunctus adhuc loquitur.</P>
<P><a name="005">5</A>&nbsp;Fide Henoch translatus est ne videret mortem, et non inveniebatur, quia transtulit illum Deus: ante translationem enim testimonium habuit placuisse Deo.</P>
<P><a name="006">6</A>&nbsp;Sine fide autem impossibile est placere Deo. Credere enim oportet accedentem ad Deum quia est, et inquirentibus se remunerator sit.</P>
<P><a name="007">7</A>&nbsp;Fide No&#235; responso accepto de iis qu&#230; adhuc non videbantur, metuens aptavit arcam in salutem domus su&#230;, per quam damnavit mundum: et justiti&#230;, qu&#230; per fidem est, h&#230;res est institutus.<BR>
</P>
<P><a name="008">8</A>&nbsp;Fide qui vocatur Abraham obedivit in locum exire, quem accepturus erat in h&#230;reditatem: et exiit, nesciens quo iret.</P>
<P><a name="009">9</A>&nbsp;Fide demoratus est in terra repromissionis, tamquam in aliena, in casulis habitando cum Isaac et Jacob coh&#230;redibus repromissionis ejusdem.</P>
<P><a name="010">10</A>&nbsp;Exspectabat enim fundamenta habentem civitatem: cujus artifex et conditor Deus.</P>
<P><a name="011">11</A>&nbsp;Fide et ipsa Sara sterilis virtutem in conceptionem seminis accepit, etiam pr&#230;ter tempus &#230;tatis: quoniam fidelem credidit esse eum qui repromiserat.</P>
<P><a name="012">12</A>&nbsp;Propter quod et ab uno orti sunt (et hoc emortuo) tamquam sidera c&#230;li in multitudinem, et sicut arena, qu&#230; est ad oram maris, innumerabilis.</P>
<P><a name="013">13</A>&nbsp;Juxta fidem defuncti sunt omnes isti, non acceptis repromissionibus, sed a longe eas aspicientes, et salutantes, et confitentes quia peregrini et hospites sunt super terram.</P>
<P><a name="014">14</A>&nbsp;Qui enim h&#230;c dicunt, significant se patriam inquirere.</P>
<P><a name="015">15</A>&nbsp;Et si quidem ipsius meminissent de qua exierunt, habebant utique tempus revertendi:</P>
<P><a name="016">16</A>&nbsp;nunc autem meliorem appetunt, id est, c&#230;lestem. Ideo non confunditur Deus vocari Deus eorum: paravit enim illis civitatem.</P>
<P><a name="017">17</A>&nbsp;Fide obtulit Abraham Isaac, cum tentaretur, et unigenitum offerebat, qui susceperat repromissiones:</P>
<P><a name="018">18</A>&nbsp;ad quem dictum est: Quia in Isaac vocabitur tibi semen:</P>
<P><a name="019">19</A>&nbsp;arbitrans quia et a mortuis suscitare potens est Deus: unde eum et in parabolam accepit.</P>
<P><a name="020">20</A>&nbsp;Fide et de futuris benedixit Isaac Jacob et Esau.</P>
<P><a name="021">21</A>&nbsp;Fide Jacob, moriens, singulos filiorum Joseph benedixit: et adoravit fastigium virg&#230; ejus.</P>
<P><a name="022">22</A>&nbsp;Fide Joseph, moriens, de profectione filiorum Isra&#235;l memoratus est, et de ossibus suis mandavit.<BR>
</P>
<P><a name="023">23</A>&nbsp;Fide Moyses, natus, occultatus est mensibus tribus a parentibus suis, eo quod vidissent elegantem infantem, et non timuerunt regis edictum.</P>
<P><a name="024">24</A>&nbsp;Fide Moyses grandis factus negavit se esse filium fili&#230; Pharaonis,</P>
<P><a name="025">25</A>&nbsp;magis eligens affligi cum populo Dei, quam temporalis peccati habere jucunditatem,</P>
<P><a name="026">26</A>&nbsp;majores divitias &#230;stimans thesauro &#198;gyptiorum, improperium Christi: aspiciebat enim in remunerationem.</P>
<P><a name="027">27</A>&nbsp;Fide reliquit &#198;gyptum, non veritus animositatem regis: invisibilem enim tamquam videns sustinuit.</P>
<P><a name="028">28</A>&nbsp;Fide celebravit Pascha, et sanguinis effusionem: ne qui vastabat primitiva, tangeret eos.</P>
<P><a name="029">29</A>&nbsp;Fide transierunt mare Rubrum tamquam per aridam terram: quod experti &#198;gyptii, devorati sunt.<BR>
</P>
<P><a name="030">30</A>&nbsp;Fide muri Jericho corruerunt, circuitu dierum septem.</P>
<P><a name="031">31</A>&nbsp;Fide Rahab meretrix non periit cum incredulis, excipiens exploratores cum pace.</P>
<P><a name="032">32</A>&nbsp;Et quid adhuc dicam? deficiet enim me tempus enarrantem de Gedeon, Barac, Samson, Jephte, David, Samuel, et prophetis:</P>
<P><a name="033">33</A>&nbsp;qui per fidem vicerunt regna, operati sunt justitiam, adepti sunt repromissiones, obturaverunt ora leonum,</P>
<P><a name="034">34</A>&nbsp;extinxerunt impetum ignis, effugerunt aciem gladii, convaluerunt de infirmitate, fortes facti sunt in bello, castra verterunt exterorum:</P>
<P><a name="035">35</A>&nbsp;acceperunt mulieres de resurrectione mortuos suos: alii autem distenti sunt non suscipientes redemptionem ut meliorem invenirent resurrectionem.</P>
<P><a name="036">36</A>&nbsp;Alii vero ludibria, et verbera experti, insuper et vincula, et carceres:</P>
<P><a name="037">37</A>&nbsp;lapidati sunt, secti sunt, tentati sunt, in occisione gladii mortui sunt, circuierunt in melotis, in pellibus caprinis, egentes, angustiati, afflicti:</P>
<P><a name="038">38</A>&nbsp;quibus dignus non erat mundus: in solitudinibus errantes, in montibus, in speluncis, et in cavernis terr&#230;.</P>
<P><a name="039">39</A>&nbsp;Et hi omnes testimonio fidei probati, non acceperunt repromissionem,</P>
<P><a name="040">40</A>&nbsp;Deo pro nobis melius aliquid providente, ut non sine nobis consummarentur.</P>
<P><HR>
<CENTER>
<A HREF="heb012.htm">Next: Hebrews Chapter 12</A></CENTER>
</BODY>
</HTML>
