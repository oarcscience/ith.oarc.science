[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1001)  [KJV](../kjv/sa1001)  [Sep](../sep/sa1001) 
[Tan](../tan/sa1001)   
  
[1 Samuel Index](sa1)  
  [Previous](rut004)  [Next](sa1002) 

------------------------------------------------------------------------

### Vulgate (Latin): 1 Samuel Chapter 1

<span id="001">1</span> Fuit vir unus de Ramathaimsophim, de monte
Ephraim, et nomen ejus Elcana, filius Jeroham, filii Eliu, filii Thohu,
filii Suph, Ephrathæus:

<span id="002">2</span> et habuit duas uxores, nomen uni Anna, et nomen
secundæ Phenenna. Fueruntque Phenennæ filii: Annæ autem non erant
liberi.

<span id="003">3</span> Et ascendebat vir ille de civitate sua statutis
diebus, ut adoraret et sacrificaret Domino exercituum in Silo. Erant
autem ibi duo filii Heli, Ophni et Phinees, sacerdotes Domini.

<span id="004">4</span> Venit ergo dies, et immolavit Elcana, deditque
Phenennæ uxori suæ, et cunctis filiis ejus et filiabus, partes:

<span id="005">5</span> Annæ autem dedit partem unam tristis, quia Annam
diligebat. Dominus autem concluserat vulvam ejus.

<span id="006">6</span> Affligebat quoque eam æmula ejus, et vehementer
angebat, in tantum ut exprobraret quod Dominus conclusisset vulvam ejus:

<span id="007">7</span> sicque faciebat per singulos annos: cum redeunte
tempore ascenderent ad templum Domini, et sic provocabat eam: porro illa
flebat, et non capiebat cibum.

<span id="008">8</span> Dixit ergo ei Elcana vir suus: Anna, cur fles?
et quare non comedis? et quam ob rem affligitur cor tuum? numquid non
ego melior tibi sum, quam decem filii?  

<span id="009">9</span> Surrexit autem Anna postquam comederat et
biberat in Silo. Et Heli sacerdote sedente super sellam ante postes
templi Domini,

<span id="010">10</span> cum esset Anna amaro animo, oravit ad Dominum,
flens largiter,

<span id="011">11</span> et votum vovit, dicens: Domine exercituum, si
respiciens videris afflictionem famulæ tuæ, et recordatus mei fueris,
nec oblitus ancillæ tuæ, dederisque servæ tuæ sexum virilem: dabo eum
Domino omnibus diebus vitæ ejus, et novacula non ascendet super caput
ejus.  

<span id="012">12</span> Factum est autem, cum illa multiplicaret preces
coram Domino, ut Heli observaret os ejus.

<span id="013">13</span> Porro Anna loquebatur in corde suo, tantumque
labia illius movebantur, et vox penitus non audiebatur. Æstimavit ergo
eam Heli temulentam,

<span id="014">14</span> dixitque ei: Usquequo ebria eris? digere
paulisper vinum, quo mades.

<span id="015">15</span> Respondens Anna: Nequaquam, inquit, domine mi:
nam mulier infelix nimis ego sum: vinumque et omne quod inebriare
potest, non bibi, sed effudi animam meam in conspectu Domini.

<span id="016">16</span> Ne reputes ancillam tuam quasi unam de filiabus
Belial: quia ex multitudine doloris et mœroris mei locuta sum usque in
præsens.

<span id="017">17</span> Tunc Heli ait ei: Vade in pace: et Deus Israël
det tibi petitionem tuam quam rogasti eum.

<span id="018">18</span> Et illa dixit: Utinam inveniat ancilla tua
gratiam in oculis tuis. Et abiit mulier in viam suam, et comedit,
vultusque illius non sunt amplius in diversa mutati.

<span id="019">19</span> Et surrexerunt mane, et adoraverunt coram
Domino: reversique sunt, et venerunt in domum suam Ramatha.  
Cognovit autem Elcana Annam uxorem suam: et recordatus est ejus Dominus.

<span id="020">20</span> Et factum est post circulum dierum, concepit
Anna, et peperit filium: vocavitque nomen ejus Samuel, eo quod a Domino
postulasset eum.

<span id="021">21</span> Ascendit autem vir ejus Elcana, et omnis domus
ejus, ut immolaret Domino hostiam solemnem, et votum suum.

<span id="022">22</span> Et Anna non ascendit: dixit enim viro suo: Non
vadam donec ablactetur infans, et ducam eum, ut appareat ante conspectum
Domini, et maneat ibi jugiter.

<span id="023">23</span> Et ait ei Elcana vir suus: Fac quod bonum tibi
videtur, et mane donec ablactes eum: precorque ut impleat Dominus verbum
suum. Mansit ergo mulier, et lactavit filium suum, donec amoveret eum a
lacte.  

<span id="024">24</span> Et adduxit eum secum, postquam ablactaverat, in
vitulis tribus, et tribus modiis farinæ, et amphora vini, et adduxit eum
ad domum Domini in Silo. Puer autem erat adhuc infantulus:

<span id="025">25</span> et immolaverunt vitulum, et obtulerunt puerum
Heli.

<span id="026">26</span> Et ait Anna: Obsecro mi domine, vivit anima
tua, domine: ego sum illa mulier, quæ steti coram te hic orans Dominum.

<span id="027">27</span> Pro puero isto oravi, et dedit mihi Dominus
petitionem meam quam postulavi eum.

<span id="028">28</span> Idcirco et ego commodavi eum Domino cunctis
diebus quibus fuerit commodatus Domino. Et adoraverunt ibi Dominum.  
Et oravit Anna, et ait:

------------------------------------------------------------------------

[Next: 1 Samuel Chapter 2](sa1002)
