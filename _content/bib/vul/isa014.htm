<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Isaiah: Isaiah Chapter 14</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/isa014">Polyglot</A>&nbsp;
<A HREF="../kjv/isa014">KJV</A>&nbsp;
<A HREF="../sep/isa014">Sep</A>&nbsp;
<A HREF="../tan/isa014">Tan</A>&nbsp;

<BR>
<BR><A HREF="isa">Isaiah Index</A><BR>
&nbsp;
<A HREF="isa013">Previous</A>&nbsp;
<A HREF="isa015">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Isaiah Chapter 14</H3><P><a name="001">1</A>&nbsp;[Prope est ut veniat tempus ejus,<BR> et dies ejus non elongabuntur.<BR> Miserebitur enim Dominus Jacob,<BR> et eliget adhuc de Isra&#235;l,<BR> et requiescere eos faciet super humum suam;<BR> adjungetur advena ad eos,<BR> et adh&#230;rebit domui Jacob.<BR></P>
<P><a name="002">2</A>&nbsp;Et tenebunt eos populi,<BR> et adducent eos in locum suum;<BR> et possidebit eos domus Isra&#235;l<BR> super terram Domini<BR> in servos et ancillas:<BR> et erunt capientes eos qui se ceperant,<BR> et subjicient exactores suos.]<BR>
</P>
<P><a name="003">3</A>&nbsp;[Et erit in die illa: cum requiem dederit tibi Deus<BR> a labore tuo, et a concussione tua,<BR> et a servitute dura qua ante servisti,<BR></P>
<P><a name="004">4</A>&nbsp;sumes parabolam istam<BR> contra regem Babylonis, et dices:<BR> Quomodo cessavit exactor;<BR> quievit tributum?<BR></P>
<P><a name="005">5</A>&nbsp;Contrivit Dominus baculum impiorum,<BR> virgam dominantium,<BR></P>
<P><a name="006">6</A>&nbsp;c&#230;dentem populos in indignatione<BR> plaga insanabili,<BR> subjicientem in furore gentes,<BR> persequentem crudeliter.<BR></P>
<P><a name="007">7</A>&nbsp;Conquievit et siluit omnis terra,<BR> gavisa est et exsultavit;<BR></P>
<P><a name="008">8</A>&nbsp;abietes quoque l&#230;tat&#230; sunt super te,<BR> et cedri Libani:<BR> ex quo dormisti, non ascendet<BR> qui succidat nos.<BR></P>
<P><a name="009">9</A>&nbsp;Infernus subter conturbatus est<BR> in occursum adventus tui;<BR> suscitavit tibi gigantes.<BR> Omnes principes terr&#230;<BR> surrexerunt de soliis suis,<BR> omnes principes nationum.<BR></P>
<P><a name="010">10</A>&nbsp;Universi respondebunt, et dicent tibi:<BR> Et tu vulneratus es sicut et nos;<BR> nostri similis effectus es.<BR></P>
<P><a name="011">11</A>&nbsp;Detracta est ad inferos superbia tua,<BR> concidit cadaver tuum;<BR> subter te sternetur tinea,<BR> et operimentum tuum erunt vermes.<BR></P>
<P><a name="012">12</A>&nbsp;Quomodo cecidisti de c&#230;lo,<BR> Lucifer, qui mane oriebaris?<BR> corruisti in terram,<BR> qui vulnerabas gentes?<BR></P>
<P><a name="013">13</A>&nbsp;Qui dicebas in corde tuo:<BR> In c&#230;lum conscendam,<BR> super astra Dei<BR> exaltabo solium meum;<BR> sedebo in monte testamenti,<BR> in lateribus aquilonis;<BR></P>
<P><a name="014">14</A>&nbsp;ascendam super altitudinem nubium,<BR> similis ero Altissimo?<BR></P>
<P><a name="015">15</A>&nbsp;Verumtamen ad infernum detraheris,<BR> in profundum laci.<BR></P>
<P><a name="016">16</A>&nbsp;Qui te viderint, ad te inclinabuntur,<BR> teque prospicient:<BR> Numquid iste est vir qui conturbavit terram,<BR> qui concussit regna,<BR></P>
<P><a name="017">17</A>&nbsp;qui posuit orbem desertum,<BR> et urbes ejus destruxit,<BR> vinctis ejus non aperuit carcerem?<BR></P>
<P><a name="018">18</A>&nbsp;Omnes reges gentium<BR> universi dormierunt in gloria,<BR> vir in domo sua;<BR></P>
<P><a name="019">19</A>&nbsp;tu autem projectus es de sepulchro tuo,<BR> quasi stirps inutilis pollutus,<BR> et obvolutus cum his qui interfecti sunt gladio,<BR> et descenderunt ad fundamenta laci,<BR> quasi cadaver putridum.<BR></P>
<P><a name="020">20</A>&nbsp;Non habebis consortium, neque cum eis in sepultura;<BR> tu enim terram tuam disperdidisti,<BR> tu populum tuum occidisti:<BR> non vocabitur in &#230;ternum<BR> semen pessimorum.<BR></P>
<P><a name="021">21</A>&nbsp;Pr&#230;parate filios ejus occisioni,<BR> in iniquitate patrum suorum:<BR> non consurgent, nec h&#230;reditabunt terram,<BR> neque implebunt faciem orbis civitatum.<BR></P>
<P><a name="022">22</A>&nbsp;Et consurgam super eos,<BR> dicit Dominus exercituum;<BR> et perdam Babylonis nomen, et reliquias,<BR> et germen, et progeniem, dicit Dominus;<BR></P>
<P><a name="023">23</A>&nbsp;et ponam eam in possessionem ericii,<BR> et in paludes aquarum,<BR> et scopabo eam in scopa terens,<BR> dicit Dominus exercituum.]<BR>
</P>
<P><a name="024">24</A>&nbsp;[Juravit Dominus exercituum, dicens:<BR> Si non, ut putavi, ita erit;<BR> et quomodo mente tractavi,<BR></P>
<P><a name="025">25</A>&nbsp;sic eveniet:<BR> ut conteram Assyrium in terra mea,<BR> et in montibus meis conculcem eum;<BR> et auferetur ab eis jugum ejus,<BR> et onus illius ab humero eorum tolletur.<BR></P>
<P><a name="026">26</A>&nbsp;Hoc consilium quod cogitavi super omnem terram;<BR> et h&#230;c est manus extenta super universas gentes.<BR></P>
<P><a name="027">27</A>&nbsp;Dominus enim exercituum decrevit; et quis poterit infirmare?<BR> et manus ejus extenta; et quis avertet eam?]<BR>
</P>
<P><a name="028">28</A>&nbsp;In anno quo mortuus est rex Achaz, factum est onus istud:</P>
<P><a name="029">29</A>&nbsp;[Ne l&#230;taris, Philisth&#230;a omnis tu,<BR> quoniam comminuta est virga percussoris tui;<BR> de radice enim colubri egredietur regulus,<BR> et semen ejus absorbens volucrem.<BR></P>
<P><a name="030">30</A>&nbsp;Et pascentur primogeniti pauperum,<BR> et pauperes fiducialiter requiescent;<BR> et interire faciam in fame radicem tuam,<BR> et reliquias tuas interficiam.<BR></P>
<P><a name="031">31</A>&nbsp;Ulula, porta; clama civitas;<BR> prostrata est Philisth&#230;a omnis;<BR> ab aquilone enim fumus veniet,<BR> et non est qui effugiet agmen ejus.<BR></P>
<P><a name="032">32</A>&nbsp;Et quid respondebitur nuntiis gentis?<BR> Quia Dominus fundavit Sion,<BR> et in ipso sperabunt pauperes populi ejus.]</P>
<P><HR>
<CENTER>
<A HREF="isa015">Next: Isaiah Chapter 15</A></CENTER>
</BODY>
</HTML>
