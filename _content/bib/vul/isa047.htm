<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Isaiah: Isaiah Chapter 47</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/isa047">Polyglot</A>&nbsp;
<A HREF="../kjv/isa047">KJV</A>&nbsp;
<A HREF="../sep/isa047">Sep</A>&nbsp;
<A HREF="../tan/isa047">Tan</A>&nbsp;

<BR>
<BR><A HREF="isa">Isaiah Index</A><BR>
&nbsp;
<A HREF="isa046">Previous</A>&nbsp;
<A HREF="isa048">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Isaiah Chapter 47</H3><P><a name="001">1</A>&nbsp;[Descende, sede in pulvere,<BR> virgo filia Babylon:<BR> sede in terra; non est solium<BR> fili&#230; Chald&#230;orum,<BR> quia ultra non vocaberis<BR> mollis et tenera.<BR></P>
<P><a name="002">2</A>&nbsp;Tolle molam, et mole farinam;<BR> denuda turpitudinem tuam;<BR> discooperi humerum, revela crura,<BR> transi flumina.<BR></P>
<P><a name="003">3</A>&nbsp;Revelabitur ignominia tua,<BR> et videbitur opprobrium tuum;<BR> ultionem capiam, et non resistet mihi homo.<BR></P>
<P><a name="004">4</A>&nbsp;Redemptor noster, Dominus exercituum nomen illius,<BR> Sanctus Isra&#235;l.<BR></P>
<P><a name="005">5</A>&nbsp;Sede tacens, et intra in tenebras,<BR> filia Chald&#230;orum,<BR> quia non vocaberis ultra<BR> domina regnorum.<BR></P>
<P><a name="006">6</A>&nbsp;Iratus sum super populum meum:<BR> contaminavi h&#230;reditatem meam,<BR> et dedi eos in manu tua:<BR> non posuisti eis misericordias;<BR> super senem aggravasti jugum tuum valde.<BR></P>
<P><a name="007">7</A>&nbsp;Et dixisti: In sempiternum ero domina.<BR> Non posuisti h&#230;c super cor tuum,<BR> neque recordata es novissimi tui.<BR></P>
<P><a name="008">8</A>&nbsp;Et nunc audi h&#230;c delicata,<BR> et habitans confidenter,<BR> qu&#230; dicis in corde tuo:<BR> Ego sum, et non est pr&#230;ter me amplius;<BR> non sedebo vidua,<BR> et ignorabo sterilitatem.<BR></P>
<P><a name="009">9</A>&nbsp;Venient tibi duo h&#230;c<BR> subito in die una,<BR> sterilitas et viduitas:<BR> universa venerunt super te,<BR> propter multitudinem maleficiorum tuorum,<BR> et propter duritiam incantatorum tuorum vehementem.<BR></P>
<P><a name="010">10</A>&nbsp;Et fiduciam habuisti in malitia tua,<BR> et dixisti: Non est qui videat me.<BR> Sapientia tua et scientia tua,<BR> h&#230;c decepit te.<BR> Et dixisti in corde tuo:<BR> Ego sum, et pr&#230;ter me non est altera.<BR></P>
<P><a name="011">11</A>&nbsp;Veniet super te malum,<BR> et nescies ortum ejus;<BR> et irruet super te calamitas<BR> quam non poteris expiare;<BR> veniet super te repente miseria<BR> quam nescies.<BR></P>
<P><a name="012">12</A>&nbsp;Sta cum incantatoribus tuis<BR> et cum multitudine maleficiorum tuorum,<BR> in quibus laborasti ab adolescentia tua,<BR> si forte quod prosit tibi,<BR> aut si possis fieri fortior.<BR></P>
<P><a name="013">13</A>&nbsp;Defecisti in multitudine consiliorum tuorum.<BR> Stent, et salvent te<BR> augures c&#230;li,<BR> qui contemplabantur sidera,<BR> et supputabant menses,<BR> ut ex eis annuntiarent ventura tibi.<BR></P>
<P><a name="014">14</A>&nbsp;Ecce facti sunt quasi stipula,<BR> ignis combussit eos;<BR> non liberabunt animam suam<BR> de manu flamm&#230;;<BR> non sunt prun&#230; quibus calefiant,<BR> nec focus ut sedeant ad eum.<BR></P>
<P><a name="015">15</A>&nbsp;Sic facta sunt tibi in quibuscumque laboraveras:<BR> negotiatores tui ab adolescentia tua,<BR> unusquisque in via sua erraverunt;<BR> non est qui salvet te.]</P>
<P><HR>
<CENTER>
<A HREF="isa048">Next: Isaiah Chapter 48</A></CENTER>
</BODY>
</HTML>
