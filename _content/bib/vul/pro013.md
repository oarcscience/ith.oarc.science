[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pro013)  [KJV](../kjv/pro013)  [Sep](../sep/pro013) 
[Tan](../tan/pro013)   
  
[Proverbs Index](pro)  
  [Previous](pro012)  [Next](pro014) 

------------------------------------------------------------------------

### Vulgate (Latin): Proverbs Chapter 13

<span id="001">1</span> \[Filius sapiens doctrina patris;  
qui autem illusor est non audit cum arguitur.  

<span id="002">2</span> De fructu oris sui homo satiabitur bonis:  
anima autem prævaricatorum iniqua.  

<span id="003">3</span> Qui custodit os suum custodit animam suam;  
qui autem inconsideratus est ad loquendum, sentiet mala.  

<span id="004">4</span> Vult et non vult piger;  
anima autem operantium impinguabitur.  

<span id="005">5</span> Verbum mendax justus detestabitur;  
impius autem confundit, et confundetur.  

<span id="006">6</span> Justitia custodit innocentis viam,  
impietas autem peccatorem supplantat.\]  

<span id="007">7</span> \[Est quasi dives, cum nihil habeat,  
et est quasi pauper, cum in multis divitiis sit.  

<span id="008">8</span> Redemptio animæ viri divitiæ suæ;  
qui autem pauper est, increpationem non sustinet.  

<span id="009">9</span> Lux justorum lætificat:  
lucerna autem impiorum extinguetur.  

<span id="010">10</span> Inter superbos semper jurgia sunt;  
qui autem agunt omnia cum consilio, reguntur sapientia.  

<span id="011">11</span> Substantia festinata minuetur;  
quæ autem paulatim colligitur manu, multiplicabitur.  

<span id="012">12</span> Spes quæ differtur affligit animam;  
lignum vitæ desiderium veniens.\]  

<span id="013">13</span> \[Qui detrahit alicui rei, ipse se in futurum
obligat;  
qui autem timet præceptum, in pace versabitur.  
Animæ dolosæ errant in peccatis:  
justi autem misericordes sunt, et miserantur.  

<span id="014">14</span> Lex sapientis fons vitæ,  
ut declinet a ruina mortis.  

<span id="015">15</span> Doctrina bona dabit gratiam;  
in itinere contemptorum vorago.  

<span id="016">16</span> Astutus omnia agit cum consilio;  
qui autem fatuus est aperit stultitiam.  

<span id="017">17</span> Nuntius impii cadet in malum;  
legatus autem fidelis, sanitas.  

<span id="018">18</span> Egestas et ignominia ei qui deserit
disciplinam;  
qui autem acquiescit arguenti glorificabitur.  

<span id="019">19</span> Desiderium si compleatur delectat animam;  
detestantur stulti eos qui fugiunt mala.  

<span id="020">20</span> Qui cum sapientibus graditur sapiens erit;  
amicus stultorum similis efficietur.\]  

<span id="021">21</span> \[Peccatores persequitur malum,  
et justis retribuentur bona.  

<span id="022">22</span> Bonus reliquit hæredes filios et nepotes,  
et custoditur justo substantia peccatoris.  

<span id="023">23</span> Multi cibi in novalibus patrum,  
et aliis congregantur absque judicio.  

<span id="024">24</span> Qui parcit virgæ odit filium suum;  
qui autem diligit illum instanter erudit.  

<span id="025">25</span> Justus comedit et replet animam suam;  
venter autem impiorum insaturabilis.\]

------------------------------------------------------------------------

[Next: Proverbs Chapter 14](pro014)
