<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Esther: Esther Chapter 1</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/est001.htm">Polyglot</A>&nbsp;
<A HREF="../kjv/est001.htm">KJV</A>&nbsp;
<A HREF="../sep/est001.htm">Sep</A>&nbsp;
<A HREF="../tan/est001.htm">Tan</A>&nbsp;

<BR>
<BR><A HREF="est.htm">Esther Index</A><BR>
&nbsp;
<A HREF="jdt016.htm">Previous</A>&nbsp;
<A HREF="est002.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Esther Chapter 1</H3><P><a name="001">1</A>&nbsp;In diebus Assueri, qui regnavit ab India usque &#198;thiopiam super centum viginti septem provincias,</P>
<P><a name="002">2</A>&nbsp;quando sedit in solio regni sui, Susan civitas regni ejus exordium fuit.</P>
<P><a name="003">3</A>&nbsp;Tertio igitur anno imperii sui fecit grande convivium cunctis principibus et pueris suis, fortissimis Persarum, et Medorum inclytis, et pr&#230;fectis provinciarum coram se,</P>
<P><a name="004">4</A>&nbsp;ut ostenderet divitias glori&#230; regni sui, ac magnitudinem atque jactantiam potenti&#230; su&#230;, multo tempore, centum videlicet et octoginta diebus.</P>
<P><a name="005">5</A>&nbsp;Cumque implerentur dies convivii, invitavit omnem populum, qui inventus est in Susan, a maximo usque ad minimum: et jussit septem diebus convivium pr&#230;parari in vestibulo horti, et nemoris quod regio cultu et manu consitum erat.</P>
<P><a name="006">6</A>&nbsp;Et pendebant ex omni parte tentoria &#230;rii coloris et carbasini ac hyacinthini, sustentata funibus byssinis atque purpureis, qui eburneis circulis inserti erant, et columnis marmoreis fulciebantur. Lectuli quoque aurei et argentei, super pavimentum smaragdino et pario stratum lapide, dispositi erant: quod mira varietate pictura decorabat.</P>
<P><a name="007">7</A>&nbsp;Bibebant autem qui invitati erant aureis poculis, et aliis atque aliis vasis cibi inferebantur. Vinum quoque, ut magnificentia regia dignum erat, abundans, et pr&#230;cipuum ponebatur.</P>
<P><a name="008">8</A>&nbsp;Nec erat qui nolentes cogeret ad bibendum, sed sicut rex statuerat, pr&#230;ponens mensis singulos de principibus suis ut sumeret unusquisque quod vellet.</P>
<P><a name="009">9</A>&nbsp;Vasthi quoque regina fecit convivium feminarum in palatio, ubi rex Assuerus manere consueverat.<BR>
</P>
<P><a name="010">10</A>&nbsp;Itaque die septimo, cum rex esset hilarior, et post nimiam potationem incaluisset mero, pr&#230;cepit Maumam, et Bazatha, et Harbona, et Bagatha, et Abgatha, et Zethar, et Charchas, septem eunuchis qui in conspectu ejus ministrabant,</P>
<P><a name="011">11</A>&nbsp;ut introducerent reginam Vasthi coram rege, posito super caput ejus diademate, ut ostenderet cunctis populis et principibus pulchritudinem illius: erat enim pulchra valde.</P>
<P><a name="012">12</A>&nbsp;Qu&#230; renuit, et ad regis imperium quod per eunuchos mandaverat, venire contempsit. Unde iratus rex, et nimio furore succensus,</P>
<P><a name="013">13</A>&nbsp;interrogavit sapientes, qui ex more regio semper ei aderant, et illorum faciebat cuncta consilio, scientium leges, ac jura majorum</P>
<P><a name="014">14</A>&nbsp;(erant autem primi et proximi, Charsena, et Sethar, et Admatha, et Tharsis, et Mares, et Marsana, et Mamuchan, septem duces Persarum, atque Medorum, qui videbant faciem regis, et primi post eum residere soliti erant):</P>
<P><a name="015">15</A>&nbsp;cui sententi&#230; Vasthi regina subjaceret, qu&#230; Assueri regis imperium, quod per eunuchos mandaverat, facere noluisset.</P>
<P><a name="016">16</A>&nbsp;Responditque Mamuchan, audiente rege atque principibus: Non solum regem l&#230;sit regina Vasthi, sed et omnes populos et principes qui sunt in cunctis provinciis regis Assueri.</P>
<P><a name="017">17</A>&nbsp;Egredietur enim sermo regin&#230; ad omnes mulieres, ut contemnant viros suos, et dicant: Rex Assuerus jussit ut regina Vasthi intraret ad eum, et illa noluit.</P>
<P><a name="018">18</A>&nbsp;Atque hoc exemplo omnes principum conjuges Persarum atque Medorum parvipendent imperia maritorum: unde regis justa est indignatio.</P>
<P><a name="019">19</A>&nbsp;Si tibi placet, egrediatur edictum a facie tua, et scribatur juxta legem Persarum atque Medorum, quam pr&#230;teriri illicitum est, ut nequaquam ultra Vasthi ingrediatur ad regem, sed regnum illius altera, qu&#230; melior est illa, accipiat.</P>
<P><a name="020">20</A>&nbsp;Et hoc in omne (quod latissimum est) provinciarum tuarum divulgetur imperium, et cunct&#230; uxores, tam majorum quam minorum, deferant maritis suis honorem.</P>
<P><a name="021">21</A>&nbsp;Placuit consilium ejus regi et principibus: fecitque rex juxta consilium Mamuchan,</P>
<P><a name="022">22</A>&nbsp;et misit epistolas ad universas provincias regni sui, ut qu&#230;que gens audire et legere poterat, diversis linguis et litteris, esse viros principes ac majores in domibus suis: et hoc per cunctos populos divulgari.</P>
<P><HR>
<CENTER>
<A HREF="est002.htm">Next: Esther Chapter 2</A></CENTER>
</BODY>
</HTML>
