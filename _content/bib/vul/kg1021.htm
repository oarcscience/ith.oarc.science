<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Kings: 1 Kings Chapter 21</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/kg1021.htm">Polyglot</A>&nbsp;
<A HREF="../kjv/kg1021.htm">KJV</A>&nbsp;
<A HREF="../sep/kg1021.htm">Sep</A>&nbsp;
<A HREF="../tan/kg1021.htm">Tan</A>&nbsp;

<BR>
<BR><A HREF="kg1.htm">1 Kings Index</A><BR>
&nbsp;
<A HREF="kg1020.htm">Previous</A>&nbsp;
<A HREF="kg1022.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Kings Chapter 21</H3><P><a name="001">1</A>&nbsp;Post verba autem h&#230;c, tempore illo vinea erat Naboth Jezrahelit&#230;, qu&#230; erat in Jezrahel, juxta palatium Achab regis Samari&#230;.</P>
<P><a name="002">2</A>&nbsp;Locutus est ergo Achab ad Naboth, dicens: Da mihi vineam tuam, ut faciam mihi hortum olerum, quia vicina est, et prope domum meam: daboque tibi pro ea vineam meliorem, aut si commodius tibi putas, argenti pretium, quanto digna est.</P>
<P><a name="003">3</A>&nbsp;Cui respondit Naboth: Propitius sit mihi Dominus, ne dem h&#230;reditatem patrum meorum tibi.</P>
<P><a name="004">4</A>&nbsp;Venit ergo Achab in domum suam indignans, et frendens super verbo quod locutus fuerat ad eum Naboth Jezrahelites, dicens: Non dabo tibi h&#230;reditatem patrum meorum. Et projiciens se in lectulum suum, avertit faciem suam ad parietem, et non comedit panem.</P>
<P><a name="005">5</A>&nbsp;Ingressa est autem ad eum Jezabel uxor sua, dixitque ei: Quid est hoc, unde anima tua contristata est? et quare non comedis panem?</P>
<P><a name="006">6</A>&nbsp;Qui respondit ei: Locutus sum Naboth Jezrahelit&#230;, et dixi ei: Da mihi vineam tuam, accepta pecunia: aut, si tibi placet, dabo tibi vineam meliorem pro ea. Et ille ait: Non dabo tibi vineam meam.</P>
<P><a name="007">7</A>&nbsp;Dixit ergo ad eum Jezabel uxor ejus: Grandis auctoritatis es, et bene regis regnum Isra&#235;l. Surge, et comede panem, et &#230;quo animo esto: ego dabo tibi vineam Naboth Jezrahelit&#230;.<BR>
</P>
<P><a name="008">8</A>&nbsp;Scripsit itaque litteras ex nomine Achab, et signavit eas annulo ejus, et misit ad majores natu, et optimates, qui erant in civitate ejus, et habitabant cum Naboth.</P>
<P><a name="009">9</A>&nbsp;Litterarum autem h&#230;c erat sententia: Pr&#230;dicate jejunium, et sedere facite Naboth inter primos populi:</P>
<P><a name="010">10</A>&nbsp;et submittite duos viros filios Belial contra eum, et falsum testimonium dicant: Benedixit Deum et regem: et educite eum, et lapidate, sicque moriatur.</P>
<P><a name="011">11</A>&nbsp;Fecerunt ergo cives ejus majores natu et optimates, qui habitabant cum eo in urbe, sicut pr&#230;ceperat eis Jezabel, et sicut scriptum erat in litteris quas miserat ad eos:</P>
<P><a name="012">12</A>&nbsp;pr&#230;dicaverunt jejunium, et sedere fecerunt Naboth inter primos populi.</P>
<P><a name="013">13</A>&nbsp;Et adductis duobus viris filiis diaboli, fecerunt eos sedere contra eum: at illi, scilicet ut viri diabolici, dixerunt contra eum testimonium coram multitudine: Benedixit Naboth Deum et regem: quam ob rem eduxerunt eum extra civitatem, et lapidibus interfecerunt.</P>
<P><a name="014">14</A>&nbsp;Miseruntque ad Jezabel, dicentes: Lapidatus est Naboth, et mortuus est.</P>
<P><a name="015">15</A>&nbsp;Factum est autem, cum audisset Jezabel lapidatum Naboth et mortuum, locuta est ad Achab: Surge, et posside vineam Naboth Jezrahelit&#230;, qui noluit tibi acquiescere, et dare eam accepta pecunia: non enim vivit Naboth, sed mortuus est.</P>
<P><a name="016">16</A>&nbsp;Quod cum audisset Achab, mortuum videlicet Naboth, surrexit, et descendebat in vineam Naboth Jezrahelit&#230;, ut possideret eam.<BR>
</P>
<P><a name="017">17</A>&nbsp;Factum est igitur sermo Domini ad Eliam Thesbiten, dicens:</P>
<P><a name="018">18</A>&nbsp;Surge, et descende in occursum Achab regis Isra&#235;l, qui est in Samaria: ecce ad vineam Naboth descendit, ut possideat eam.</P>
<P><a name="019">19</A>&nbsp;Et loqueris ad eum, dicens: H&#230;c dicit Dominus: Occidisti, insuper et possedisti. Et post h&#230;c addes: H&#230;c dicit Dominus: In loco hoc, in quo linxerunt canes sanguinem Naboth, lambent quoque sanguinem tuum.</P>
<P><a name="020">20</A>&nbsp;Et ait Achab ad Eliam: Num invenisti me inimicum tibi? Qui dixit: Inveni, eo quod venundatus sis, ut faceres malum in conspectu Domini.</P>
<P><a name="021">21</A>&nbsp;Ecce ego inducam super te malum, et demetam posteriora tua, et interficiam de Achab mingentem ad parietem, et clausum et ultimum in Isra&#235;l.</P>
<P><a name="022">22</A>&nbsp;Et dabo domum tuam sicut domum Jeroboam filii Nabat, et sicut domum Baasa filii Ahia: quia egisti ut me ad iracundiam provocares, et peccare fecisti Isra&#235;l.</P>
<P><a name="023">23</A>&nbsp;Sed et de Jezabel locutus est Dominus, dicens: Canes comedent Jezabel in agro Jezrahel.</P>
<P><a name="024">24</A>&nbsp;Si mortuus fuerit Achab in civitate, comedent eum canes: si autem mortuus fuerit in agro, comedent eum volucres c&#230;li.</P>
<P><a name="025">25</A>&nbsp;Igitur non fuit alter talis sicut Achab, qui venundatus est ut faceret malum in conspectu Domini: concitavit enim eum Jezabel uxor sua,</P>
<P><a name="026">26</A>&nbsp;et abominabilis factus est, in tantum ut sequeretur idola qu&#230; fecerant Amorrh&#230;i, quos consumpsit Dominus a facie filiorum Isra&#235;l.</P>
<P><a name="027">27</A>&nbsp;Itaque cum audisset Achab sermones istos, scidit vestimenta sua, et operuit cilicio carnem suam, jejunavitque et dormivit in sacco, et ambulavit demisso capite.</P>
<P><a name="028">28</A>&nbsp;Et factus est sermo Domini ad Eliam Thesbiten, dicens:</P>
<P><a name="029">29</A>&nbsp;Nonne vidisti humiliatum Achab coram me? quia igitur humiliatus est mei causa, non inducam malum in diebus ejus, sed in diebus filii sui inferam malum domui ejus.</P>
<P><HR>
<CENTER>
<A HREF="kg1022.htm">Next: 1 Kings Chapter 22</A></CENTER>
</BODY>
</HTML>
