<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Sirach: Sirach Chapter 34</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/sir034">Polyglot</A>&nbsp;
<A HREF="../apo/sir034">Apo</A>&nbsp;
<A HREF="../sep/sir034">Sep</A>&nbsp;

<BR>
<BR><A HREF="sir">Sirach Index</A><BR>
&nbsp;
<A HREF="sir033">Previous</A>&nbsp;
<A HREF="sir035">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Sirach Chapter 34</H3><P><a name="001">1</A>&nbsp;[Vana spes et mendacium viro insensato:<BR> et somnia extollunt imprudentes.<BR></P>
<P><a name="002">2</A>&nbsp;Quasi qui apprehendit umbram et persequitur ventum,<BR> sic et qui attendit ad visa mendacia.<BR></P>
<P><a name="003">3</A>&nbsp;Hoc secundum hoc visio somniorum,<BR> ante faciem hominis similitudo hominis.<BR></P>
<P><a name="004">4</A>&nbsp;Ab immundo, quid mundabitur?<BR> et a mendace, quid verum dicetur?<BR></P>
<P><a name="005">5</A>&nbsp;Divinatio erroris, et auguria mendacia,<BR> et somnia malefacientium, vanitas est:<BR></P>
<P><a name="006">6</A>&nbsp;et sicut parturientis, cor tuum phantasias patitur.<BR> Nisi ab Altissimo fuerit emissa visitatio,<BR> ne dederis in illis cor tuum:<BR></P>
<P><a name="007">7</A>&nbsp;multos enim errare fecerunt somnia,<BR> et exciderunt sperantes in illis.<BR></P>
<P><a name="008">8</A>&nbsp;Sine mendacio consummabitur verbum legis,<BR> et sapientia in ore fidelis complanabitur.]<BR>
</P>
<P><a name="009">9</A>&nbsp;[Qui non est tentatus quid scit?<BR> vir in multis expertus cogitabit multa:<BR> et qui multa didicit enarrabit intellectum.<BR></P>
<P><a name="010">10</A>&nbsp;Qui non est expertus pauca recognoscit:<BR> qui autem in multis factus est, multiplicat malitiam.<BR></P>
<P><a name="011">11</A>&nbsp;Qui tentatus non est qualia scit?<BR> qui implanatus est abundabit nequitia.<BR></P>
<P><a name="012">12</A>&nbsp;Multa vidi errando,<BR> et plurimas verborum consuetudines.<BR></P>
<P><a name="013">13</A>&nbsp;Aliquoties usque ad mortem periclitatus sum horum causa,<BR> et liberatus sum gratia Dei.]<BR>
</P>
<P><a name="014">14</A>&nbsp;[Spiritus timentium Deum qu&#230;ritur,<BR> et in respectu illius benedicetur.<BR></P>
<P><a name="015">15</A>&nbsp;Spes enim illorum in salvantem illos,<BR> et oculi Dei in diligentes se.<BR></P>
<P><a name="016">16</A>&nbsp;Qui timet Dominum nihil trepidabit:<BR> et non pavebit, quoniam ipse est spes ejus.<BR></P>
<P><a name="017">17</A>&nbsp;Timentis Dominum, beata est anima ejus.<BR></P>
<P><a name="018">18</A>&nbsp;Ad quem respicit, et quis est fortitudo ejus?<BR></P>
<P><a name="019">19</A>&nbsp;Oculi Domini super timentes eum:<BR> protector potenti&#230;, firmamentum virtutis,<BR> tegimen ardoris, et umbraculum meridiani:<BR></P>
<P><a name="020">20</A>&nbsp;deprecatio offensionis, et adjutorium casus:<BR> exaltans animam, et illuminans oculos,<BR> dans sanitatem, et vitam, et benedictionem.]<BR>
</P>
<P><a name="021">21</A>&nbsp;[Immolantis ex iniquo oblatio est maculata,<BR> et non sunt beneplacit&#230; subsannationes injustorum.<BR></P>
<P><a name="022">22</A>&nbsp;Dominus solus sustinentibus se<BR> in via veritatis et justiti&#230;.<BR></P>
<P><a name="023">23</A>&nbsp;Dona iniquorum non probat Altissimus,<BR> nec respicit in oblationes iniquorum,<BR> nec in multitudine sacrificiorum eorum propitiabitur peccatis.<BR></P>
<P><a name="024">24</A>&nbsp;Qui offert sacrificium ex substantia pauperum,<BR> quasi qui victimat filium in conspectu patris sui.<BR></P>
<P><a name="025">25</A>&nbsp;Panis egentium vita pauperum est:<BR> qui defraudat illum homo sanguinis est.<BR></P>
<P><a name="026">26</A>&nbsp;Qui aufert in sudore panem,<BR> quasi qui occidit proximum suum.<BR></P>
<P><a name="027">27</A>&nbsp;Qui effundit sanguinem,<BR> et qui fraudem facit mercenario, fratres sunt.<BR></P>
<P><a name="028">28</A>&nbsp;Unus &#230;dificans, et unus destruens:<BR> quid prodest illis, nisi labor?<BR></P>
<P><a name="029">29</A>&nbsp;Unus orans, et unus maledicens:<BR> cujus vocem exaudiet Deus?<BR></P>
<P><a name="030">30</A>&nbsp;Qui baptizatur a mortuo, et iterum tangit eum,<BR> quid proficit lavatio illius?<BR></P>
<P><a name="031">31</A>&nbsp;Sic homo qui jejunat in peccatis suis,<BR> et iterum eadem faciens:<BR> quid proficit humiliando se?<BR> orationem illius quis exaudiet?]</P>
<P><HR>
<CENTER>
<A HREF="sir035">Next: Sirach Chapter 35</A></CENTER>
</BODY>
</HTML>
