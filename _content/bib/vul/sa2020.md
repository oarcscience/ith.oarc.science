[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa2020)  [KJV](../kjv/sa2020)  [Sep](../sep/sa2020) 
[Tan](../tan/sa2020)   
  
[2 Samuel Index](sa2)  
  [Previous](sa2019)  [Next](sa2021) 

------------------------------------------------------------------------

### Vulgate (Latin): 2 Samuel Chapter 20

<span id="001">1</span> Accidit quoque ut ibi esset vir Belial, nomine
Seba, filius Bochri, vir Jemineus: et cecinit buccina, et ait: Non est
nobis pars in David, neque hæreditas in filio Isai: revertere in
tabernacula tua, Israël.

<span id="002">2</span> Et separatus est omnis Israël a David,
secutusque est Seba filium Bochri: viri autem Juda adhæserunt regi suo a
Jordane usque Jerusalem.

<span id="003">3</span> Cumque venisset rex in domum suam in Jerusalem,
tulit decem mulieres concubinas quas dereliquerat ad custodiendam domum,
et tradidit eas in custodiam, alimenta eis præbens: et non est ingressus
ad eas, sed erant clausæ usque in diem mortis suæ in viduitate viventes.

<span id="004">4</span> Dixit autem rex Amasæ: Convoca mihi omnes viros
Juda in diem tertium, et tu adesto præsens.

<span id="005">5</span> Abiit ergo Amasa ut convocaret Judam, et moratus
est extra placitum quod ei constituerat rex.

<span id="006">6</span> Ait autem David ad Abisai: Nunc magis
afflicturus est nos Seba filius Bochri quam Absalom: tolle igitur servos
domini tui, et persequere eum, ne forte inveniat civitates munitas, et
effugiat nos.

<span id="007">7</span> Egressi sunt ergo cum eo viri Joab, Cerethi
quoque et Phelethi: et omnes robusti exierunt de Jerusalem ad
persequendum Seba filium Bochri.

<span id="008">8</span> Cumque illi essent juxta lapidem grandem qui est
in Gabaon, Amasa veniens occurrit eis. Porro Joab vestitus erat tunica
stricta ad mensuram habitus sui, et desuper accinctus gladio dependente
usque ad ilia, in vagina, qui fabricatus levi motu egredi poterat, et
percutere.

<span id="009">9</span> Dixit itaque Joab ad Amasam: Salve mi frater. Et
tenuit manu dextera mentum Amasæ, quasi osculans eum.

<span id="010">10</span> Porro Amasa non observavit gladium quem habebat
Joab: qui percussit eum in latere, et effudit intestina ejus in terram,
nec secundum vulnus apposuit: et mortuus est. Joab autem, et Abisai
frater ejus, persecuti sunt Seba filium Bochri.

<span id="011">11</span> Interea quidam viri, cum stetissent juxta
cadaver Amasæ, de sociis Joab, dixerunt: Ecce qui esse voluit pro Joab
comes David.

<span id="012">12</span> Amasa autem conspersus sanguine jacebat in
media via. Vidit hoc quidam vir, quod subsisteret omnis populus ad
videndum eum, et amovit Amasam de via in agrum, operuitque eum
vestimento, ne subsisterent transeuntes propter eum.  

<span id="013">13</span> Amoto ergo illo de via, transibat omnis vir
sequens Joab ad persequendum Seba filium Bochri.

<span id="014">14</span> Porro ille transierat per omnes tribus Israël
in Abelam et Bethmaacha: omnesque viri electi congregati fuerant ad eum.

<span id="015">15</span> Venerunt itaque, et oppugnabant eum in Abela et
in Bethmaacha, et circumdederunt munitionibus civitatem, et obsessa est
urbs: omnis autem turba quæ erat cum Joab, moliebatur destruere muros.

<span id="016">16</span> Et exclamavit mulier sapiens de civitate:
Audite, audite: dicite Joab: Appropinqua huc, et loquar tecum.

<span id="017">17</span> Qui cum accessisset ad eam, ait illi: Tu es
Joab? Et ille respondit: Ego. Ad quem sic locuta est: Audi sermones
ancillæ tuæ. Qui respondit: Audio.

<span id="018">18</span> Rursumque illa: Sermo, inquit, dicebatur in
veteri proverbio: Qui interrogant, interrogent in Abela: et sic
perficiebant.

<span id="019">19</span> Nonne ego sum quæ respondeo veritatem in
Israël, et tu quæris subvertere civitatem et evertere matrem in Israël?
quare præcipitas hæreditatem Domini?

<span id="020">20</span> Respondensque Joab, ait: Absit, absit hoc a me:
non præcipito, neque demolior.

<span id="021">21</span> Non sic se habet res, sed homo de monte
Ephraim, Seba filius Bochri cognomine, levavit manum suam contra regem
David: tradite illum solum, et recedemus a civitate. Et ait mulier ad
Joab: Ecce caput ejus mittetur ad te per murum.

<span id="022">22</span> Ingressa est ergo ad omnem populum, et locuta
est eis sapienter: qui abscissum caput Seba filii Bochri projecerunt ad
Joab. Et ille cecinit tuba, et recesserunt ab urbe, unusquisque in
tabernacula sua: Joab autem reversus est Jerusalem ad regem.

<span id="023">23</span> Fuit ergo Joab super omnem exercitum Israël:
Banaias autem filius Jojadæ super Cerethæos et Phelethæos:

<span id="024">24</span> Aduram vero super tributa: porro Josaphat
filius Ahilud, a commentariis:

<span id="025">25</span> Siva autem, scriba: Sadoc vero et Abiathar,
sacerdotes.

<span id="026">26</span> Ira autem Jairites erat sacerdos David.

------------------------------------------------------------------------

[Next: 2 Samuel Chapter 21](sa2021)
