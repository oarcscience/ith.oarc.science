[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mar005)  [GNT](../gnt/mar005) 
[KJV](../kjv/mar005)   
  
[Mark Index](mar)  
  [Previous](mar004)  [Next](mar006) 

------------------------------------------------------------------------

### Vulgate (Latin): Mark Chapter 5

<span id="001">1</span> Et venerunt trans fretum maris in regionem
Gerasenorum.

<span id="002">2</span> Et exeunti ei de navi, statim occurrit de
monumentis homo in spiritu immundo,

<span id="003">3</span> qui domicilium habebat in monumentis, et neque
catenis jam quisquam poterat eum ligare:

<span id="004">4</span> quoniam sæpe compedibus et catenis vinctus,
dirupisset catenas, et compedes comminuisset, et nemo poterat eum
domare:

<span id="005">5</span> et semper die ac nocte in monumentis, et in
montibus erat, clamans, et concidens se lapidibus.

<span id="006">6</span> Videns autem Jesum a longe, cucurrit, et
adoravit eum:

<span id="007">7</span> et clamans voce magna dixit: Quid mihi et tibi,
Jesu Fili Dei altissimi? adjuro te per Deum, ne me torqueas.

<span id="008">8</span> Dicebat enim illi: Exi spiritus immunde ab
homine.

<span id="009">9</span> Et interrogabat eum: Quod tibi nomen est? Et
dicit ei: Legio mihi nomen est, quia multi sumus.

<span id="010">10</span> Et deprecabatur eum multum, ne se expelleret
extra regionem.

<span id="011">11</span> Erat autem ibi circa montem grex porcorum
magnus, pascens.

<span id="012">12</span> Et deprecabantur eum spiritus, dicentes: Mitte
nos in porcos ut in eos introëamus.

<span id="013">13</span> Et concessit eis statim Jesus. Et exeuntes
spiritus immundi introierunt in porcos: et magno impetu grex
præcipitatus est in mare ad duo millia, et suffocati sunt in mari.

<span id="014">14</span> Qui autem pascebant eos, fugerunt, et
nuntiaverunt in civitatem et in agros. Et egressi sunt videre quid esset
factum:

<span id="015">15</span> et veniunt ad Jesum: et vident illum qui a
dæmonio vexabatur, sedentem, vestitum, et sanæ mentis, et timuerunt.

<span id="016">16</span> Et narraverunt illis, qui viderant, qualiter
factum esset ei qui dæmonium habuerat, et de porcis.

<span id="017">17</span> Et rogare cœperunt eum ut discederet de finibus
eorum.

<span id="018">18</span> Cumque ascenderet navim, cœpit illum deprecari,
qui a dæmonio vexatus fuerat, ut esset cum illo,

<span id="019">19</span> et non admisit eum, sed ait illi: Vade in domum
tuam ad tuos, et annuntia illis quanta tibi Dominus fecerit, et misertus
sit tui.

<span id="020">20</span> Et abiit, et cœpit prædicare in Decapoli,
quanta sibi fecisset Jesus: et omnes mirabantur.

<span id="021">21</span> Et cum transcendisset Jesus in navi rursum
trans fretum, convenit turba multa ad eum, et erat circa mare.  

<span id="022">22</span> Et venit quidam de archisynagogis nomine
Jairus, et videns eum procidit ad pedes ejus,

<span id="023">23</span> et deprecabatur eum multum, dicens: Quoniam
filia mea in extremis est, veni, impone manum super eam, ut salva sit,
et vivat.

<span id="024">24</span> Et abiit cum illo, et sequebatur eum turba
multa, et comprimebant eum.

<span id="025">25</span> Et mulier, quæ erat in profluvio sanguinis
annis duodecim,

<span id="026">26</span> et fuerat multa perpessa a compluribus medicis:
et erogaverat omnia sua, nec quidquam profecerat, sed magis deterius
habebat:

<span id="027">27</span> cum audisset de Jesu, venit in turba retro, et
tetigit vestimentum ejus:

<span id="028">28</span> dicebat enim: Quia si vel vestimentum ejus
tetigero, salva ero.

<span id="029">29</span> Et confestim siccatus est fons sanguinis ejus:
et sensit corpore quia sanata esset a plaga.

<span id="030">30</span> Et statim Jesus in semetipso cognoscens
virtutem quæ exierat de illo, conversus ad turbam, aiebat: Quis tetigit
vestimenta mea?

<span id="031">31</span> Et dicebant ei discipuli sui: Vides turbam
comprimentem te, et dicis: Quis me tetigit?

<span id="032">32</span> Et circumspiciebat videre eam, quæ hoc fecerat.

<span id="033">33</span> Mulier vero timens et tremens, sciens quod
factum esset in se, venit et procidit ante eum, et dixit ei omnem
veritatem.

<span id="034">34</span> Ille autem dixit ei: Filia, fides tua te salvam
fecit: vade in pace, et esto sana a plaga tua.

<span id="035">35</span> Adhuc eo loquente, veniunt ab archisynagogo,
dicentes: Quia filia tua mortua est: quid ultra vexas magistrum?

<span id="036">36</span> Jesus autem audito verbo quod dicebatur, ait
archisynagogo: Noli timere: tantummodo crede.

<span id="037">37</span> Et non admisit quemquam se sequi nisi Petrum,
et Jacobum, et Joannem fratrem Jacobi.

<span id="038">38</span> Et veniunt in domum archisynagogi, et videt
tumultum, et flentes, et ejulantes multum.

<span id="039">39</span> Et ingressus, ait illis: Quid turbamini, et
ploratis? puella non est mortua, sed dormit.

<span id="040">40</span> Et irridebant eum. Ipse vero ejectis omnibus
assumit patrem, et matrem puellæ, et qui secum erant, et ingreditur ubi
puella erat jacens.

<span id="041">41</span> Et tenens manum puellæ, ait illi: Talitha cumi,
quod est interpretatum: Puella (tibi dico), surge.

<span id="042">42</span> Et confestim surrexit puella, et ambulabat:
erat autem annorum duodecim: et obstupuerunt stupore magno.

<span id="043">43</span> Et præcepit illis vehementer ut nemo id sciret:
et dixit dari illi manducare.

------------------------------------------------------------------------

[Next: Mark Chapter 6](mar006)
