[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir017)  [Apo](../apo/sir017) 
[Sep](../sep/sir017)   
  
[Sirach Index](sir)  
  [Previous](sir016)  [Next](sir018) 

------------------------------------------------------------------------

### Vulgate (Latin): Sirach Chapter 17

<span id="001">1</span> \[Deus creavit de terra hominem,  
et secundum imaginem suam fecit illum:  

<span id="002">2</span> et iterum convertit illum in ipsam,  
et secundum se vestivit illum virtute.  

<span id="003">3</span> Numerum dierum et tempus dedit illi,  
et dedit illi potestatem eorum quæ sunt super terram.  

<span id="004">4</span> Posuit timorem illius super omnem carnem,  
et dominatus est bestiarum et volatilium.  

<span id="005">5</span> Creavit ex ipso adjutorium simile sibi:  
consilium, et linguam, et oculos, et aures,  
et cor dedit illis excogitandi,  
et disciplina intellectus replevit illos.  

<span id="006">6</span> Creavit illis scientiam spiritus,  
sensu implevit cor illorum,  
et mala et bona ostendit illis.  

<span id="007">7</span> Posuit oculum suum super corda illorum,  
ostendere illis magnalia operum suorum:  

<span id="008">8</span> ut nomen sanctificationis collaudent,  
et gloriari in mirabilibus illius;  
ut magnalia enarrent operum ejus.  

<span id="009">9</span> Addidit illis disciplinam,  
et legem vitæ hæreditavit illos.  

<span id="010">10</span> Testamentum æternum constituit cum illis,  
et justitiam et judicia sua ostendit illis.  

<span id="011">11</span> Et magnalia honoris ejus vidit oculus
illorum,  
et honorem vocis audierunt aures illorum.  
Et dixit illis: Attendite ab omni iniquo.  

<span id="012">12</span> Et mandavit illis unicuique de proximo suo.  

<span id="013">13</span> Viæ illorum coram ipso sunt semper:  
non sunt absconsæ ab oculis ipsius.  

<span id="014">14</span> In unamquamque gentem præposuit rectorem:  

<span id="015">15</span> et pars Dei Israël facta est manifesta.  

<span id="016">16</span> Et omnia opera illorum velut sol in conspectu
Dei:  
et oculi ejus sine intermissione inspicientes in viis eorum.  

<span id="017">17</span> Non sunt absconsa testamenta per iniquitatem
illorum,  
et omnes iniquitates eorum in conspectu Dei.  

<span id="018">18</span> Eleemosyna viri quasi signaculum cum ipso,  
et gratiam hominis quasi pupillam conservabit.  

<span id="019">19</span> Et postea resurget,  
et retribuet illis retributionem, unicuique in caput ipsorum,  
et convertet in interiores partes terræ.  

<span id="020">20</span> Pœnitentibus autem dedit viam justitiæ,  
et confirmavit deficientes sustinere,  
et destinavit illis sortem veritatis.\]  

<span id="021">21</span> \[Convertere ad Dominum, et relinque peccata
tua:  

<span id="022">22</span> precare ante faciem Domini, et minue
offendicula.  

<span id="023">23</span> Revertere ad Dominum, et avertere ab injustitia
tua,  
et nimis odito execrationem:  

<span id="024">24</span> et cognosce justitias et judicia Dei,  
et sta in sorte propositionis, et orationis altissimi Dei.  

<span id="025">25</span> In partes vade sæculi sancti,  
cum vivis et dantibus confessionem Deo.  

<span id="026">26</span> Non demoreris in errore impiorum:  
ante mortem confitere:  
a mortuo, quasi nihil, perit confessio.  

<span id="027">27</span> Confiteberis vivens,  
vivus et sanus confiteberis:  
et laudabis Deum,  
et gloriaberis in miserationibus illius.  

<span id="028">28</span> Quam magna misericordia Domini,  
et propitiatio illius convertentibus ad se!  

<span id="029">29</span> Nec enim omnia possunt esse in hominibus,  
quoniam non est immortalis filius hominis,  
et in vanitate malitiæ placuerunt.  

<span id="030">30</span> Quid lucidius sole?  
et hic deficiet;  
aut quid nequius quam quod excogitavit caro et sanguis?  
et hoc arguetur.  

<span id="031">31</span> Virtutem altitudinis cæli ipse conspicit:  
et omnes homines terra et cinis.\]

------------------------------------------------------------------------

[Next: Sirach Chapter 18](sir018)
