[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1011)  [KJV](../kjv/sa1011)  [Sep](../sep/sa1011) 
[Tan](../tan/sa1011)   
  
[1 Samuel Index](sa1)  
  [Previous](sa1010)  [Next](sa1012) 

------------------------------------------------------------------------

### Vulgate (Latin): 1 Samuel Chapter 11

<span id="001">1</span> Et factum est quasi post mensem, ascendit Naas
Ammonites, et pugnare cœpit adversum Jabes Galaad. Dixeruntque omnes
viri Jabes ad Naas: Habeto nos fœderatos, et serviemus tibi.

<span id="002">2</span> Et respondit ad eos Naas Ammonites: In hoc
feriam vobiscum fœdus, ut eruam omnium vestrum oculos dextros, ponamque
vos opprobrium in universo Israël.

<span id="003">3</span> Et dixerunt ad eum seniores Jabes: Concede nobis
septem dies, ut mittamus nuntios ad universos terminos Israël, et si non
fuerit qui defendat nos, egrediemur ad te.

<span id="004">4</span> Venerunt ergo nuntii in Gabaa Saulis: et locuti
sunt verba hæc, audiente populo: et levavit omnis populus vocem suam, et
flevit.  

<span id="005">5</span> Et ecce Saul veniebat, sequens boves de agro, et
ait: Quid habet populus quod plorat? Et narraverunt ei verba virorum
Jabes.

<span id="006">6</span> Et insilivit spiritus Domini in Saul cum
audisset verba hæc, et iratus est furor ejus nimis.

<span id="007">7</span> Et assumens utrumque bovem, concidit in frustra,
misitque in omnes terminos Israël per manum nuntiorum, dicens: Quicumque
non exierit, et secutus fuerit Saul et Samuel, sic fiet bobus ejus.
Invasit ergo timor Domini populum, et egressi sunt quasi vir unus.

<span id="008">8</span> Et recensuit eos in Bezech: fueruntque filiorum
Israël trecenta millia, virorum autem Juda triginta millia.

<span id="009">9</span> Et dixerunt nuntiis qui venerant: Sic dicetis
viris qui sunt in Jabes Galaad: Cras erit vobis salus, cum incaluerit
sol. Venerunt ergo nuntii, et annuntiaverunt viris Jabes: qui lætati
sunt.

<span id="010">10</span> Et dixerunt: Mane exibimus ad vos: et facietis
nobis omne quod placuerit vobis.  

<span id="011">11</span> Et factum est, cum dies crastinus venisset,
constituit Saul populum in tres partes: et ingressus est media castra in
vigilia matutina, et percussit Ammon usque dum incalesceret dies:
reliqui autem dispersi sunt, ita ut non relinquerentur in eis duo
pariter.

<span id="012">12</span> Et ait populus ad Samuelem: Quis est iste qui
dixit: Saul num regnabit super nos? Date viros, et interficiemus eos.

<span id="013">13</span> Et ait Saul: Non occidetur quisquam in die hac,
quia hodie fecit Dominus salutem in Israël.

<span id="014">14</span> Dixit autem Samuel ad populum: Venite, et eamus
in Galgala, et innovemus ibi regnum.

<span id="015">15</span> Et perrexit omnis populus in Galgala, et
fecerunt ibi regem Saul coram Domino in Galgala, et immolaverunt ibi
victimas pacificas coram Domino. Et lætatus est ibi Saul, et cuncti viri
Israël nimis.

------------------------------------------------------------------------

[Next: 1 Samuel Chapter 12](sa1012)
