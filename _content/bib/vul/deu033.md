[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu033)  [KJV](../kjv/deu033)  [Sep](../sep/deu033) 
[Tan](../tan/deu033)   
  
[Deuteronomy Index](deu)  
  [Previous](deu032)  [Next](deu034) 

------------------------------------------------------------------------

### Vulgate (Latin): Deuteronomy Chapter 33

<span id="001">1</span> Hæc est benedictio, qua benedixit Moyses, homo
Dei, filiis Israël ante mortem suam.

<span id="002">2</span> Et ait: \[Dominus de Sinai venit,  
et de Seir ortus est nobis:  
apparuit de monte Pharan,  
et cum eo sanctorum millia.  
In dextera ejus ignea lex.  

<span id="003">3</span> Dilexit populos,  
omnes sancti in manu illius sunt:  
et qui appropinquant pedibus ejus,  
accipient de doctrina illius.  

<span id="004">4</span> Legem præcepit nobis Moyses,  
hæreditatem multitudinis Jacob.  

<span id="005">5</span> Erit apud rectissimum rex,  
congregatis principibus populi cum tribubus Israël.  

<span id="006">6</span> Vivat Ruben, et non moriatur,  
et sit parvus in numero.\]

<span id="007">7</span> Hæc est Judæ benedictio: \[Audi, Domine, vocem
Judæ,  
et ad populum suum introduc eum:  
manus ejus pugnabunt pro eo,  
et adjutor illius contra adversarios ejus erit.\]

<span id="008">8</span> Levi quoque ait: \[Perfectio tua, et doctrina
tua viro sancto tuo,  
quem probasti in tentatione,  
et judicasti ad aquas contradictionis.  

<span id="009">9</span> Qui dixit patri suo et matri suæ: Nescio vos:  
et fratribus suis: Ignoro vos:  
et nescierunt filios suos.  
Hi custodierunt eloquium tuum,  
et pactum tuum servaverunt.  

<span id="010">10</span> Judicia tua, o Jacob,  
et legem tuam, o Israël:  
ponent thymiama in furore tuo,  
et holocaustum super altare tuum.  

<span id="011">11</span> Benedic, Domine, fortitudini ejus:  
et opera manuum illius suscipe.  
Percute dorsa inimicorum ejus:  
et qui oderunt eum, non consurgant.\]

<span id="012">12</span> Et Benjamin ait: \[Amantissimus Domini
habitabit confidenter in eo:  
quasi in thalamo tota die morabitur,  
et inter humeros illius requiescet.\]

<span id="013">13</span> Joseph quoque ait: \[De benedictione Domini
terra ejus,  
de pomis cæli, et rore, atque abysso subjacente.  

<span id="014">14</span> De pomis fructuum solis ac lunæ,  

<span id="015">15</span> de vertice antiquorum montium,  
de pomis collium æternorum:  

<span id="016">16</span> et de frugibus terræ, et de plenitudine ejus.  
Benedictio illius qui apparuit in rubo,  
veniat super caput Joseph,  
et super verticem nazaræi inter fratres suos.  

<span id="017">17</span> Quasi primogeniti tauri pulchritudo ejus,  
cornua rhinocerotis cornua illius:  
in ipsis ventilabit gentes usque ad terminos terræ.  
Hæ sunt multitudines Ephraim:  
et hæc millia Manasse.\]

<span id="018">18</span> Et Zabulon ait: \[Lætare, Zabulon, in exitu
tuo,  
et Issachar in tabernaculis tuis.  

<span id="019">19</span> Populos vocabunt ad montem:  
ibi immolabunt victimas justitiæ.  
Qui inundationem maris quasi lac sugent,  
et thesauros absconditos arenarum.\]

<span id="020">20</span> Et Gad ait: \[Benedictus in latitudine Gad:  
quasi leo requievit,  
cepitque brachium et verticem.  

<span id="021">21</span> Et vidit principatum suum,  
quod in parte sua doctor esset repositus:  
qui fuit cum principibus populi,  
et fecit justitias Domini,  
et judicium suum cum Israël.\]

<span id="022">22</span> Dan quoque ait: \[Dan catulus leonis, fluet
largiter de Basan.\]

<span id="023">23</span> Et Nephthali dixit: \[Nephthali abundantia
perfruetur,  
et plenus erit benedictionibus Domini:  
mare et meridiem possidebit.\]

<span id="024">24</span> Aser quoque ait: \[Benedictus in filiis Aser,  
sit placens fratribus suis,  
et tingat in oleo pedem suum:  

<span id="025">25</span> ferrum et æs calceamentum ejus.  
Sicut dies juventutis tuæ, ita et senectus tua.  

<span id="026">26</span> Non est deus alius ut Deus rectissimi,  
ascensor cæli, auxiliator tuus.  
Magnificentia ejus discurrunt nubes,  

<span id="027">27</span> habitaculum ejus sursum,  
et subter brachia sempiterna  
ejiciet a facie tua inimicum,  
dicetque: Conterere.  

<span id="028">28</span> Habitabit Israël confidenter, et solus.  
Oculus Jacob in terra frumenti et vini,  
cælique caligabunt rore.  

<span id="029">29</span> Beatus es tu, Israël:  
quis similis tui, popule, qui salvaris in Domino?  
Scutum auxilii tui,  
et gladius gloriæ tuæ:  
negabunt te inimici tui,  
et tu eorum colla calcabis.\]

------------------------------------------------------------------------

[Next: Deuteronomy Chapter 34](deu034)
