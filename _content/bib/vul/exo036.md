[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo036)  [KJV](../kjv/exo036)  [Sep](../sep/exo036) 
[Tan](../tan/exo036)   
  
[Exodus Index](exo)  
  [Previous](exo035)  [Next](exo037) 

------------------------------------------------------------------------

### Vulgate (Latin): Exodus Chapter 36

<span id="001">1</span> Fecit ergo Beseleel, et Ooliab, et omnis vir
sapiens, quibus dedit Dominus sapientiam et intellectum, ut scirent
fabre operari quæ in usus sanctuarii necessaria sunt, et quæ præcepit
Dominus.

<span id="002">2</span> Cumque vocasset eos Moyses et omnem eruditum
virum, cui dederat Dominus sapientiam, et qui sponte sua obtulerant se
ad faciendum opus,

<span id="003">3</span> tradidit eis universa donaria filiorum Israël.
Qui cum instarent operi, quotidie mane vota populus offerebat.

<span id="004">4</span> Unde artifices venire compulsi,

<span id="005">5</span> dixerunt Moysi: Plus offert populus quam
necessarium est.

<span id="006">6</span> Jussit ergo Moyses præconis voce cantari: Nec
vir, nec mulier quidquam offerat ultra in opere sanctuarii. Sicque
cessatum est a muneribus offerendis,

<span id="007">7</span> eo quod oblata sufficerent et superabundarent.  

<span id="008">8</span> Feceruntque omnes corde sapientes ad explendum
opus tabernaculi, cortinas decem de bysso retorta, et hyacintho, et
purpura, coccoque bis tincto, opere vario, et arte polymita:

<span id="009">9</span> quarum una habebat in longitudine viginti octo
cubitos, et in latitudine quatuor; una mensura erat omnium cortinarum.

<span id="010">10</span> Conjunxitque cortinas quinque, alteram alteri,
et alias quinque sibi invicem copulavit.

<span id="011">11</span> Fecit et ansas hyacinthinas in ora cortinæ
unius ex utroque latere, et in ora cortinæ alterius similiter,

<span id="012">12</span> ut contra se invicem venirent ansæ, et mutuo
jungerentur.

<span id="013">13</span> Unde et quinquaginta fudit circulos aureos, qui
morderent cortinarum ansas, et fieret unum tabernaculum.

<span id="014">14</span> Fecit et saga undecim de pilis caprarum ad
operiendum tectum tabernaculi:

<span id="015">15</span> unum sagum in longitudine habebat cubitos
triginta, et in latitudine cubitos quatuor: unius mensuræ erant omnia
saga:

<span id="016">16</span> quorum quinque junxit seorsum, et sex alia
separatim.

<span id="017">17</span> Fecitque ansas quinquaginta in ora sagi unius,
et quinquaginta in ora sagi alterius, ut sibi invicem jungerentur.

<span id="018">18</span> Et fibulas æneas quinquaginta, quibus
necteretur tectum, ut unum pallium ex omnibus sagis fieret.

<span id="019">19</span> Fecit et opertorium tabernaculi de pellibus
arietum rubricatis: aliudque desuper velamentum de pellibus janthinis.

<span id="020">20</span> Fecit et tabulas tabernaculi de lignis setim
stantes.

<span id="021">21</span> Decem cubitorum erat longitudo tabulæ unius: et
unum ac semis cubitum latitudo retinebat.

<span id="022">22</span> Binæ incastraturæ erant per singulas tabulas,
ut altera alteri jungeretur. Sic fecit in omnibus tabernaculi tabulis.

<span id="023">23</span> E quibus viginti ad plagam meridianam erant
contra austrum,

<span id="024">24</span> cum quadraginta basibus argenteis. Duæ bases
sub una tabula ponebantur ex utraque parte angulorum, ubi incastraturæ
laterum in angulis terminantur.

<span id="025">25</span> Ad plagam quoque tabernaculi, quæ respicit ad
aquilonem, fecit viginti tabulas,

<span id="026">26</span> cum quadraginta basibus argenteis, duas bases
per singulas tabulas.

<span id="027">27</span> Contra occidentem vero, id est, ad eam partem
tabernaculi quæ mare respicit, fecit sex tabulas,

<span id="028">28</span> et duas alias per singulos angulos tabernaculi
retro:

<span id="029">29</span> quæ junctæ erant a deorsum usque sursum, et in
unam compaginem pariter ferebantur. Ita fecit ex utraque parte per
angulos:

<span id="030">30</span> ut octo essent simul tabulæ, et haberent bases
argenteas sedecim, binas scilicet bases sub singulis tabulis.

<span id="031">31</span> Fecit et vectes de lignis setim, quinque ad
continendas tabulas unius lateris tabernaculi,

<span id="032">32</span> et quinque alios ad alterius lateris coaptandas
tabulas: et extra hos, quinque alios vectes ad occidentalem plagam
tabernaculi contra mare.

<span id="033">33</span> Fecit quoque vectem alium, qui per medias
tabulas ab angulo usque ad angulum perveniret.

<span id="034">34</span> Ipsa autem tabulata deauravit, fusis basibus
earum argenteis. Et circulos eorum fecit aureos, per quos vectes induci
possent: quos et ipsos laminis aureis operuit.

<span id="035">35</span> Fecit et velum de hyacintho, et purpura,
vermiculo, ac bysso retorta, opere polymitario, varium atque distinctum:

<span id="036">36</span> et quatuor columnas de lignis setim, quas cum
capitibus deauravit, fusis basibus earum argenteis.

<span id="037">37</span> Fecit et tentorium in introitu tabernaculi ex
hyacintho, purpura, vermiculo, byssoque retorta, opere plumarii:

<span id="038">38</span> et columnas quinque cum capitibus suis, quas
operuit auro, basesque earum fudit æneas.

------------------------------------------------------------------------

[Next: Exodus Chapter 37](exo037)
