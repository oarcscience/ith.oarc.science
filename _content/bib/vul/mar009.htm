<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Mark: Mark Chapter 9</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/mar009.htm">Polyglot</A>&nbsp;
<A HREF="../gnt/mar009.htm">GNT</A>&nbsp;
<A HREF="../kjv/mar009.htm">KJV</A>&nbsp;

<BR>
<BR><A HREF="mar.htm">Mark Index</A><BR>
&nbsp;
<A HREF="mar008.htm">Previous</A>&nbsp;
<A HREF="mar010.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Mark Chapter 9</H3><P><a name="001">1</A>&nbsp;Et post dies sex assumit Jesus Petrum, et Jacobum, et Joannem, et ducit illos in montem excelsum seorsum solos, et transfiguratus est coram ipsis.</P>
<P><a name="002">2</A>&nbsp;Et vestimenta ejus facta sunt splendentia, et candida nimis velut nix, qualia fullo non potest super terram candida facere.</P>
<P><a name="003">3</A>&nbsp;Et apparuit illis Elias cum Moyse: et erant loquentes cum Jesu.</P>
<P><a name="004">4</A>&nbsp;Et respondens Petrus, ait Jesu: Rabbi, bonum est nos hic esse: et faciamus tria tabernacula, tibi unum, et Moysi unum, et Eli&#230; unum.</P>
<P><a name="005">5</A>&nbsp;Non enim sciebat quid diceret: erant enim timore exterriti.</P>
<P><a name="006">6</A>&nbsp;Et facta est nubes obumbrans eos: et venit vox de nube, dicens: Hic est Filius meus carissimus: audite illum.</P>
<P><a name="007">7</A>&nbsp;Et statim circumspicientes, neminem amplius viderunt, nisi Jesum tantum secum.</P>
<P><a name="008">8</A>&nbsp;Et descendentibus illis de monte, pr&#230;cepit illis ne cuiquam qu&#230; vidissent, narrarent: nisi cum Filius hominis a mortuis resurrexerit.</P>
<P><a name="009">9</A>&nbsp;Et verbum continuerunt apud se: conquirentes quid esset, cum a mortuis resurrexerit.</P>
<P><a name="010">10</A>&nbsp;Et interrogabant eum, dicentes: Quid ergo dicunt pharis&#230;i et scrib&#230;, quia Eliam oportet venire primum?</P>
<P><a name="011">11</A>&nbsp;Qui respondens, ait illis: Elias cum venerit primo, restituet omnia: et quomodo scriptum est in Filium hominis, ut multa patiatur et contemnatur.</P>
<P><a name="012">12</A>&nbsp;Sed dico vobis quia et Elias venit (et fecerunt illi qu&#230;cumque voluerunt) sicut scriptum est de eo.<BR>
</P>
<P><a name="013">13</A>&nbsp;Et veniens ad discipulos suos, vidit turbam magnam circa eos, et scribas conquirentes cum illis.</P>
<P><a name="014">14</A>&nbsp;Et confestim omnis populus videns Jesum, stupefactus est, et expaverunt, et accurrentes salutabant eum.</P>
<P><a name="015">15</A>&nbsp;Et interrogavit eos: Quid inter vos conquiritis?</P>
<P><a name="016">16</A>&nbsp;Et respondens unus de turba, dixit: Magister, attuli filium meum ad te habentem spiritum mutum:</P>
<P><a name="017">17</A>&nbsp;qui ubicumque eum apprehenderit, allidit illum, et spumat, et stridet dentibus, et arescit: et dixi discipulis tuis ut ejicerent illum, et non potuerunt.</P>
<P><a name="018">18</A>&nbsp;Qui respondens eis, dixit: O generatio incredula, quamdiu apud vos ero? quamdiu vos patiar? afferte illum ad me.</P>
<P><a name="019">19</A>&nbsp;Et attulerunt eum. Et cum vidisset eum, statim spiritus conturbavit illum: et elisus in terram, volutabatur spumans.</P>
<P><a name="020">20</A>&nbsp;Et interrogavit patrem ejus: Quantum temporis est ex quo ei hoc accidit? At ille ait: Ab infantia:</P>
<P><a name="021">21</A>&nbsp;et frequenter eum in ignem, et in aquas misit ut eum perderet: sed si quid potes, adjuva nos, misertus nostri.</P>
<P><a name="022">22</A>&nbsp;Jesus autem ait illi: Si potes credere, omnia possibilia sunt credenti.</P>
<P><a name="023">23</A>&nbsp;Et continuo exclamans pater pueri, cum lacrimis aiebat: Credo, Domine; adjuva incredulitatem meam.</P>
<P><a name="024">24</A>&nbsp;Et cum videret Jesus concurrentem turbam, comminatus est spiritui immundo, dicens illi: Surde et mute spiritus, ego pr&#230;cipio tibi, exi ab eo: et amplius ne intro&#235;as in eum.</P>
<P><a name="025">25</A>&nbsp;Et exclamans, et multum discerpens eum, exiit ab eo, et factus est sicut mortuus, ita ut multi dicerent: Quia mortuus est.</P>
<P><a name="026">26</A>&nbsp;Jesus autem tenens manum ejus elevavit eum, et surrexit.</P>
<P><a name="027">27</A>&nbsp;Et cum introisset in domum, discipuli ejus secreto interrogabant eum: Quare nos non potuimus ejicere eum?</P>
<P><a name="028">28</A>&nbsp;Et dixit illis: Hoc genus in nullo potest exire, nisi in oratione et jejunio.</P>
<P><a name="029">29</A>&nbsp;Et inde profecti pr&#230;tergrediebantur Galil&#230;am: nec volebat quemquam scire.<BR>
</P>
<P><a name="030">30</A>&nbsp;Docebat autem discipulos suos, et dicebat illis: Quoniam Filius hominis tradetur in manus hominum, et occident eum, et occisus tertia die resurget.</P>
<P><a name="031">31</A>&nbsp;At illi ignorabant verbum: et timebant interrogare eum.<BR>
</P>
<P><a name="032">32</A>&nbsp;Et venerunt Capharnaum. Qui cum domi essent, interrogabat eos: Quid in via tractabatis?</P>
<P><a name="033">33</A>&nbsp;At illi tacebant: siquidem in via inter se disputaverunt: quis eorum major esset.</P>
<P><a name="034">34</A>&nbsp;Et residens vocavit duodecim, et ait illis: Si quis vult primus esse, erit omnium novissimus, et omnium minister.</P>
<P><a name="035">35</A>&nbsp;Et accipiens puerum, statuit eum in medio eorum: quem cum complexus esset, ait illis:</P>
<P><a name="036">36</A>&nbsp;Quisquis unum ex hujusmodi pueris receperit in nomine meo, me recipit: et quicumque me susceperit, non me suscipit, sed eum qui misit me.<BR>
</P>
<P><a name="037">37</A>&nbsp;Respondit illi Joannes, dicens: Magister, vidimus quemdam in nomine tuo ejicientem d&#230;monia, qui non sequitur nos, et prohibuimus eum.</P>
<P><a name="038">38</A>&nbsp;Jesus autem ait: Nolite prohibere eum: nemo est enim qui faciat virtutem in nomine meo, et possit cito male loqui de me:</P>
<P><a name="039">39</A>&nbsp;qui enim non est adversum vos, pro vobis est.</P>
<P><a name="040">40</A>&nbsp;Quisquis enim potum dederit vobis calicem aqu&#230; in nomine meo, quia Christi estis: amen dico vobis, non perdet mercedem suam.<BR>
</P>
<P><a name="041">41</A>&nbsp;Et quisquis scandalizaverit unum ex his pusillis credentibus in me: bonum est ei magis si circumdaretur mola asinaria collo ejus, et in mare mitteretur.</P>
<P><a name="042">42</A>&nbsp;Et si scandalizaverit te manus tua, abscide illam: bonum est tibi debilem introire in vitam, quam duas manus habentem ire in gehennam, in ignem inextinguibilem,</P>
<P><a name="043">43</A>&nbsp;ubi vermis eorum non moritur, et ignis non extinguitur.</P>
<P><a name="044">44</A>&nbsp;Et si pes tuus te scandalizat, amputa illum: bonum est tibi claudum introire in vitam &#230;ternam, quam duos pedes habentem mitti in gehennam ignis inextinguibilis,</P>
<P><a name="045">45</A>&nbsp;ubi vermis eorum non moritur, et ignis non extinguitur.</P>
<P><a name="046">46</A>&nbsp;Quod si oculus tuus scandalizat te, ejice eum: bonum est tibi luscum introire in regnum Dei, quam duos oculos habentem mitti in gehennam ignis,</P>
<P><a name="047">47</A>&nbsp;ubi vermis eorum non moritur, et ignis non extinguitur.</P>
<P><a name="048">48</A>&nbsp;Omnis enim igne salietur, et omnis victima sale salietur.</P>
<P><a name="049">49</A>&nbsp;Bonum est sal: quod si sal insulsum fuerit, in quo illud condietis? Habete in vobis sal, et pacem habete inter vos.</P>
<P><HR>
<CENTER>
<A HREF="mar010.htm">Next: Mark Chapter 10</A></CENTER>
</BODY>
</HTML>
