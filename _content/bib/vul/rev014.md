[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rev014)  [GNT](../gnt/rev014) 
[KJV](../kjv/rev014)   
  
[Revelation Index](rev)  
  [Previous](rev013)  [Next](rev015) 

------------------------------------------------------------------------

### Vulgate (Latin): Revelation Chapter 14

<span id="001">1</span> Et vidi: et ecce Agnus stabat supra montem Sion,
et cum eo centum quadraginta quatuor millia, habentes nomen ejus, et
nomen Patris ejus scriptum in frontibus suis.

<span id="002">2</span> Et audivi vocem de cælo, tamquam vocem aquarum
multarum, et tamquam vocem tonitrui magni: et vocem, quam audivi, sicut
citharœdorum citharizantium in citharis suis.

<span id="003">3</span> Et cantabant quasi canticum novum ante sedem, et
ante quatuor animalia, et seniores: et nemo poterat dicere canticum,
nisi illa centum quadraginta quatuor millia, qui empti sunt de terra.

<span id="004">4</span> Hi sunt, qui cum mulieribus non sunt
coinquinati: virgines enim sunt. Hi sequuntur Agnum quocumque ierit. Hi
empti sunt ex hominibus primitiæ Deo, et Agno:

<span id="005">5</span> et in ore eorum non est inventum mendacium: sine
macula enim sunt ante thronum Dei.  

<span id="006">6</span> Et vidi alterum angelum volantem per medium
cæli, habentem Evangelium æternum, ut evangelizaret sedentibus super
terram, et super omnem gentem, et tribum, et linguam, et populum:

<span id="007">7</span> dicens magna voce: Timete Dominum, et date illi
honorem, quia venit hora judicii ejus: et adorate eum, qui fecit cælum,
et terram, mare, et fontes aquarum.

<span id="008">8</span> Et alius angelus secutus est dicens: Cecidit,
cecidit Babylon illa magna: quæ a vino iræ fornicationis suæ potavit
omnes gentes.

<span id="009">9</span> Et tertius angelus secutus est illos, dicens
voce magna: Si quis adoraverit bestiam, et imaginem ejus, et acceperit
caracterem in fronte sua, aut in manu sua:

<span id="010">10</span> et hic bibet de vino iræ Dei, quod mistum est
mero in calice iræ ipsius, et cruciabitur igne, et sulphure in conspectu
angelorum sanctorum, et ante conspectum Agni:

<span id="011">11</span> et fumus tormentorum eorum ascendet in sæcula
sæculorum: nec habent requiem die ac nocte, qui adoraverunt bestiam, et
imaginem ejus, et si quis acceperit caracterem nominis ejus.

<span id="012">12</span> Hic patientia sanctorum est, qui custodiunt
mandata Dei, et fidem Jesu.

<span id="013">13</span> Et audivi vocem de cælo, dicentem mihi: Scribe:
Beati mortui qui in Domino moriuntur. Amodo jam dicit Spiritus, ut
requiescant a laboribus suis: opera enim illorum sequuntur illos.  

<span id="014">14</span> Et vidi: et ecce nubem candidam, et super nubem
sedentem similem Filio hominis, habentem in capite suo coronam auream,
et in manu sua falcem acutam.

<span id="015">15</span> Et alius angelus exivit de templo, clamans voce
magna ad sedentem super nubem: Mitte falcem tuam, et mete, quia venit
hora ut metatur, quoniam aruit messis terræ.

<span id="016">16</span> Et misit qui sedebat super nubem, falcem suam
in terram, et demessa est terra.

<span id="017">17</span> Et alius angelus exivit de templo, quod est in
cælo, habens et ipse falcem acutam.

<span id="018">18</span> Et alius angelus exivit de altari, qui habebat
potestatem supra ignem: et clamavit voce magna ad eum qui habebat falcem
acutam, dicens: Mitte falcem tuam acutam, et vindemia botros vineæ
terræ: quoniam maturæ sunt uvæ ejus.

<span id="019">19</span> Et misit angelus falcem suam acutam in terram,
et vindemiavit vineam terræ, et misit in lacum iræ Dei magnum:

<span id="020">20</span> et calcatus est lacus extra civitatem, et
exivit sanguis de lacu usque ad frenos equorum per stadia mille
sexcenta.

------------------------------------------------------------------------

[Next: Revelation Chapter 15](rev015)
