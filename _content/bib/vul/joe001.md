[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/joe001)  [KJV](../kjv/joe001)  [Sep](../sep/joe001) 
[Tan](../tan/joe001)   
  
[Joel Index](joe)  
  [Previous](hos014)  [Next](joe002) 

------------------------------------------------------------------------

### Vulgate (Latin): Joel Chapter 1

<span id="001">1</span> Verbum Domini, quod factum est ad Joël, filium
Phatuel.

<span id="002">2</span> \[Audite hoc, senes,  
et auribus percipite, omnes habitatores terræ:  
si factum est istud in diebus vestris,  
aut in diebus patrum vestrorum?  

<span id="003">3</span> Super hoc filiis vestris narrate,  
et filii vestri filiis suis,  
et filii eorum generationi alteræ.  

<span id="004">4</span> Residuum erucæ comedit locusta,  
et residuum locustæ comedit bruchus,  
et residuum bruchi comedit rubigo.  

<span id="005">5</span> Expergiscimini, ebrii,  
et flete et ululate, omnes qui bibitis vinum in dulcedine,  
quoniam periit ab ore vestro.  

<span id="006">6</span> Gens enim ascendit super terram meam,  
fortis et innumerabilis:  
dentes ejus ut dentes leonis,  
et molares ejus ut catuli leonis.  

<span id="007">7</span> Posuit vineam meam in desertum,  
et ficum meam decorticavit;  
nudans spoliavit eam, et projecit:  
albi facti sunt rami ejus.  

<span id="008">8</span> Plange quasi virgo accincta sacco super virum
pubertatis suæ.  

<span id="009">9</span> Periit sacrificium et libatio de domo Domini;  
luxerunt sacerdotes, ministri Domini.  

<span id="010">10</span> Depopulata est regio,  
luxit humus,  
quoniam devastatum est triticum,  
confusum est vinum,  
elanguit oleum.  

<span id="011">11</span> Confusi sunt agricolæ,  
ululaverunt vinitores  
super frumento et hordeo,  
quia periit messis agri.  

<span id="012">12</span> Vinea confusa est,  
et ficus elanguit;  
malogranatum, et palma, et malum,  
et omnia ligna agri aruerunt,  
quia confusum est gaudium a filiis hominum.  

<span id="013">13</span> Accingite vos, et plangite, sacerdotes:  
ululate, ministri altaris;  
ingredimini, cubate in sacco, ministri Dei mei,  
quoniam interiit de domo Dei vestri sacrificium et libatio.  

<span id="014">14</span> Sanctificate jejunium, vocate cœtum,  
congregate senes, omnes habitatores terræ  
in domum Dei vestri,  
et clamate ad Dominum:  

<span id="015">15</span> A, a, a, diei!  
quia prope est dies Domini,  
et quasi vastitas a potente veniet.  

<span id="016">16</span> Numquid non coram oculis vestris alimenta
perierunt  
de domo Dei nostri, lætitia et exsultatio?  

<span id="017">17</span> Computruerunt jumenta in stercore suo,  
demolita sunt horrea,  
dissipatæ sunt apothecæ,  
quoniam confusum est triticum.  

<span id="018">18</span> Quid ingemuit animal,  
mugierunt greges armenti?  
quia non est pascua eis;  
sed et greges pecorum disperierunt.  

<span id="019">19</span> Ad te, Domine, clamabo,  
quia ignis comedit speciosa deserti,  
et flamma succendit omnia ligna regionis.  

<span id="020">20</span> Sed et bestiæ agri, quasi area sitiens imbrem,
suspexerunt ad te,  
quoniam exsiccati sunt fontes aquarum,  
et ignis devoravit speciosa deserti.\]

------------------------------------------------------------------------

[Next: Joel Chapter 2](joe002)
