[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa073)  [KJV](../kjv/psa073)  [Sep](../sep/psa073) 
[Tan](../tan/psa073)   
  
[Psalms Index](psa)  
  [Previous](psa072)  [Next](psa074) 

------------------------------------------------------------------------

### Vulgate (Latin): Psalms Chapter 73

<span id="001">1</span> Intellectus Asaph. \[Ut quid, Deus, repulisti in
finem,  
iratus est furor tuus super oves pascuæ tuæ?  

<span id="002">2</span> Memor esto congregationis tuæ,  
quam possedisti ab initio.  
Redemisti virgam hæreditatis tuæ,  
mons Sion, in quo habitasti in eo.  

<span id="003">3</span> Leva manus tuas in superbias eorum in finem:  
quanta malignatus est inimicus in sancto!  

<span id="004">4</span> Et gloriati sunt qui oderunt te in medio
solemnitatis tuæ;  
posuerunt signa sua, signa:  

<span id="005">5</span> et non cognoverunt sicut in exitu super
summum.  
Quasi in silva lignorum securibus  

<span id="006">6</span> exciderunt januas ejus in idipsum;  
in securi et ascia dejecerunt eam.  

<span id="007">7</span> Incenderunt igni sanctuarium tuum;  
in terra polluerunt tabernaculum nominis tui.  

<span id="008">8</span> Dixerunt in corde suo cognatio eorum simul:  
Quiescere faciamus omnes dies festos Dei a terra.  

<span id="009">9</span> Signa nostra non vidimus;  
jam non est propheta;  
et nos non cognoscet amplius.  

<span id="010">10</span> Usquequo, Deus, improperabit inimicus?  
irritat adversarius nomen tuum in finem?  

<span id="011">11</span> Ut quid avertis manum tuam,  
et dexteram tuam de medio sinu tuo in finem?  

<span id="012">12</span> Deus autem rex noster ante sæcula:  
operatus est salutem in medio terræ.  

<span id="013">13</span> Tu confirmasti in virtute tua mare;  
contribulasti capita draconum in aquis.  

<span id="014">14</span> Tu confregisti capita draconis;  
dedisti eum escam populis Æthiopum.  

<span id="015">15</span> Tu dirupisti fontes et torrentes;  
tu siccasti fluvios Ethan.  

<span id="016">16</span> Tuus est dies, et tua est nox;  
tu fabricatus es auroram et solem.  

<span id="017">17</span> Tu fecisti omnes terminos terræ;  
æstatem et ver tu plasmasti ea.  

<span id="018">18</span> Memor esto hujus: inimicus improperavit
Domino,  
et populus insipiens incitavit nomen tuum.  

<span id="019">19</span> Ne tradas bestiis animas confitentes tibi,  
et animas pauperum tuorum ne obliviscaris in finem.  

<span id="020">20</span> Respice in testamentum tuum,  
quia repleti sunt qui obscurati sunt terræ domibus iniquitatum.  

<span id="021">21</span> Ne avertatur humilis factus confusus;  
pauper et inops laudabunt nomen tuum.  

<span id="022">22</span> Exsurge, Deus, judica causam tuam;  
memor esto improperiorum tuorum,  
eorum quæ ab insipiente sunt tota die.  

<span id="023">23</span> Ne obliviscaris voces inimicorum tuorum:  
superbia eorum qui te oderunt ascendit semper.\]

------------------------------------------------------------------------

[Next: Psalms Chapter 74](psa074)
