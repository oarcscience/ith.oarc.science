<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Revelation: Revelation Chapter 14</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/rev014.htm">Polyglot</A>&nbsp;
<A HREF="../gnt/rev014.htm">GNT</A>&nbsp;
<A HREF="../kjv/rev014.htm">KJV</A>&nbsp;

<BR>
<BR><A HREF="rev.htm">Revelation Index</A><BR>
&nbsp;
<A HREF="rev013.htm">Previous</A>&nbsp;
<A HREF="rev015.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Revelation Chapter 14</H3><P><a name="001">1</A>&nbsp;Et vidi: et ecce Agnus stabat supra montem Sion, et cum eo centum quadraginta quatuor millia, habentes nomen ejus, et nomen Patris ejus scriptum in frontibus suis.</P>
<P><a name="002">2</A>&nbsp;Et audivi vocem de c&#230;lo, tamquam vocem aquarum multarum, et tamquam vocem tonitrui magni: et vocem, quam audivi, sicut cithar&#156;dorum citharizantium in citharis suis.</P>
<P><a name="003">3</A>&nbsp;Et cantabant quasi canticum novum ante sedem, et ante quatuor animalia, et seniores: et nemo poterat dicere canticum, nisi illa centum quadraginta quatuor millia, qui empti sunt de terra.</P>
<P><a name="004">4</A>&nbsp;Hi sunt, qui cum mulieribus non sunt coinquinati: virgines enim sunt. Hi sequuntur Agnum quocumque ierit. Hi empti sunt ex hominibus primiti&#230; Deo, et Agno:</P>
<P><a name="005">5</A>&nbsp;et in ore eorum non est inventum mendacium: sine macula enim sunt ante thronum Dei.<BR>
</P>
<P><a name="006">6</A>&nbsp;Et vidi alterum angelum volantem per medium c&#230;li, habentem Evangelium &#230;ternum, ut evangelizaret sedentibus super terram, et super omnem gentem, et tribum, et linguam, et populum:</P>
<P><a name="007">7</A>&nbsp;dicens magna voce: Timete Dominum, et date illi honorem, quia venit hora judicii ejus: et adorate eum, qui fecit c&#230;lum, et terram, mare, et fontes aquarum.</P>
<P><a name="008">8</A>&nbsp;Et alius angelus secutus est dicens: Cecidit, cecidit Babylon illa magna: qu&#230; a vino ir&#230; fornicationis su&#230; potavit omnes gentes.</P>
<P><a name="009">9</A>&nbsp;Et tertius angelus secutus est illos, dicens voce magna: Si quis adoraverit bestiam, et imaginem ejus, et acceperit caracterem in fronte sua, aut in manu sua:</P>
<P><a name="010">10</A>&nbsp;et hic bibet de vino ir&#230; Dei, quod mistum est mero in calice ir&#230; ipsius, et cruciabitur igne, et sulphure in conspectu angelorum sanctorum, et ante conspectum Agni:</P>
<P><a name="011">11</A>&nbsp;et fumus tormentorum eorum ascendet in s&#230;cula s&#230;culorum: nec habent requiem die ac nocte, qui adoraverunt bestiam, et imaginem ejus, et si quis acceperit caracterem nominis ejus.</P>
<P><a name="012">12</A>&nbsp;Hic patientia sanctorum est, qui custodiunt mandata Dei, et fidem Jesu.</P>
<P><a name="013">13</A>&nbsp;Et audivi vocem de c&#230;lo, dicentem mihi: Scribe: Beati mortui qui in Domino moriuntur. Amodo jam dicit Spiritus, ut requiescant a laboribus suis: opera enim illorum sequuntur illos.<BR>
</P>
<P><a name="014">14</A>&nbsp;Et vidi: et ecce nubem candidam, et super nubem sedentem similem Filio hominis, habentem in capite suo coronam auream, et in manu sua falcem acutam.</P>
<P><a name="015">15</A>&nbsp;Et alius angelus exivit de templo, clamans voce magna ad sedentem super nubem: Mitte falcem tuam, et mete, quia venit hora ut metatur, quoniam aruit messis terr&#230;.</P>
<P><a name="016">16</A>&nbsp;Et misit qui sedebat super nubem, falcem suam in terram, et demessa est terra.</P>
<P><a name="017">17</A>&nbsp;Et alius angelus exivit de templo, quod est in c&#230;lo, habens et ipse falcem acutam.</P>
<P><a name="018">18</A>&nbsp;Et alius angelus exivit de altari, qui habebat potestatem supra ignem: et clamavit voce magna ad eum qui habebat falcem acutam, dicens: Mitte falcem tuam acutam, et vindemia botros vine&#230; terr&#230;: quoniam matur&#230; sunt uv&#230; ejus.</P>
<P><a name="019">19</A>&nbsp;Et misit angelus falcem suam acutam in terram, et vindemiavit vineam terr&#230;, et misit in lacum ir&#230; Dei magnum:</P>
<P><a name="020">20</A>&nbsp;et calcatus est lacus extra civitatem, et exivit sanguis de lacu usque ad frenos equorum per stadia mille sexcenta.</P>
<P><HR>
<CENTER>
<A HREF="rev015.htm">Next: Revelation Chapter 15</A></CENTER>
</BODY>
</HTML>
