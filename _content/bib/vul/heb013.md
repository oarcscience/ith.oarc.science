[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/heb013)  [GNT](../gnt/heb013) 
[KJV](../kjv/heb013)   
  
[Hebrews Index](heb)  
  [Previous](heb012)  [Next](jam001) 

------------------------------------------------------------------------

### Vulgate (Latin): Hebrews Chapter 13

<span id="001">1</span> Caritas fraternitatis maneat in vobis,

<span id="002">2</span> et hospitalitatem nolite oblivisci: per hanc
enim latuerunt quidam, angelis hospitio receptis.

<span id="003">3</span> Mementote vinctorum, tamquam simul vincti: et
laborantium, tamquam et ipsi in corpore morantes.

<span id="004">4</span> Honorabile connubium in omnibus, et thorus
immaculatus. Fornicatores enim, et adulteros judicabit Deus.

<span id="005">5</span> Sint mores sine avaritia, contenti præsentibus:
ipse enim dixit: Non te deseram, neque derelinquam:

<span id="006">6</span> ita ut confidenter dicamus: Dominus mihi
adjutor: non timebo quid faciat mihi homo.

<span id="007">7</span> Mementote præpositorum vestrorum, qui vobis
locuti sunt verbum Dei: quorum intuentes exitum conversationis,
imitamini fidem.

<span id="008">8</span> Jesus Christus heri, et hodie: ipse et in
sæcula.

<span id="009">9</span> Doctrinis variis et peregrinis nolite abduci.
Optimum est enim gratia stabilire cor, non escis: quæ non profuerunt
ambulantibus in eis.

<span id="010">10</span> Habemus altare, de quo edere non habent
potestatem, qui tabernaculo deserviunt.

<span id="011">11</span> Quorum enim animalium infertur sanguis pro
peccato in Sancta per pontificem, horum corpora cremantur extra castra.

<span id="012">12</span> Propter quod et Jesus, ut sanctificaret per
suum sanguinem populum, extra portam passus est.

<span id="013">13</span> Exeamus igitur ad eum extra castra, improperium
ejus portantes.

<span id="014">14</span> Non enim habemus hic manentem civitatem, sed
futuram inquirimus.

<span id="015">15</span> Per ipsum ergo offeramus hostiam laudis semper
Deo, id est, fructum labiorum confitentium nomini ejus.

<span id="016">16</span> Beneficentiæ autem et communionis nolite
oblivisci: talibus enim hostiis promeretur Deus.

<span id="017">17</span> Obedite præpositis vestris, et subjacete eis.
Ipsi enim pervigilant quasi rationem pro animabus vestris reddituri, ut
cum gaudio hoc faciant, et non gementes: hoc enim non expedit vobis.  

<span id="018">18</span> Orate pro nobis: confidimus enim quia bonam
conscientiam habemus in omnibus bene volentes conversari.

<span id="019">19</span> Amplius autem deprecor vos hoc facere, quo
celerius restituar vobis.

<span id="020">20</span> Deus autem pacis, qui eduxit de mortuis
pastorem magnum ovium, in sanguine testamenti æterni, Dominum nostrum
Jesum Christum,

<span id="021">21</span> aptet vos in omni bono, ut faciatis ejus
voluntatem: faciens in vobis quod placeat coram se per Jesum Christum:
cui est gloria in sæcula sæculorum. Amen.

<span id="022">22</span> Rogo autem vos fratres, ut sufferatis verbum
solatii. Etenim perpaucis scripsi vobis.

<span id="023">23</span> Cognoscite fratrem nostrum Timotheum dimissum:
cum quo (si celerius venerit) videbo vos.

<span id="024">24</span> Salutate omnes præpositos vestros, et omnes
sanctos. Salutant vos de Italia fratres.

<span id="025">25</span> Gratia cum omnibus vobis. Amen.

------------------------------------------------------------------------

[Next: James Chapter 1](jam001)
