[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo005)  [KJV](../kjv/exo005)  [Sep](../sep/exo005) 
[Tan](../tan/exo005)   
  
[Exodus Index](exo)  
  [Previous](exo004)  [Next](exo006) 

------------------------------------------------------------------------

### Vulgate (Latin): Exodus Chapter 5

<span id="001">1</span> Post hæc ingressi sunt Moyses et Aaron, et
dixerunt Pharaoni: Hæc dicit Dominus Deus Israël: Dimitte populum meum
ut sacrificet mihi in deserto.

<span id="002">2</span> At ille respondit: Quis est Dominus, ut audiam
vocem ejus, et dimittam Israël? nescio Dominum, et Israël non dimittam.

<span id="003">3</span> Dixeruntque: Deus Hebræorum vocavit nos, ut
eamus viam trium dierum in solitudinem, et sacrificemus Domino Deo
nostro: ne forte accidat nobis pestis aut gladius.

<span id="004">4</span> Ait ad eos rex Ægypti: Quare Moyses et Aaron
sollicitatis populum ab operibus suis? ite ad onera vestra.  

<span id="005">5</span> Dixitque Pharao: Multus est populus terræ:
videtis quod turba succreverit: quanto magis si dederitis eis requiem ab
operibus?

<span id="006">6</span> Præcepit ergo in die illo præfectis operum et
exactoribus populi, dicens:

<span id="007">7</span> Nequaquam ultra dabitis paleas populo ad
conficiendos lateres, sicut prius: sed ipsi vadant, et colligant
stipulas.

<span id="008">8</span> Et mensuram laterum, quam prius faciebant,
imponetis super eos, nec minuetis quidquam: vacant enim, et idcirco
vociferantur, dicentes: Eamus, et sacrificemus Deo nostro.

<span id="009">9</span> Opprimantur operibus, et expleant ea: ut non
acquiescant verbis mendacibus.

<span id="010">10</span> Igitur egressi præfecti operum et exactores ad
populum, dixerunt: Sic dicit Pharao: Non do vobis paleas:

<span id="011">11</span> ite, et colligite sicubi invenire poteritis,
nec minuetur quidquam de opere vestro.

<span id="012">12</span> Dispersusque est populus per omnem terram
Ægypti ad colligendas paleas.

<span id="013">13</span> Præfecti quoque operum instabant, dicentes:
Complete opus vestrum quotidie, ut prius facere solebatis quando
dabantur vobis paleæ.

<span id="014">14</span> Flagellatique sunt qui præerant operibus
filiorum Israël, ab exactoribus Pharaonis, dicentibus: Quare non
impletis mensuram laterum sicut prius, nec heri, nec hodie?

<span id="015">15</span> Veneruntque præpositi filiorum Israël, et
vociferati sunt ad Pharaonem dicentes: Cur ita agis contra servos tuos?

<span id="016">16</span> paleæ non dantur nobis, et lateres similiter
imperantur: en famuli tui flagellis cædimur, et injuste agitur contra
populum tuum.

<span id="017">17</span> Qui ait: Vacatis otio, et idcirco dicitis:
Eamus, et sacrificemus Domino.

<span id="018">18</span> Ite ergo, et operamini: paleæ non dabuntur
vobis, et reddetis consuetum numerum laterum.

<span id="019">19</span> Videbantque se præpositi filiorum Israël in
malo, eo quod diceretur eis: Non minuetur quidquam de lateribus per
singulos dies.

<span id="020">20</span> Occurreruntque Moysi et Aaron, qui stabant ex
adverso, egredientibus a Pharaone:

<span id="021">21</span> et dixerunt ad eos: Videat Dominus et judicet,
quoniam fœtere fecistis odorem nostrum coram Pharaone et servis ejus, et
præbuistis ei gladium, ut occideret nos.

<span id="022">22</span> Reversusque est Moyses ad Dominum, et ait:
Domine, cur afflixisti populum istum? quare misisti me?

<span id="023">23</span> ex eo enim quo ingressus sum ad Pharaonem ut
loquerer in nomine tuo, afflixit populum tuum: et non liberasti eos.

------------------------------------------------------------------------

[Next: Exodus Chapter 6](exo006)
