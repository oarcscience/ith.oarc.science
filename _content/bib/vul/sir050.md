[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir050)  [Apo](../apo/sir050) 
[Sep](../sep/sir050)   
  
[Sirach Index](sir)  
  [Previous](sir049)  [Next](sir051) 

------------------------------------------------------------------------

### Vulgate (Latin): Sirach Chapter 50

<span id="001">1</span> \[Simon, Oniæ filius, sacerdos magnus,  
qui in vita sua suffulsit domum,  
et in diebus suis corroboravit templum.  

<span id="002">2</span> Templi etiam altitudo ab ipso fundata est,  
duplex ædificatio, et excelsi parietes templi.  

<span id="003">3</span> In diebus ipsius emanaverunt putei aquarum,  
et quasi mare adimpleti sunt supra modum.  

<span id="004">4</span> Qui curavit gentem suam,  
et liberavit eam a perditione:  

<span id="005">5</span> qui prævaluit amplificare civitatem,  
qui adeptus est gloriam in conversatione gentis,  
et ingressum domus et atrii amplificavit.  

<span id="006">6</span> Quasi stella matutina in medio nebulæ,  
et quasi luna plena, in diebus suis lucet:  

<span id="007">7</span> et quasi sol refulgens,  
sic ille effulsit in templo Dei.  

<span id="008">8</span> Quasi arcus refulgens inter nebulas gloriæ,  
et quasi flos rosarum in diebus vernis,  
et quasi lilia quæ sunt in transitu aquæ,  
et quasi thus redolens in diebus æstatis:  

<span id="009">9</span> quasi ignis effulgens,  
et thus ardens in igne:  

<span id="010">10</span> quasi vas auri solidum,  
ornatum omni lapide pretioso:  

<span id="011">11</span> quasi oliva pullulans, et cypressus in
altitudinem se extollens,  
in accipiendo ipsum stolam gloriæ,  
et vestiri eum in consummationem virtutis.  

<span id="012">12</span> In ascensu altaris sancti  
gloriam dedit sanctitatis amictum.  

<span id="013">13</span> In accipiendo autem partes de manu
sacerdotum,  
et ipse stans juxta aram:  
et circa illum corona fratrum:  
quasi plantatio cedri in monte Libano,  

<span id="014">14</span> sic circa illum steterunt quasi rami palmæ:  
et omnes filii Aaron in gloria sua.  

<span id="015">15</span> Oblatio autem Domini in manibus ipsorum  
coram omni synagoga Israël:  
et consummatione fungens in ara,  
amplificare oblationem excelsi Regis,  

<span id="016">16</span> porrexit manum suam in libatione,  
et libavit de sanguine uvæ.  

<span id="017">17</span> Effudit in fundamento altaris  
odorem divinum excelso Principi.  

<span id="018">18</span> Tunc exclamaverunt filii Aaron,  
in tubis productilibus sonuerunt:  
et auditam fecerunt vocem magnam in memoriam coram Deo.  

<span id="019">19</span> Tunc omnis populus simul properaverunt,  
et ceciderunt in faciem super terram,  
adorare Dominum Deum suum,  
et dare preces omnipotenti Deo excelso.  

<span id="020">20</span> Et amplificaverunt psallentes in vocibus
suis,  
et in magna domo auctus est sonus suavitatis plenus.  

<span id="021">21</span> Et rogavit populus Dominum excelsum in prece,  
usque dum perfectus est honor Domini,  
et munus suum perfecerunt.  

<span id="022">22</span> Tunc descendens, manus suas extulit  
in omne congregationem filiorum Israël,  
dare gloriam Deo a labiis suis,  
et in nomine ipsius gloriari:  

<span id="023">23</span> et iteravit orationem suam,  
volens ostendere virtutem Dei.  

<span id="024">24</span> Et nunc orate Deum omnium, qui magna fecit in
omni terra,  
qui auxit dies nostros a ventre matris nostræ,  
et fecit nobiscum secundum suam misericordiam:  

<span id="025">25</span> det nobis jucunditatem cordis,  
et fieri pacem in diebus nostris in Israël per dies sempiternos:  

<span id="026">26</span> credere Israël nobiscum esse Dei
misericordiam,  
ut liberet nos in diebus suis.\]  

<span id="027">27</span> \[Duas gentes odit anima mea:  
tertia autem non est gens quam oderim:  

<span id="028">28</span> qui sedent in monte Seir, et Philisthiim,  
et stultus populus qui habitat in Sichimis.\]  

<span id="029">29</span> \[Doctrinam sapientiæ et disciplinæ scripsit in
codice isto  
Jesus, filius Sirach, Jerosolymita,  
qui renovavit sapientiam de corde suo.  

<span id="030">30</span> Beatus qui in istis versatur bonis:  
qui ponit illa in corde suo, sapiens erit semper.  

<span id="031">31</span> Si enim hæc fecerit, ad omnia valebit, quia lux
Dei vestigium ejus est.\]

------------------------------------------------------------------------

[Next: Sirach Chapter 51](sir051)
