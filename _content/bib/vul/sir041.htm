<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Sirach: Sirach Chapter 41</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/sir041">Polyglot</A>&nbsp;
<A HREF="../apo/sir041">Apo</A>&nbsp;
<A HREF="../sep/sir041">Sep</A>&nbsp;

<BR>
<BR><A HREF="sir">Sirach Index</A><BR>
&nbsp;
<A HREF="sir040">Previous</A>&nbsp;
<A HREF="sir042">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Sirach Chapter 41</H3><P><a name="001">1</A>&nbsp;[O mors, quam amara est memoria tua<BR> homini pacem habenti in substantiis suis:<BR></P>
<P><a name="002">2</A>&nbsp;viro quieto, et cujus vi&#230; direct&#230; sunt in omnibus,<BR> et adhuc valenti accipere cibum!<BR></P>
<P><a name="003">3</A>&nbsp;O mors, bonum est judicium tuum homini indigenti,<BR> et qui minoratur viribus,<BR></P>
<P><a name="004">4</A>&nbsp;defecto &#230;tate, et cui de omnibus cura est,<BR> et incredibili, qui perdit patientiam!<BR></P>
<P><a name="005">5</A>&nbsp;Noli metuere judicium mortis:<BR> memento qu&#230; ante te fuerunt,<BR> et qu&#230; superventura sunt tibi:<BR> hoc judicium a Domino omni carni.<BR></P>
<P><a name="006">6</A>&nbsp;Et quid superveniet tibi in beneplacito Altissimi?<BR> sive decem, sive centum, sive mille anni:<BR></P>
<P><a name="007">7</A>&nbsp;non est enim in inferno accusatio vit&#230;.]<BR>
</P>
<P><a name="008">8</A>&nbsp;[Filii abominationum fiunt filii peccatorum,<BR> et qui conversantur secus domos impiorum.<BR></P>
<P><a name="009">9</A>&nbsp;Filiorum peccatorum periet h&#230;reditas,<BR> et cum semine illorum assiduitas opprobrii.<BR></P>
<P><a name="010">10</A>&nbsp;De patre impio queruntur filii,<BR> quoniam propter illum sunt in opprobrio.<BR></P>
<P><a name="011">11</A>&nbsp;V&#230; vobis, viri impii,<BR> qui dereliquistis legem Domini Altissimi!<BR></P>
<P><a name="012">12</A>&nbsp;Et si nati fueritis, in maledictione nascemini:<BR> et si mortui fueritis, in maledictione erit pars vestra.<BR></P>
<P><a name="013">13</A>&nbsp;Omnia qu&#230; de terra sunt in terram convertentur:<BR> sic impii a maledicto in perditionem.<BR></P>
<P><a name="014">14</A>&nbsp;Luctus hominum in corpore ipsorum:<BR> nomen autem impiorum delebitur.<BR></P>
<P><a name="015">15</A>&nbsp;Curam habe de bono nomine:<BR> hoc enim magis permanebit tibi<BR> quam mille thesauri pretiosi et magni.<BR></P>
<P><a name="016">16</A>&nbsp;Bon&#230; vit&#230; numerus dierum:<BR> bonum autem nomen permanebit in &#230;vum.]<BR>
</P>
<P><a name="017">17</A>&nbsp;[Disciplinam in pace conservate, filii:<BR> sapientia enim abscondita, et thesaurus invisus,<BR> qu&#230; utilitas in utrisque?<BR></P>
<P><a name="018">18</A>&nbsp;Melior est homo qui abscondit stultitiam suam,<BR> quam homo qui abscondit sapientiam suam.<BR></P>
<P><a name="019">19</A>&nbsp;Verumtamen reveremini in his qu&#230; procedunt de ore meo:<BR></P>
<P><a name="020">20</A>&nbsp;non est enim bonum omnem reverentiam observare,<BR> et non omnia omnibus bene placent in fide.<BR></P>
<P><a name="021">21</A>&nbsp;Erubescite a patre et a matre de fornicatione:<BR> et a pr&#230;sidente et a potente de mendacio:<BR></P>
<P><a name="022">22</A>&nbsp;a principe et a judice de delicto:<BR> a synagoga et plebe de iniquitate:<BR></P>
<P><a name="023">23</A>&nbsp;a socio et amico de injustitia,<BR> et de loco in quo habitas:<BR></P>
<P><a name="024">24</A>&nbsp;de furto, de veritate Dei, et testamento:<BR> de discubitu in panibus, et ab obfuscatione dati et accepti:<BR></P>
<P><a name="025">25</A>&nbsp;a salutantibus de silentio,<BR> a respectu mulieris fornicari&#230;,<BR> et ab aversione vultus cognati.<BR></P>
<P><a name="026">26</A>&nbsp;Ne avertas faciem a proximo tuo,<BR> et ab auferendo partem et non restituendo.<BR></P>
<P><a name="027">27</A>&nbsp;Ne respicias mulierem alieni viri,<BR> et ne scruteris ancillam ejus,<BR> neque steteris ad lectum ejus.<BR></P>
<P><a name="028">28</A>&nbsp;Ab amicis de sermonibus improperii:<BR> et cum dederis, ne improperes.]</P>
<P><HR>
<CENTER>
<A HREF="sir042">Next: Sirach Chapter 42</A></CENTER>
</BODY>
</HTML>
