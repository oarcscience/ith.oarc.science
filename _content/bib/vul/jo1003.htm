<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 John: 1 John Chapter 3</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jo1003">Polyglot</A>&nbsp;
<A HREF="../gnt/jo1003">GNT</A>&nbsp;
<A HREF="../kjv/jo1003">KJV</A>&nbsp;

<BR>
<BR><A HREF="jo1">1 John Index</A><BR>
&nbsp;
<A HREF="jo1002">Previous</A>&nbsp;
<A HREF="jo1004">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 John Chapter 3</H3><P><a name="001">1</A>&nbsp;Videte qualem caritatem dedit nobis Pater, ut filii Dei nominemur et simus. Propter hoc mundus non novit nos: quia non novit eum.</P>
<P><a name="002">2</A>&nbsp;Carissimi, nunc filii Dei sumus: et nondum apparuit quid erimus. Scimus quoniam cum apparuerit, similes ei erimus: quoniam videbimus eum sicuti est.</P>
<P><a name="003">3</A>&nbsp;Et omnis qui habet hanc spem in eo, sanctificat se, sicut et ille sanctus est.</P>
<P><a name="004">4</A>&nbsp;Omnis qui facit peccatum, et iniquitatem facit: et peccatum est iniquitas.</P>
<P><a name="005">5</A>&nbsp;Et scitis quia ille apparuit ut peccata nostra tolleret: et peccatum in eo non est.</P>
<P><a name="006">6</A>&nbsp;Omnis qui in eo manet, non peccat: et omnis qui peccat, non vidit eum, nec cognovit eum.</P>
<P><a name="007">7</A>&nbsp;Filioli, nemo vos seducat. Qui facit justitiam, justus est, sicut et ille justus est.</P>
<P><a name="008">8</A>&nbsp;Qui facit peccatum, ex diabolo est: quoniam ab initio diabolus peccat. In hoc apparuit Filius Dei, ut dissolvat opera diaboli.</P>
<P><a name="009">9</A>&nbsp;Omnis qui natus est ex Deo, peccatum non facit: quoniam semen ipsius in eo manet, et non potest peccare, quoniam ex Deo natus est.<BR>
</P>
<P><a name="010">10</A>&nbsp;In hoc manifesti sunt filii Dei, et filii diaboli. Omnis qui non est justus, non est ex Deo, et qui non diligit fratrem suum:</P>
<P><a name="011">11</A>&nbsp;quoniam h&#230;c est annuntiatio, quam audistis ab initio, ut diligatis alterutrum.</P>
<P><a name="012">12</A>&nbsp;Non sicut Cain, qui ex maligno erat, et occidit fratrem suum. Et propter quid occidit eum? Quoniam opera ejus maligna erant: fratris autem ejus, justa.</P>
<P><a name="013">13</A>&nbsp;Nolite mirari, fratres, si odit vos mundus.</P>
<P><a name="014">14</A>&nbsp;Nos scimus quoniam translati sumus de morte ad vitam, quoniam diligimus fratres. Qui non diligit, manet in morte:</P>
<P><a name="015">15</A>&nbsp;omnis qui odit fratrem suum, homicida est. Et scitis quoniam omnis homicida non habet vitam &#230;ternam in semetipso manentem.</P>
<P><a name="016">16</A>&nbsp;In hoc cognovimus caritatem Dei, quoniam ille animam suam pro nobis posuit: et nos debemus pro fratribus animas ponere.</P>
<P><a name="017">17</A>&nbsp;Qui habuerit substantiam hujus mundi, et viderit fratrem suum necessitatem habere, et clauserit viscera sua ab eo: quomodo caritas Dei manet in eo?</P>
<P><a name="018">18</A>&nbsp;Filioli mei, non diligamus verbo neque lingua, sed opere et veritate:</P>
<P><a name="019">19</A>&nbsp;in hoc cognoscimus quoniam ex veritate sumus: et in conspectu ejus suadebimus corda nostra.</P>
<P><a name="020">20</A>&nbsp;Quoniam si reprehenderit nos cor nostrum: major est Deus corde nostro, et novit omnia.</P>
<P><a name="021">21</A>&nbsp;Carissimi, si cor nostrum non reprehenderit nos, fiduciam habemus ad Deum:</P>
<P><a name="022">22</A>&nbsp;et quidquid petierimus, accipiemus ab eo: quoniam mandata ejus custodimus, et ea, qu&#230; sunt placita coram eo, facimus.</P>
<P><a name="023">23</A>&nbsp;Et hoc est mandatum ejus: ut credamus in nomine Filii ejus Jesu Christi: et diligamus alterutrum, sicut dedit mandatum nobis.</P>
<P><a name="024">24</A>&nbsp;Et qui servat mandata ejus, in illo manet, et ipse in eo: et in hoc scimus quoniam manet in nobis, de Spiritu quem dedit nobis.</P>
<P><HR>
<CENTER>
<A HREF="jo1004">Next: 1 John Chapter 4</A></CENTER>
</BODY>
</HTML>
