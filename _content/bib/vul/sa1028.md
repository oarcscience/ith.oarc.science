[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1028)  [KJV](../kjv/sa1028)  [Sep](../sep/sa1028) 
[Tan](../tan/sa1028)   
  
[1 Samuel Index](sa1)  
  [Previous](sa1027)  [Next](sa1029) 

------------------------------------------------------------------------

### Vulgate (Latin): 1 Samuel Chapter 28

<span id="001">1</span> Factum est autem in diebus illis, congregaverunt
Philisthiim agmina sua, ut præpararentur ad bellum contra Israël:
dixitque Achis ad David: Sciens nunc scito quoniam mecum egredieris in
castris, tu et viri tui.

<span id="002">2</span> Dixitque David ad Achis: Nunc scies quæ facturus
est servus tuus. Et ait Achis ad David: Et ego custodem capitis mei
ponam te cunctis diebus.

<span id="003">3</span> Samuel autem mortuus est, planxitque eum omnis
Israël, et sepelierunt eum in Ramatha urbe sua. Et Saul abstulit magos
et hariolos de terra.

<span id="004">4</span> Congregatique sunt Philisthiim, et venerunt, et
castrametati sunt in Sunam: congregavit autem et Saul universum Israël,
et venit in Gelboë.

<span id="005">5</span> Et vidit Saul castra Philisthiim, et timuit, et
expavit cor ejus nimis.  

<span id="006">6</span> Consuluitque Dominum, et non respondit ei neque
per somnia, neque per sacerdotes, neque per prophetas.

<span id="007">7</span> Dixitque Saul servis suis: Quærite mihi mulierem
habentem pythonem, et vadam ad eam, et sciscitabor per illam. Et
dixerunt servi ejus ad eum: Est mulier pythonem habens in Endor.

<span id="008">8</span> Mutavit ergo habitum suum, vestitusque est aliis
vestimentis, et abiit ipse, et duo viri cum eo: veneruntque ad mulierem
nocte, et ait illi: Divina mihi in pythone, et suscita mihi quem dixero
tibi.

<span id="009">9</span> Et ait mulier ad eum: Ecce, tu nosti quanta
fecerit Saul, et quomodo eraserit magos et hariolos de terra: quare ergo
insidiaris animæ meæ, ut occidar?

<span id="010">10</span> Et juravit ei Saul in Domino, dicens: Vivit
Dominus, quia non eveniet tibi quidquam mali propter hanc rem.

<span id="011">11</span> Dixitque ei mulier: Quem suscitabo tibi? Qui
ait: Samuelem mihi suscita.

<span id="012">12</span> Cum autem vidisset mulier Samuelem, exclamavit
voce magna, et dixit ad Saul: Quare imposuisti mihi? tu es enim Saul.

<span id="013">13</span> Dixitque ei rex: Noli timere: quid vidisti? Et
ait mulier ad Saul: Deos vidi ascendentes de terra.

<span id="014">14</span> Dixitque ei: Qualis est forma ejus? Quæ ait:
Vir senex ascendit, et ipse amictus est pallio. Et intellexit Saul quod
Samuel esset, et inclinavit se super faciem suam in terra, et adoravit.

<span id="015">15</span> Dixit autem Samuel ad Saul: Quare inquietasti
me ut suscitarer? Et ait Saul: Coarctor nimis: siquidem Philisthiim
pugnant adversum me, et Deus recessit a me, et exaudire me noluit neque
in manu prophetarum, neque per somnia: vocavi ergo te, ut ostenderes
mihi quid faciam.

<span id="016">16</span> Et ait Samuel: Quid interrogas me, cum Dominus
recesserit a te, et transierit ad æmulum tuum?

<span id="017">17</span> Faciet enim tibi Dominus sicut locutus est in
manu mea, et scindet regnum tuum de manu tua et dabit illud proximo tuo
David:

<span id="018">18</span> quia non obedisti voci Domini, neque fecisti
iram furoris ejus in Amalec: idcirco quod pateris, fecit tibi Dominus
hodie.

<span id="019">19</span> Et dabit Dominus etiam Israël tecum in manus
Philisthiim: cras autem tu et filii tui mecum eritis: sed et castra
Israël tradet Dominus in manus Philisthiim.

<span id="020">20</span> Statimque Saul cecidit porrectus in terram:
extimuerat enim verba Samuelis, et robur non erat in eo, quia non
comederat panem tota die illa.

<span id="021">21</span> Ingressa est itaque mulier illa ad Saul
(conturbatus enim erat valde), dixitque ad eum: Ecce obedivit ancilla
tua voci tuæ, et posui animam meam in manu mea: et audivi sermones tuos,
quos locutus es ad me.

<span id="022">22</span> Nunc igitur audi et tu vocem ancillæ tuæ, et
ponam coram te buccellam panis, ut comedens convalescas, et possis iter
agere.

<span id="023">23</span> Qui renuit, et ait: Non comedam. Coëgerunt
autem eum servi sui et mulier, et tandem audita voce eorum surrexit de
terra, et sedit super lectum.

<span id="024">24</span> Mulier autem illa habebat vitulum pascualem in
domo, et festinavit, et occidit eum: tollensque farinam, miscuit eam, et
coxit azyma,

<span id="025">25</span> et posuit ante Saul et ante servos ejus. Qui
cum comedissent, surrexerunt, et ambulaverunt per totam noctem illam.

------------------------------------------------------------------------

[Next: 1 Samuel Chapter 29](sa1029)
