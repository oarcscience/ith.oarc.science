[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/tob003)  [Apo](../apo/tob003) 
[Sep:ToA](../sep/toa003)  [Sep:ToS](../sep/tos003)   
  
[Tobias Index](tob)  
  [Previous](tob002)  [Next](tob004) 

------------------------------------------------------------------------

### Vulgate (Latin): Tobias Chapter 3

<span id="001">1</span> Tunc Tobias ingemuit, et cœpit orare cum
lacrimis,

<span id="002">2</span> dicens: \[Justus es, Domine, et omnia judicia
tua justa sunt,  
et omnes viæ tuæ, misericordia, et veritas, et judicium.  

<span id="003">3</span> Et nunc Domine, memor esto mei,  
et ne vindictam sumas de peccatis meis,  
neque reminiscaris delicta mea, vel parentum meorum.  

<span id="004">4</span> Quoniam non obedivimus præceptis tuis,  
ideo traditi sumus in direptionem,  
et captivitatem, et mortem,  
et in fabulam, et in improperium omnibus nationibus  
in quibus dispersisti nos.  

<span id="005">5</span> Et nunc Domine, magna judicia tua,  
quia non egimus secundum præcepta tua,  
et non ambulavimus sinceriter coram te.  

<span id="006">6</span> Et nunc Domine, secundum voluntatem tuam fac
mecum,  
et præcipe in pace recipi spiritum meum:  
expedit enim mihi mori magis quam vivere.\]  

<span id="007">7</span> Eadem itaque die, contigit ut Sara filia
Raguelis in Rages civitate Medorum et ipsa audiret improperium ab una ex
ancillis patris sui,

<span id="008">8</span> quoniam tradita fuerat septem viris, et dæmonium
nomine Asmodæus occiderat eos, mox ut ingressi fuissent ad eam.

<span id="009">9</span> Ergo cum pro culpa sua increparet puellam,
respondit ei, dicens: Amplius ex te non videamus filium aut filiam super
terram, interfectrix virorum tuorum.

<span id="010">10</span> Numquid et occidere me vis, sicut jam occidisti
septem viros? Ad hanc vocem perrexit in superius cubiculum domus suæ: et
tribus diebus, et tribus noctibus non manducavit, neque bibit:

<span id="011">11</span> sed in oratione persistens cum lacrimis
deprecabatur Deum, ut ab isto improperio liberaret eam.

<span id="012">12</span> Factum est autem die tertia, dum compleret
orationem, benedicens Dominum

<span id="013">13</span> dixit: Benedictum est nomen tuum, Deus patrum
nostrorum: qui cum iratus fueris, misericordiam facies, et in tempore
tribulationis peccata dimittis his qui invocant te.

<span id="014">14</span> Ad te, Domine, faciem meam converto; ad te
oculos meos dirigo.

<span id="015">15</span> Peto, Domine, ut de vinculo improperii hujus
absolvas me, aut certe desuper terram eripias me.

<span id="016">16</span> Tu scis, Domine, quia numquam concupivi virum,
et mundam servavi animam meam ab omni concupiscentia.

<span id="017">17</span> Numquam cum ludentibus miscui me, neque cum his
qui in levitate ambulant, participem me præbui.

<span id="018">18</span> Virum autem cum timore tuo, non cum libidine
mea, consensi suscipere.

<span id="019">19</span> Et, aut ego indigna fui illis, aut illi
forsitan me non fuerunt digni, quia forsitan viro alii conservasti me.

<span id="020">20</span> Non est enim in hominis potestate consilium
tuum.

<span id="021">21</span> Hoc autem pro certo habet omnis qui te colit:
quod vita ejus, si in probatione fuerit, coronabitur; si autem in
tribulatione fuerit, liberabitur; et si in correptione fuerit, ad
misericordiam tuam venire licebit.

<span id="022">22</span> Non enim delectaris in perditionibus nostris:
quia post tempestatem tranquillum facis, et post lacrimationem et
fletum, exultationem infundis.

<span id="023">23</span> Sit nomen tuum, Deus Israël, benedictum in
sæcula.

<span id="024">24</span> In illo tempore exauditæ sunt preces amborum in
conspectu gloriæ summi Dei:

<span id="025">25</span> et missus est angelus Domini sanctus Raphaël ut
curaret eos ambos, quorum uno tempore sunt orationes in conspectu Domini
recitatæ.

------------------------------------------------------------------------

[Next: Tobias Chapter 4](tob004)
