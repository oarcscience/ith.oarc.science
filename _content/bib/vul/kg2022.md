[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2022)  [KJV](../kjv/kg2022)  [Sep](../sep/kg2022) 
[Tan](../tan/kg2022)   
  
[2 Kings Index](kg2)  
  [Previous](kg2021)  [Next](kg2023) 

------------------------------------------------------------------------

### Vulgate (Latin): 2 Kings Chapter 22

<span id="001">1</span> Octo annorum erat Josias cum regnare cœpisset:
triginta et uno anno regnavit in Jerusalem: nomen matris ejus Idida
filia Hadaia de Besecath.

<span id="002">2</span> Fecitque quod placitum erat coram Domino, et
ambulavit per omnes vias David patris sui: non declinavit ad dexteram,
sive ad sinistram.

<span id="003">3</span> Anno autem octavodecimo regis Josiæ, misit rex
Saphan filium Aslia filii Messulam scribam templi Domini, dicens ei:

<span id="004">4</span> Vade ad Helciam sacerdotem magnum, ut confletur
pecunia quæ illata est in templum Domini, quam collegerunt janitores
templi a populo:

<span id="005">5</span> deturque fabris per præpositos domus Domini, qui
et distribuant eam his qui operantur in templo Domini, ad instauranda
sartatecta templi:

<span id="006">6</span> tignariis videlicet et cæmentariis, et iis qui
interrupta componunt: et ut emantur ligna, et lapides de lapicidinis, ad
instaurandum templum Domini.

<span id="007">7</span> Verumtamen non supputetur eis argentum quod
accipiunt, sed in potestate habeant, et in fide.  

<span id="008">8</span> Dixit autem Helcias pontifex ad Saphan scribam:
Librum legis reperi in domo Domini. Deditque Helcias volumen Saphan, qui
et legit illud.

<span id="009">9</span> Venit quoque Saphan scriba ad regem, et
renuntiavit ei quod præceperat, et ait: Conflaverunt servi tui pecuniam
quæ reperta est in domo Domini, et dederunt ut distribueretur fabris a
præfectis operum templi Domini.

<span id="010">10</span> Narravit quoque Saphan scriba regi, dicens:
Librum dedit mihi Helcias sacerdos. Quem cum legisset Saphan coram rege,

<span id="011">11</span> et audisset rex verba libri legis Domini,
scidit vestimenta sua.

<span id="012">12</span> Et præcepit Helciæ sacerdoti, et Ahicam filio
Saphan, et Achobor filio Micha, et Saphan scribæ, et Asaiæ servo regis,
dicens:

<span id="013">13</span> Ite et consulite Dominum super me, et super
populo, et super omni Juda, de verbis voluminis istius, quod inventum
est: magna enim ira Domini succensa est contra nos, quia non audierunt
patres nostri verba libri hujus, ut facerent omne quod scriptum est
nobis.

<span id="014">14</span> Ierunt itaque Helcias sacerdos, et Ahicam, et
Achobor, et Sapham, et Asaia, ad Holdam prophetidem, uxorem Sellum filii
Thecuæ filii Araas custodis vestium, quæ habitabat in Jerusalem in
Secunda: locutique sunt ad eam.

<span id="015">15</span> Et illa respondit eis: Hæc dicit Dominus Deus
Israël: Dicite viro qui misit vos ad me:

<span id="016">16</span> Hæc dicit Dominus: Ecce ego adducam mala super
locum istum, et super habitatores ejus, omnia verba legis quæ legit rex
Juda:

<span id="017">17</span> quia dereliquerunt me, et sacrificaverunt diis
alienis, irritantes me in cunctis operibus manuum suarum: et succendetur
indignatio mea in loco hoc, et non extinguetur.

<span id="018">18</span> Regi autem Juda, qui misit vos ut consuleretis
Dominum, sic dicetis: Hæc dicit Dominus Deus Israël: Pro eo quod audisti
verba voluminis,

<span id="019">19</span> et perterritum est cor tuum, et humiliatus es
coram Domino, auditis sermonibus contra locum istum et habitatores ejus,
quod videlicet fierent in stuporem et in maledictum: et scidisti
vestimenta tua, et flevisti coram me, et ego audivi, ait Dominus:

<span id="020">20</span> idcirco colligam te ad patres tuos, et
colligeris ad sepulchrum tuum in pace, ut non videant oculi tui omnia
mala quæ inducturus sum super locum istum.

------------------------------------------------------------------------

[Next: 2 Kings Chapter 23](kg2023)
