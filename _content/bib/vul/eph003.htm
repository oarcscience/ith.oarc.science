<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Ephesians: Ephesians Chapter 3</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/eph003.htm">Polyglot</A>&nbsp;
<A HREF="../gnt/eph003.htm">GNT</A>&nbsp;
<A HREF="../kjv/eph003.htm">KJV</A>&nbsp;

<BR>
<BR><A HREF="eph.htm">Ephesians Index</A><BR>
&nbsp;
<A HREF="eph002.htm">Previous</A>&nbsp;
<A HREF="eph004.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Ephesians Chapter 3</H3><P><a name="001">1</A>&nbsp;Hujus rei gratia, ego Paulus vinctus Christi Jesu, pro vobis gentibus,</P>
<P><a name="002">2</A>&nbsp;si tamen audistis dispensationem grati&#230; Dei, qu&#230; data est mihi in vobis:</P>
<P><a name="003">3</A>&nbsp;quoniam secundum revelationem notum mihi factum est sacramentum, sicut supra scripsi in brevi,</P>
<P><a name="004">4</A>&nbsp;prout potestis legentes intelligere prudentiam meam in mysterio Christi:</P>
<P><a name="005">5</A>&nbsp;quod aliis generationibus non est agnitum filiis hominum, sicuti nunc revelatum est sanctis apostolis ejus et prophetis in Spiritu,</P>
<P><a name="006">6</A>&nbsp;gentes esse coh&#230;redes, et concorporales, et comparticipes promissionis ejus in Christo Jesu per Evangelium:</P>
<P><a name="007">7</A>&nbsp;cujus factus sum minister secundum donum grati&#230; Dei, qu&#230; data est mihi secundum operationem virtutis ejus.</P>
<P><a name="008">8</A>&nbsp;Mihi omnium sanctorum minimo data est gratia h&#230;c, in gentibus evangelizare investigabiles divitias Christi,</P>
<P><a name="009">9</A>&nbsp;et illuminare omnes, qu&#230; sit dispensatio sacramenti absconditi a s&#230;culis in Deo, qui omnia creavit:</P>
<P><a name="010">10</A>&nbsp;ut innotescat principatibus et potestatibus in c&#230;lestibus per Ecclesiam, multiformis sapientia Dei,</P>
<P><a name="011">11</A>&nbsp;secundum pr&#230;finitionem s&#230;culorum, quam fecit in Christo Jesu Domino nostro:</P>
<P><a name="012">12</A>&nbsp;in quo habemus fiduciam, et accessum in confidentia per fidem ejus.</P>
<P><a name="013">13</A>&nbsp;Propter quod peto ne deficiatis in tribulationibus meis pro vobis: qu&#230; est gloria vestra.<BR>
</P>
<P><a name="014">14</A>&nbsp;Hujus rei gratia flecto genua mea ad Patrem Domini nostri Jesu Christi,</P>
<P><a name="015">15</A>&nbsp;ex quo omnis paternitas in c&#230;lis et in terra nominatur,</P>
<P><a name="016">16</A>&nbsp;ut det vobis secundum divitias glori&#230; su&#230;, virtute corroborari per Spiritum ejus in interiorem hominem,</P>
<P><a name="017">17</A>&nbsp;Christum habitare per fidem in cordibus vestris: in caritate radicati, et fundati,</P>
<P><a name="018">18</A>&nbsp;ut possitis comprehendere cum omnibus sanctis, qu&#230; sit latitudo, et longitudo, et sublimitas, et profundum:</P>
<P><a name="019">19</A>&nbsp;scire etiam supereminentem scienti&#230; caritatem Christi, ut impleamini in omnem plenitudinem Dei.</P>
<P><a name="020">20</A>&nbsp;Ei autem, qui potens est omnia facere superabundanter quam petimus aut intelligimus, secundum virtutem, qu&#230; operatur in nobis:</P>
<P><a name="021">21</A>&nbsp;ipsi gloria in Ecclesia, et in Christo Jesu, in omnes generationes s&#230;culi s&#230;culorum. Amen.</P>
<P><HR>
<CENTER>
<A HREF="eph004.htm">Next: Ephesians Chapter 4</A></CENTER>
</BODY>
</HTML>
