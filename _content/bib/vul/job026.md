[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job026)  [KJV](../kjv/job026)  [Sep](../sep/job026) 
[Tan](../tan/job026)   
  
[Job Index](job)  
  [Previous](job025)  [Next](job027) 

------------------------------------------------------------------------

### Vulgate (Latin): Job Chapter 26

<span id="001">1</span> Respondens autem Job dixit:

<span id="002">2</span> \[Cujus adjutor es? numquid imbecillis?  
et sustentas brachium ejus qui non est fortis?  

<span id="003">3</span> Cui dedisti consilium?  
forsitan illi qui non habet sapientiam:  
et prudentiam tuam ostendisti plurimam.  

<span id="004">4</span> Quem docere voluisti?  
nonne eum qui fecit spiramentum?  

<span id="005">5</span> Ecce gigantes gemunt sub aquis,  
et qui habitant cum eis.  

<span id="006">6</span> Nudus est infernus coram illo,  
et nullum est operimentum perditioni.  

<span id="007">7</span> Qui extendit aquilonem super vacuum,  
et appendit terram super nihilum.  

<span id="008">8</span> Qui ligat aquas in nubibus suis,  
ut non erumpant pariter deorsum.  

<span id="009">9</span> Qui tenet vultum solii sui,  
et expandit super illud nebulam suam.  

<span id="010">10</span> Terminum circumdedit aquis,  
usque dum finiantur lux et tenebræ.  

<span id="011">11</span> Columnæ cæli contremiscunt,  
et pavent ad nutum ejus.  

<span id="012">12</span> In fortitudine illius repente maria congregata
sunt,  
et prudentia ejus percussit superbum.  

<span id="013">13</span> Spiritus ejus ornavit cælos,  
et obstetricante manu ejus, eductus est coluber tortuosus.  

<span id="014">14</span> Ecce hæc ex parte dicta sunt viarum ejus:  
et cum vix parvam stillam sermonis ejus audierimus,  
quis poterit tonitruum magnitudinis illius intueri?\]

------------------------------------------------------------------------

[Next: Job Chapter 27](job027)
