[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer012)  [KJV](../kjv/jer012)  [Sep](../sep/jer012) 
[Tan](../tan/jer012)   
  
[Jeremiah Index](jer)  
  [Previous](jer011)  [Next](jer013) 

------------------------------------------------------------------------

### Vulgate (Latin): Jeremiah Chapter 12

<span id="001">1</span> \[Justus quidem tu es, Domine, si disputem
tecum:  
verumtamen justa loquar ad te:  
Quare via impiorum prosperatur;  
bene est omnibus qui prævaricantur et inique agunt?  

<span id="002">2</span> Plantasti eos, et radicem miserunt:  
proficiunt, et faciunt fructum:  
prope es tu ori eorum,  
et longe a renibus eorum.  

<span id="003">3</span> Et tu, Domine, nosti me, vidisti me,  
et probasti cor meum tecum.  
Congrega eos quasi gregem ad victimam,  
et sanctifica eos in die occisionis.  

<span id="004">4</span> Usquequo lugebit terra,  
et herba omnis regionis siccabitur,  
propter malitiam habitantium in ea?  
Consumptum est animal, et volucre,  
quoniam dixerunt: Non videbit novissima nostra.  

<span id="005">5</span> Si cum peditibus currens laborasti,  
quomodo contendere poteris cum equis?  
cum autem in terra pacis securus fueris,  
quid facies in superbia Jordanis?  

<span id="006">6</span> Nam et fratres tui, et domus patris tui,  
etiam ipsi pugnaverunt adversum te,  
et clamaverunt post te plena voce:  
ne credas eis,  
cum locuti fuerint tibi bona.\]  

<span id="007">7</span> \[Reliqui domum meam;  
dimisi hæreditatem meam:  
dedi dilectam animam meam in manu inimicorum ejus.  

<span id="008">8</span> Facta est mihi hæreditas mea quasi leo in
silva:  
dedit contra me vocem, ideo odivi eam.  

<span id="009">9</span> Numquid avis discolor hæreditas mea mihi?  
numquid avis tincta per totum?  
Venite, congregamini, omnes bestiæ terræ:  
properate ad devorandum.  

<span id="010">10</span> Pastores multi demoliti sunt vineam meam,  
conculcaverunt partem meam,  
dederunt portionem meam desiderabilem in desertum solitudinis.  

<span id="011">11</span> Posuerunt eam in dissipationem,  
luxitque super me:  
desolatione desolata est omnis terra,  
quia nullus est qui recogitet corde.  

<span id="012">12</span> Super omnes vias deserti venerunt vastatores,  
quia gladius Domini devorabit:  
ab extremo terræ usque ad extremum ejus,  
non est pax universæ carni.  

<span id="013">13</span> Seminaverunt triticum,  
et spinas messuerunt:  
hæreditatem acceperunt,  
et non eis proderit.  
Confundemini a fructibus vestris  
propter iram furoris Domini.  

<span id="014">14</span> Hæc dicit Dominus adversum omnes vicinos meos
pessimos,  
qui tangunt hæreditatem quam distribui populo meo Israël:  
Ecce ego evellam eos de terra sua,  
et domum Juda evellam de medio eorum.  

<span id="015">15</span> Et cum evulsero eos, convertar,  
et miserebor eorum, et reducam eos:  
virum ad hæreditatem suam,  
et virum in terram suam.  

<span id="016">16</span> Et erit: si eruditi didicerint vias populi
mei,  
ut jurent in nomine meo: Vivit Dominus!  
sicut docuerunt populum meum jurare in Baal,  
ædificabuntur in medio populi mei.  

<span id="017">17</span> Quod si non audierint,  
evellam gentem illam evulsione et perditione, ait Dominus.\]

------------------------------------------------------------------------

[Next: Jeremiah Chapter 13](jer013)
