[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa060)  [KJV](../kjv/psa060)  [Sep](../sep/psa060) 
[Tan](../tan/psa060)   
  
[Psalms Index](psa)  
  [Previous](psa059)  [Next](psa061) 

------------------------------------------------------------------------

### Vulgate (Latin): Psalms Chapter 60

<span id="001">1</span> In finem. In hymnis David.

<span id="002">2</span> \[Exaudi, Deus, deprecationem meam;  
intende orationi meæ.  

<span id="003">3</span> A finibus terræ ad te clamavi, dum anxiaretur
cor meum;  
in petra exaltasti me.  
Deduxisti me,

<span id="004">4</span> quia factus es spes mea:  
turris fortitudinis a facie inimici.  

<span id="005">5</span> Inhabitabo in tabernaculo tuo in sæcula;  
protegar in velamento alarum tuarum.  

<span id="006">6</span> Quoniam tu, Deus meus, exaudisti orationem
meam;  
dedisti hæreditatem timentibus nomen tuum.  

<span id="007">7</span> Dies super dies regis adjicies;  
annos ejus usque in diem generationis et generationis.  

<span id="008">8</span> Permanet in æternum in conspectu Dei:  
misericordiam et veritatem ejus quis requiret?  

<span id="009">9</span> Sic psalmum dicam nomini tuo in sæculum
sæculi,  
ut reddam vota mea de die in diem.\]

------------------------------------------------------------------------

[Next: Psalms Chapter 61](psa061)
