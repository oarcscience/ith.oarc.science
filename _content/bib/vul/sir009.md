[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir009)  [Apo](../apo/sir009) 
[Sep](../sep/sir009)   
  
[Sirach Index](sir)  
  [Previous](sir008)  [Next](sir010) 

------------------------------------------------------------------------

### Vulgate (Latin): Sirach Chapter 9

<span id="001">1</span> \[Non zeles mulierem sinus tui,  
ne ostendat super te malitiam doctrinæ nequam.  

<span id="002">2</span> Non des mulieri potestatem animæ tuæ,  
ne ingrediatur in virtutem tuam, et confundaris.  

<span id="003">3</span> Ne respicias mulierem multivolam,  
ne forte incidas in laqueos illius.  

<span id="004">4</span> Cum saltatrice ne assiduus sis,  
nec audias illam, ne forte pereas in efficacia illius.  

<span id="005">5</span> Virginem ne conspicias,  
ne forte scandalizeris in decore illius.  

<span id="006">6</span> Ne des fornicariis animam tuam in ullo,  
ne perdas te et hæreditatem tuam.  

<span id="007">7</span> Noli circumspicere in vicis civitatis,  
nec oberraveris in plateis illius.  

<span id="008">8</span> Averte faciem tuam a muliere compta,  
et ne circumspicias speciem alienam.  

<span id="009">9</span> Propter speciem mulieris multi perierunt:  
et ex hoc concupiscentia quasi ignis exardescit.  

<span id="010">10</span> Omnis mulier quæ est fornicaria,  
quasi stercus in via conculcabitur.  

<span id="011">11</span> Speciem mulieris alienæ multi admirati, reprobi
facti sunt:  
colloquium enim illius quasi ignis exardescit.  

<span id="012">12</span> Cum aliena muliere ne sedeas omnino,  
nec accumbas cum ea super cubitum:  

<span id="013">13</span> et non alterceris cum illa in vino,  
ne forte declinet cor tuum in illam,  
et sanguine tuo labaris in perditionem.\]  

<span id="014">14</span> \[Ne derelinquas amicum antiquum:  
novus enim non erit similis illi.  

<span id="015">15</span> Vinum novum amicus novus:  
veterascet, et cum suavitate bibes illud.  

<span id="016">16</span> Non zeles gloriam et opes peccatoris:  
non enim scis quæ futura sit illius subversio.  

<span id="017">17</span> Non placeat tibi injuria injustorum,  
sciens quoniam usque ad inferos non placebit impius.  

<span id="018">18</span> Longe abesto ab homine potestatem habente
occidendi,  
et non suspicaberis timorem mortis.  

<span id="019">19</span> Et si accesseris ad illum, noli aliquid
committere,  
ne forte auferat vitam tuam.  

<span id="020">20</span> Communionem mortis scito,  
quoniam in medio laqueorum ingredieris,  
et super dolentium arma ambulabis.  

<span id="021">21</span> Secundum virtutem tuam cave te a proximo tuo,  
et cum sapientibus et prudentibus tracta.  

<span id="022">22</span> Viri justi sint tibi convivæ,  
et in timore Dei sit tibi gloriatio:  

<span id="023">23</span> et in sensu sit tibi cogitatus Dei,  
et omnis enarratio tua in præceptis Altissimi.  

<span id="024">24</span> In manu artificum opera laudabuntur,  
et princeps populi in sapientia sermonis sui,  
in sensu vero seniorum verbum.  

<span id="025">25</span> Terribilis est in civitate sua homo
linguosus:  
et temerarius in verbo suo odibilis erit.\]

------------------------------------------------------------------------

[Next: Sirach Chapter 10](sir010)
