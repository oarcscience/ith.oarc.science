[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer034)  [KJV](../kjv/jer034)  [Sep](../sep/jer034) 
[Tan](../tan/jer034)   
  
[Jeremiah Index](jer)  
  [Previous](jer033)  [Next](jer035) 

------------------------------------------------------------------------

### Vulgate (Latin): Jeremiah Chapter 34

<span id="001">1</span> Verbum quod factum est ad Jeremiam a Domino
quando Nabuchodonosor rex Babylonis, et omnis exercitus ejus,
universaque regna terræ quæ erant sub potestate manus ejus, et omnes
populi, bellabant contra Jerusalem, et contra omnes urbes ejus, dicens:

<span id="002">2</span> Hæc dicit Dominus Deus Israël: Vade, et loquere
ad Sedeciam regem Juda, et dices ad eum: Hæc dicit Dominus: Ecce ego
tradam civitatem hanc in manus regis Babylonis, et succendet eam igni:

<span id="003">3</span> et tu non effugies de manu ejus, sed
comprehensione capieris, et in manu ejus traderis: et oculi tui oculos
regis Babylonis videbunt, et os ejus cum ore tuo loquetur, et Babylonem
introibis.

<span id="004">4</span> Attamen audi verbum Domini, Sedecia, rex Juda:
Hæc dicit Dominus ad te: Non morieris in gladio,

<span id="005">5</span> sed in pace morieris: et secundum combustiones
patrum tuorum, regum priorum qui fuerunt ante te, sic comburent te: et:
Væ domine, plangent te: quia verbum ego locutus sum, dicit Dominus.

<span id="006">6</span> Et locutus est Jeremias propheta ad Sedeciam
regem Juda universa verba hæc in Jerusalem.

<span id="007">7</span> Et exercitus regis Babylonis pugnabat contra
Jerusalem, et contra omnes civitates Juda quæ reliquæ erant, contra
Lachis et contra Azecha: hæ enim supererant de civitatibus Juda, urbes
munitæ.  

<span id="008">8</span> Verbum quod factum est ad Jeremiam a Domino,
postquam percussit rex Sedecias fœdus cum omni populo in Jerusalem,
prædicans

<span id="009">9</span> ut dimitteret unusquisque servum suum et
unusquisque ancillam suam, Hebræum et Hebræam, liberos, et nequaquam
dominarentur eis, id est, in Judæo et fratre suo.

<span id="010">10</span> Audierunt ergo omnes principes et universus
populus qui inierant pactum ut dimitteret unusquisque servum suum et
unusquisque ancillam suam liberos, et ultra non dominarentur eis:
audierunt igitur, et dimiserunt.

<span id="011">11</span> Et conversi sunt deinceps: et retraxerunt
servos et ancillas suas quos dimiserant liberos, et subjugaverunt in
famulos et famulas.

<span id="012">12</span> Et factum est verbum Domini ad Jeremiam a
Domino, dicens:

<span id="013">13</span> Hæc dicit Dominus Deus Israël: Ego percussi
fœdus cum patribus vestris in die qua eduxi eos de terra Ægypti, de domo
servitutis, dicens:

<span id="014">14</span> Cum completi fuerint septem anni, dimittat
unusquisque fratrem suum Hebræum, qui venditus est ei: et serviet tibi
sex annis, et dimittes eum a te liberum: et non audierunt patres vestri
me, nec inclinaverunt aurem suam.

<span id="015">15</span> Et conversi estis vos hodie, et fecistis quod
rectum est in oculis meis, ut prædicaretis libertatem unusquisque ad
amicum suum: et inistis pactum in conspectu meo, in domo in qua
invocatum est nomen meum super eam:

<span id="016">16</span> et reversi estis, et commaculastis nomen meum,
et reduxistis unusquisque servum suum et unusquisque ancillam suam quos
dimiseratis ut essent liberi et suæ potestatis, et subjugastis eos ut
sint vobis servi et ancillæ.

<span id="017">17</span> Propterea hæc dicit Dominus: Vos non audistis
me, ut prædicaretis libertatem unusquisque fratri suo et unusquisque
amico suo: ecce ego prædico vobis libertatem, ait Dominus, ad gladium,
ad pestem, et ad famem, et dabo vos in commotionem cunctis regnis terræ.

<span id="018">18</span> Et dabo viros qui prævaricantur fœdus meum, et
non observaverunt verba fœderis quibus assensi sunt in conspectu meo,
vitulum quem conciderunt in duas partes, et transierunt inter divisiones
ejus,

<span id="019">19</span> principes Juda et principes Jerusalem, eunuchi
et sacerdotes, et omnis populus terræ, qui transierunt inter divisiones
vituli:

<span id="020">20</span> et dabo eos in manus inimicorum suorum, et in
manus quærentium animam eorum, et erit morticinum eorum in escam
volatilibus cæli et bestiis terræ.

<span id="021">21</span> Et Sedeciam regem Juda, et principes ejus, dabo
in manus inimicorum suorum, et in manus quærentium animas eorum, et in
manus exercituum regis Babylonis, qui recesserunt a vobis.

<span id="022">22</span> Ecce ego præcipio, dicit Dominus, et reducam
eos in civitatem hanc, et præliabuntur adversus eam, et capient eam, et
incendent igni: et civitates Juda dabo in solitudinem, eo quod non sit
habitator.

------------------------------------------------------------------------

[Next: Jeremiah Chapter 35](jer035)
