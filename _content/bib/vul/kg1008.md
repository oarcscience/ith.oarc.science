[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1008)  [KJV](../kjv/kg1008)  [Sep](../sep/kg1008) 
[Tan](../tan/kg1008)   
  
[1 Kings Index](kg1)  
  [Previous](kg1007)  [Next](kg1009) 

------------------------------------------------------------------------

### Vulgate (Latin): 1 Kings Chapter 8

<span id="001">1</span> Tunc congregati sunt omnes majores natu Israël
cum principibus tribuum, et duces familiarum filiorum Israël, ad regem
Salomonem in Jerusalem, ut deferrent arcam fœderis Domini de civitate
David, id est, de Sion.

<span id="002">2</span> Convenitque ad regem Salomonem universus Israël
in mense Ethanim, in solemni die: ipse est mensis septimus.

<span id="003">3</span> Veneruntque cuncti senes de Israël, et tulerunt
arcam sacerdotes,

<span id="004">4</span> et portaverunt arcam Domini, et tabernaculum
fœderis, et omnia vasa sanctuarii quæ erant in tabernaculo: et ferebant
ea sacerdotes et Levitæ.

<span id="005">5</span> Rex autem Salomon, et omnis multitudo Israël quæ
convenerat ad eum, gradiebatur cum illo ante arcam, et immolabant oves
et boves absque æstimatione et numero.

<span id="006">6</span> Et intulerunt sacerdotes arcam fœderis Domini in
locum suum, in oraculum templi, in Sanctum sanctorum, subter alas
cherubim.

<span id="007">7</span> Siquidem cherubim expandebant alas super locum
arcæ, et protegebant arcam, et vectes ejus desuper.

<span id="008">8</span> Cumque eminerent vectes, et apparerent
summitates eorum foris sanctuarium ante oraculum, non apparebant ultra
extrinsecus, qui et fuerunt ibi usque in præsentem diem.

<span id="009">9</span> In arca autem non erat aliud nisi duæ tabulæ
lapideæ quas posuerat in ea Moyses in Horeb, quando pepigit Dominus
fœdus cum filiis Israël, cum egrederentur de terra Ægypti.

<span id="010">10</span> Factum est autem cum exissent sacerdotes de
sanctuario, nebula implevit domum Domini,

<span id="011">11</span> et non poterant sacerdotes stare et ministrare
propter nebulam: impleverat enim gloria Domini domum Domini.

<span id="012">12</span> Tunc ait Salomon: Dominus dixit ut habitaret in
nebula.

<span id="013">13</span> Ædificans ædificavi domum in habitaculum tuum:
firmissimum solium tuum in sempiternum.

<span id="014">14</span> Convertitque rex faciem suam, et benedixit omni
ecclesiæ Israël: omnia enim ecclesia Israël stabat.

<span id="015">15</span> Et ait Salomon: Benedictus Dominus Deus Israël,
qui locutus est ore suo ad David patrem meum, et in manibus ejus
perfecit, dicens:

<span id="016">16</span> A die qua eduxi populum meum Israël de Ægypto,
non elegi civitatem de universis tribubus Israël, ut ædificaretur domus,
et esset nomen meum ibi: sed elegi David ut esset super populum meum
Israël.

<span id="017">17</span> Voluitque David pater meus ædificare domum
nomini Domini Dei Israël:

<span id="018">18</span> et ait Dominus ad David patrem meum: Quod
cogitasti in corde tuo ædificare domum nomini meo, bene fecisti, hoc
ipsum mente tractans.

<span id="019">19</span> Verumtamen tu non ædificabis mihi domum, sed
filius tuus, qui egredietur de renibus tuis, ipse ædificabit domum
nomini meo.

<span id="020">20</span> Confirmavit Dominus sermonem suum quem locutus
est: stetique pro David patre meo, et sedi super thronum Israël, sicut
locutus est Dominus: et ædificavi domum nomini Domini Dei Israël.

<span id="021">21</span> Et constitui ibi locum arcæ in qua fœdus Domini
est, quod percussit cum patribus nostris quando egressi sunt de terra
Ægypti.  

<span id="022">22</span> Stetit autem Salomon ante altare Domini in
conspectu ecclesiæ Israël, et expandit manus suas in cælum,

<span id="023">23</span> et ait: Domine Deus Israël, non est similis tui
deus in cælo desuper, et super terram deorsum: qui custodis pactum et
misericordiam servis tuis qui ambulant coram te in toto corde suo.

<span id="024">24</span> Qui custodisti servo tuo David patri meo quæ
locutus es ei: ore locutus es, et manibus perfecisti, ut hæc dies
probat.

<span id="025">25</span> Nunc igitur Domine Deus Israël, conserva famulo
tuo David patri meo quæ locutus es ei, dicens: Non auferetur de te vir
coram me, qui sedeat super thronum Israël: ita tamen si custodierint
filii tui viam suam, ut ambulent coram me sicut tu ambulasti in
conspectu meo.

<span id="026">26</span> Et nunc Domine Deus Israël, firmentur verba tua
quæ locutus es servo tuo David patri meo.

<span id="027">27</span> Ergone putandum est quod vere Deus habitet
super terram? si enim cælum, et cæli cælorum, te capere non possunt,
quanto magis domus hæc, quam ædificavi?

<span id="028">28</span> Sed respice ad orationem servi tui, et ad
preces ejus, Domine Deus meus: audi hymnum et orationem quam servus tuus
orat coram te hodie:

<span id="029">29</span> ut sint oculi tui aperti super domum hanc nocte
ac die: super domum, de qua dixisti: Erit nomen meum ibi: ut exaudias
orationem quam orat in loco isto ad te servus tuus:

<span id="030">30</span> ut exaudias deprecationem servi tui et populi
tui Israël, quodcumque oraverint in loco isto, et exaudies in loco
habitaculi tui in cælo: et cum exaudieris, propitius eris.  

<span id="031">31</span> Si peccaverit homo in proximum suum, et
habuerit aliquod juramentum quo teneatur astrictus, et venerit propter
juramentum coram altari tuo in domum tuam,

<span id="032">32</span> tu exaudies in cælo: et facies, et judicabis
servos tuos, condemnans impium, et reddens viam suam super caput ejus,
justificansque justum, et retribuens ei secundum justitiam suam.

<span id="033">33</span> Si fugerit populus tuus Israël inimicos suos
(quia peccaturus est tibi), et agentes pœnitentiam, et confitentes
nomini tuo, venerint, et oraverint, et deprecati te fuerint in domo hac:

<span id="034">34</span> exaudi in cælo, et dimitte peccatum populi tui
Israël, et reduces eos in terram quam dedisti patribus eorum.

<span id="035">35</span> Si clausum fuerit cælum, et non pluerit propter
peccata eorum, et orantes in loco isto, pœnitentiam egerint nomini tuo,
et a peccatis suis conversi fuerint propter afflictionem suam:

<span id="036">36</span> exaudi eos in cælo, et dimitte peccata servorum
tuorum, et populi tui Israël: et ostende eis viam bonam per quam
ambulent, et da pluviam super terram tuam, quam dedisti populo tuo in
possessionem.

<span id="037">37</span> Fames si oborta fuerit in terra, aut
pestilentia, aut corruptus aër, aut ærugo, aut locusta, vel rubigo, et
afflixerit eum inimicus ejus portas obsidens: omnis plaga, universa
infirmitas,

<span id="038">38</span> cuncta devotatio, et imprecatio quæ acciderit
omni homini de populo tuo Israël: si quis cognoverit plagam cordis sui,
et expanderit manus suas in domo hac,

<span id="039">39</span> tu exaudies in cælo in loco habitationis tuæ,
et repropitiaberis, et facies ut des unicuique secundum omnes vias suas,
sicut videris cor ejus (quia tu nosti solus cor omnium filiorum
hominum),

<span id="040">40</span> ut timeant te cunctis diebus quibus vivunt
super faciem terræ quam dedisti patribus nostris.  

<span id="041">41</span> Insuper et alienigena, qui non est de populo
tuo Israël, cum venerit de terra longinqua propter nomen tuum (audietur
enim nomen tuum magnum, et manus tua fortis, et brachium tuum

<span id="042">42</span> extentum ubique), cum venerit ergo, et oraverit
in hoc loco,

<span id="043">43</span> tu exaudies in cælo, in firmamento habitaculi
tui, et facies omnia pro quibus invocaverit te alienigena: ut discant
universi populi terrarum nomen tuum timere, sicut populus tuus Israël,
et probent quia nomen tuum invocatum est super domum hanc quam
ædificavi.

<span id="044">44</span> Si egressus fuerit populus tuus ad bellum
contra inimicos suos per viam, quocumque miseris eos, orabunt te contra
viam civitatis quam elegisti, et contra domum quam ædificavi nomini tuo,

<span id="045">45</span> et exaudies in cælo orationes eorum et preces
eorum, et facies judicium eorum.  

<span id="046">46</span> Quod si peccaverint tibi (non est enim homo qui
non peccet) et iratus tradideris eos inimicis suis, et captivi ducti
fuerint in terram inimicorum longe vel prope,

<span id="047">47</span> et egerint pœnitentiam in corde suo in loco
captivitatis, et conversi deprecati te fuerint in captivitate sua,
dicentes: Peccavimus: inique egimus, impie gessimus:

<span id="048">48</span> et reversi fuerint ad te in universo corde suo
et tota anima sua in terra inimicorum suorum, ad quam captivi ducti
fuerint: et oraverint te contra viam terræ suæ, quam dedisti patribus
eorum, et civitatis quam elegisti, et templi quod ædificavi nomini tuo:

<span id="049">49</span> exaudies in cælo, in firmamento solii tui,
orationes eorum et preces eorum, et facies judicium eorum:

<span id="050">50</span> et propitiaberis populo tuo qui peccavit tibi,
et omnibus iniquitatibus eorum quibus prævaricati sunt in te: et dabis
misericordiam coram eis qui eos captivos habuerint, ut misereantur eis.

<span id="051">51</span> Populus enim tuus est, et hæreditas tua, quos
eduxisti de terra Ægypti, de medio fornacis ferreæ.

<span id="052">52</span> Ut sint oculi tui aperti ad deprecationem servi
tui, et populi tui Israël, et exaudias eos in universis pro quibus
invocaverint te.

<span id="053">53</span> Tu enim separasti eos tibi in hæreditatem de
universis populis terræ, sicut locutus es per Moysen servum tuum quando
eduxisti patres nostros de Ægypto, Domine Deus.  

<span id="054">54</span> Factum est autem, cum complesset Salomon orans
Dominum omnem orationem et deprecationem hanc, surrexit de conspectu
altaris Domini: utrumque enim genu in terram fixerat, et manus
expanderat in cælum.

<span id="055">55</span> Stetit ergo, et benedixit omni ecclesiæ Israël
voce magna, dicens:

<span id="056">56</span> Benedictus Dominus, qui dedit requiem populo
suo Israël, juxta omnia quæ locutus est: non cecidit ne unus quidem
sermo ex omnibus bonis quæ locutus est per Moysen servum suum.

<span id="057">57</span> Sit Dominus Deus noster nobiscum, sicut fuit
cum patribus nostris, non derelinquens nos, neque projiciens.

<span id="058">58</span> Sed inclinet corda nostra ad se, ut ambulemus
in universis viis ejus, et custodiamus mandata ejus, et cæremonias ejus,
et judicia quæcumque mandavit patribus nostris.

<span id="059">59</span> Et sint sermones mei isti, quibus deprecatus
sum coram Domino, appropinquantes Domino Deo nostro die ac nocte, ut
faciat judicium servo suo, et populo suo Israël per singulos dies:

<span id="060">60</span> ut sciant omnes populi terræ quia Dominus ipse
est Deus, et non est ultra absque eo.

<span id="061">61</span> Sit quoque cor nostrum perfectum cum Domino Deo
nostro, ut ambulemus in decretis ejus, et custodiamus mandata ejus,
sicut et hodie.  

<span id="062">62</span> Igitur rex, et omnis Israël cum eo, immolabant
victimas coram Domino.

<span id="063">63</span> Mactavitque Salomon hostias pacificas, quas
immolavit Domino, boum viginti duo millia, et ovium centum viginti
millia: et dedicaverunt templum Domini rex et filii Israël.

<span id="064">64</span> In die illa sanctificavit rex medium atrii quod
erat ante domum Domini: fecit quippe holocaustum ibi, et sacrificium, et
adipem pacificorum: quoniam altare æreum quod erat coram Domino, minus
erat, et capere non poterat holocaustum, et sacrificium, et adipem
pacificorum.

<span id="065">65</span> Fecit ergo Salomon in tempore illo festivitatem
celebrem, et omnis Israël cum eo, multitudo magna ab introitu Emath
usque ad rivum Ægypti, coram Domino Deo nostro, septem diebus et septem
diebus, id est, quatuordecim diebus.

<span id="066">66</span> Et in die octava dimisit populos: qui
benedicentes regi, profecti sunt in tabernacula sua lætantes, et alacri
corde super omnibus bonis quæ fecerat Dominus David servo suo, et Israël
populo suo.

------------------------------------------------------------------------

[Next: 1 Kings Chapter 9](kg1009)
