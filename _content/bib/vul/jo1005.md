[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jo1005)  [GNT](../gnt/jo1005) 
[KJV](../kjv/jo1005)   
  
[1 John Index](jo1)  
  [Previous](jo1004)  [Next](jo2001) 

------------------------------------------------------------------------

### Vulgate (Latin): 1 John Chapter 5

<span id="001">1</span> Omnis qui credit quoniam Jesus est Christus, ex
Deo natus est. Et omnis qui diligit eum qui genuit, diligit et eum qui
natus est ex eo.

<span id="002">2</span> In hoc cognoscimus quoniam diligamus natos Dei,
cum Deum diligamus, et mandata ejus faciamus.

<span id="003">3</span> Hæc est enim caritas Dei, ut mandata ejus
custodiamus: et mandata ejus gravia non sunt.

<span id="004">4</span> Quoniam omne quod natum est ex Deo, vincit
mundum: et hæc est victoria, quæ vincit mundum, fides nostra.

<span id="005">5</span> Quis est, qui vincit mundum, nisi qui credit
quoniam Jesus est Filius Dei?  

<span id="006">6</span> Hic est, qui venit per aquam et sanguinem, Jesus
Christus: non in aqua solum, sed in aqua et sanguine. Et Spiritus est,
qui testificatur quoniam Christus est veritas.

<span id="007">7</span> Quoniam tres sunt, qui testimonium dant in cælo:
Pater, Verbum, et Spiritus Sanctus: et hi tres unum sunt.

<span id="008">8</span> Et tres sunt, qui testimonium dant in terra:
spiritus, et aqua, et sanguis: et hi tres unum sunt.

<span id="009">9</span> Si testimonium hominum accipimus, testimonium
Dei majus est: quoniam hoc est testimonium Dei, quod majus est, quoniam
testificatus est de Filio suo.

<span id="010">10</span> Qui credit in Filium Dei, habet testimonium Dei
in se. Qui non credit Filio, mendacem facit eum: quia non credit in
testimonium quod testificatus est Deus de Filio suo.

<span id="011">11</span> Et hoc est testimonium, quoniam vitam æternam
dedit nobis Deus: et hæc vita in Filio ejus est.

<span id="012">12</span> Qui habet Filium, habet vitam: qui non habet
Filium, vitam non habet.  

<span id="013">13</span> Hæc scribo vobis ut sciatis quoniam vitam
habetis æternam, qui creditis in nomine Filii Dei.

<span id="014">14</span> Et hæc est fiducia, quam habemus ad eum: quia
quodcumque petierimus, secundum voluntatem ejus, audit nos.

<span id="015">15</span> Et scimus quia audit nos quidquid petierimus:
scimus quoniam habemus petitiones quas postulamus ab eo.

<span id="016">16</span> Qui scit fratrem suum peccare peccatum non ad
mortem, petat, et dabitur ei vita peccanti non ad mortem. Est peccatum
ad mortem: non pro illo dico ut roget quis.

<span id="017">17</span> Omnis iniquitas, peccatum est: et est peccatum
ad mortem.

<span id="018">18</span> Scimus quia omnis qui natus est ex Deo, non
peccat: sed generatio Dei conservat eum, et malignus non tangit eum.

<span id="019">19</span> Scimus quoniam ex Deo sumus: et mundus totus in
maligno positus est.

<span id="020">20</span> Et scimus quoniam Filius Dei venit, et dedit
nobis sensum ut cognoscamus verum Deum, et simus in vero Filio ejus. Hic
est verus Deus, et vita æterna.

<span id="021">21</span> Filioli, custodite vos a simulacris. Amen.

------------------------------------------------------------------------

[Next: 2 John Chapter 1](jo2001)
