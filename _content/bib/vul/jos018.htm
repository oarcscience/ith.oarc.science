<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Joshua: Joshua Chapter 18</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jos018.htm">Polyglot</A>&nbsp;
<A HREF="../kjv/jos018.htm">KJV</A>&nbsp;
<A HREF="../sep/jsb018.htm">Sep:JsB</A>&nbsp;
<A HREF="../sep/jsa018.htm">Sep:JsA</A>&nbsp;
<A HREF="../tan/jos018.htm">Tan</A>&nbsp;

<BR>
<BR><A HREF="jos.htm">Joshua Index</A><BR>
&nbsp;
<A HREF="jos017.htm">Previous</A>&nbsp;
<A HREF="jos019.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Joshua Chapter 18</H3><P><a name="001">1</A>&nbsp;Congregatique sunt omnes filii Isra&#235;l in Silo, ibique fixerunt tabernaculum testimonii, et fuit eis terra subjecta.</P>
<P><a name="002">2</A>&nbsp;Remanserant autem filiorum Isra&#235;l septem tribus, qu&#230; necdum acceperant possessiones suas.</P>
<P><a name="003">3</A>&nbsp;Ad quos Josue ait: Usquequo marcetis ignavia, et non intratis ad possidendam terram, quam Dominus Deus patrum vestrorum dedit vobis?</P>
<P><a name="004">4</A>&nbsp;Eligite de singulis tribubus ternos viros, ut mittam eos, et pergant atque circumeant terram, et describant eam juxta numerum uniuscujusque multitudinis: referantque ad me quod descripserint.</P>
<P><a name="005">5</A>&nbsp;Dividite vobis terram in septem partes: Judas sit in terminis suis ab australi plaga, et domus Joseph ab aquilone.</P>
<P><a name="006">6</A>&nbsp;Mediam inter hos terram in septem partes describite: et huc venietis ad me, ut coram Domino Deo vestro mittam vobis hic sortem:</P>
<P><a name="007">7</A>&nbsp;quia non est inter vos pars Levitarum, sed sacerdotium Domini est eorum h&#230;reditas. Gad autem et Ruben, et dimidia tribus Manasse, jam acceperant possessiones suas trans Jordanem ad orientalem plagam, quas dedit eis Moyses famulus Domini.</P>
<P><a name="008">8</A>&nbsp;Cumque surrexissent viri, ut pergerent ad describendam terram, pr&#230;cepit eis Josue, dicens: Circuite terram, et describite eam, ac revertimini ad me: ut hic coram Domino, in Silo, mittam vobis sortem.</P>
<P><a name="009">9</A>&nbsp;Itaque perrexerunt: et lustrantes eam, in septem partes diviserunt, scribentes in volumine. Reversique sunt ad Josue in castra Silo.</P>
<P><a name="010">10</A>&nbsp;Qui misit sortes coram Domino in Silo, divisitque terram filiis Isra&#235;l in septem partes.<BR>
</P>
<P><a name="011">11</A>&nbsp;Et ascendit sors prima filiorum Benjamin per familias suas, ut possiderent terram inter filios Juda et filios Joseph.</P>
<P><a name="012">12</A>&nbsp;Fuitque terminus eorum contra aquilonem a Jordane: pergens juxta latus Jericho septentrionalis plag&#230;, et inde contra occidentem ad montana conscendens et perveniens ad solitudinem Bethaven,</P>
<P><a name="013">13</A>&nbsp;atque pertransiens juxta Luzam ad meridiem, ipsa est Bethel: descenditque in Ataroth Addar, in montem qui est ad meridiem Beth-horon inferioris:</P>
<P><a name="014">14</A>&nbsp;et inclinatur circuiens contra mare ad meridiem montis qui respicit Beth-horon contra Africum: suntque exitus ejus in Cariath-baal, qu&#230; vocatur et Cariathiarim, urbem filiorum Juda. H&#230;c est plaga contra mare, ad occidentem.</P>
<P><a name="015">15</A>&nbsp;A meridie autem ex parte Cariathiarim egreditur terminus contra mare, et pervenit usque ad fontem aquarum Nephtoa.</P>
<P><a name="016">16</A>&nbsp;Descenditque in partem montis, qui respicit vallem filiorum Ennom: et est contra septentrionalem plagam in extrema parte vallis Raphaim. Descenditque in Geennom (id est, vallem Ennom) juxta latus Jebus&#230;i ad austrum: et pervenit ad fontem Rogel,</P>
<P><a name="017">17</A>&nbsp;transiens ad aquilonem, et egrediens ad Ensemes, id est, fontem solis:</P>
<P><a name="018">18</A>&nbsp;et pertransit usque ad tumulos, qui sunt e regione ascensus Adommim: descenditque ad Abenbo&#235;n, id est, lapidem Bo&#235;n filii Ruben: et pertransit ex latere aquilonis ad campestria: descenditque in planitiem,</P>
<P><a name="019">19</A>&nbsp;et pr&#230;tergreditur contra aquilonem Beth Hagla: suntque exitus ejus contra linguam maris salsissimi ab aquilone in fine Jordanis ad australem plagam:</P>
<P><a name="020">20</A>&nbsp;qui est terminus illius ab oriente. H&#230;c est possessio filiorum Benjamin per terminos suos in circuitu, et familias suas.<BR>
</P>
<P><a name="021">21</A>&nbsp;Fueruntque civitates ejus, Jericho et Beth Hagla et vallis Casis,</P>
<P><a name="022">22</A>&nbsp;Beth Araba et Samaraim et Bethel</P>
<P><a name="023">23</A>&nbsp;et Avim et Aphara et Ophera,</P>
<P><a name="024">24</A>&nbsp;villa Emona et Ophni et Gabee: civitates duodecim, et vill&#230; earum.</P>
<P><a name="025">25</A>&nbsp;Gabaon et Rama et Beroth,</P>
<P><a name="026">26</A>&nbsp;et Mesphe et Caphara, et Amosa</P>
<P><a name="027">27</A>&nbsp;et Recem, Jarephel et Tharela,</P>
<P><a name="028">28</A>&nbsp;et Sela, Eleph, et Jebus, qu&#230; est Jerusalem, Gabaath et Cariath: civitates quatuordecim, et vill&#230; earum. H&#230;c est possessio filiorum Benjamin juxta familias suas.</P>
<P><HR>
<CENTER>
<A HREF="jos019.htm">Next: Joshua Chapter 19</A></CENTER>
</BODY>
</HTML>
