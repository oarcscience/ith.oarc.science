[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1004)  [KJV](../kjv/sa1004)  [Sep](../sep/sa1004) 
[Tan](../tan/sa1004)   
  
[1 Samuel Index](sa1)  
  [Previous](sa1003)  [Next](sa1005) 

------------------------------------------------------------------------

### Vulgate (Latin): 1 Samuel Chapter 4

<span id="001">1</span> Et factum est in diebus illis, convenerunt
Philisthiim in pugnam: et egressus est Israël obviam Philisthiim in
prælium, et castrametatus est juxta lapidem Adjutorii. Porro Philisthiim
venerunt in Aphec,

<span id="002">2</span> et instruxerunt aciem contra Israël. Inito autem
certamine, terga vertit Israël Philisthæis: et cæsa sunt in illo
certamine passim per agros, quasi quatuor millia virorum.

<span id="003">3</span> Et reversus est populus ad castra: dixeruntque
majores natu de Israël: Quare percussit nos Dominus hodie coram
Philisthiim? afferamus ad nos de Silo arcam fœderis Domini, et veniat in
medium nostri, ut salvet nos de manu inimicorum nostrorum.

<span id="004">4</span> Misit ergo populus in Silo, et tulerunt inde
arcam fœderis Domini exercituum sedentis super cherubim: erantque duo
filii Heli cum arca fœderis Dei, Ophni et Phinees.

<span id="005">5</span> Cumque venisset arca fœderis Domini in castra,
vociferatus est omnis Israël clamore grandi, et personuit terra.

<span id="006">6</span> Et audierunt Philisthiim vocem clamoris,
dixeruntque: Quænam est hæc vox clamoris magni in castris Hebræorum? Et
cognoverunt quod arca Domini venisset in castra.

<span id="007">7</span> Timueruntque Philisthiim, dicentes: Venit Deus
in castra. Et ingemuerunt, dicentes:

<span id="008">8</span> Væ nobis: non enim fuit tanta exultatio heri et
nudiustertius: væ nobis. Quis nos salvabit de manu deorum sublimium
istorum? hi sunt dii, qui percusserunt Ægyptum omni plaga in deserto.

<span id="009">9</span> Confortamini, et estote viri, Philisthiim, ne
serviatis Hebræis, sicut et illi servierunt vobis: confortamini, et
bellate.

<span id="010">10</span> Pugnaverunt ergo Philisthiim, et cæsus est
Israël, et fugit unusquisque in tabernaculum suum: et facta est plaga
magna nimis, et ceciderunt de Israël triginta millia peditum.

<span id="011">11</span> Et arca Dei capta est: duo quoque filii Heli
mortui sunt, Ophni et Phinees.  

<span id="012">12</span> Currens autem vir de Benjamin ex acie, venit in
Silo in die illa, scissa veste, et conspersus pulvere caput.

<span id="013">13</span> Cumque ille venisset, Heli sedebat super sellam
contra viam spectans. Erat enim cor ejus pavens pro arca Dei. Vir autem
ille postquam ingressus est, nuntiavit urbi: et ululavit omnis civitas.

<span id="014">14</span> Et audivit Heli sonitum clamoris, dixitque:
Quis est hic sonitus tumultus hujus? At ille festinavit, et venit, et
nuntiavit Heli.

<span id="015">15</span> Heli autem erat nonaginta et octo annorum, et
oculi ejus caligaverant, et videre non poterat.

<span id="016">16</span> Et dixit ad Heli: Ego sum qui veni de prælio,
et ego qui de acie fugi hodie. Cui ille ait: Quid actum est, fili mi?

<span id="017">17</span> Respondens autem ille qui nuntiabat: Fugit,
inquit, Israël coram Philisthiim, et ruina magna facta est in populo:
insuper et duo filii tui mortui sunt, Ophni et Phinees, et arca Dei
capta est.

<span id="018">18</span> Cumque ille nominasset arcam Dei, cecidit de
sella retrorsum juxta ostium, et fractis cervicibus mortuus est. Senex
enim erat vir et grandævus: et ipse judicavit Israël quadraginta annis.

<span id="019">19</span> Nurus autem ejus, uxor Phinees, prægnans erat,
vicinaque partui: et audito nuntio quod capta esset arca Dei, et mortuus
esset socer suus et vir suus, incurvavit se et peperit: irruerant enim
in eam dolores subiti.

<span id="020">20</span> In ipso autem momento mortis ejus, dixerunt ei
quæ stabant circa eam: Ne timeas, quia filium peperisti. Quæ non
respondit eis, neque animadvertit.

<span id="021">21</span> Et vocabit puerum Ichabod, dicens: Translata
est gloria de Israël, quia capta est arca Dei, et pro socero suo et pro
viro suo;

<span id="022">22</span> et ait: Translata est gloria ab Israël, eo quod
capta esset arca Dei.

------------------------------------------------------------------------

[Next: 1 Samuel Chapter 5](sa1005)
