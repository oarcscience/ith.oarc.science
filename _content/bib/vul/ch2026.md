[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2026)  [KJV](../kjv/ch2026)  [Sep](../sep/ch2026) 
[Tan](../tan/ch2026)   
  
[2 Chronicles Index](ch2)  
  [Previous](ch2025)  [Next](ch2027) 

------------------------------------------------------------------------

### Vulgate (Latin): 2 Chronicles Chapter 26

<span id="001">1</span> Omnis autem populus Juda filium ejus Oziam,
annorum sedecim, constituit regem pro Amasia patre suo.

<span id="002">2</span> Ipse ædificavit Ailath, et restituit eam ditioni
Juda, postquam dormivit rex cum patribus suis.

<span id="003">3</span> Sedecim annorum erat Ozias cum regnare cœpisset,
et quinquaginta duobus annis regnavit in Jerusalem: nomen matris ejus
Jechelia de Jerusalem.

<span id="004">4</span> Fecitque quod erat rectum in oculis Domini,
juxta omnia quæ fecerat Amasias pater ejus.

<span id="005">5</span> Et exquisivit Dominum in diebus Zachariæ
intelligentis et videntis Deum: cumque requireret Dominum, direxit eum
in omnibus.

<span id="006">6</span> Denique egressus est, et pugnavit contra
Philisthiim, et destruxit murum Geth, et murum Jabniæ, murumque Azoti:
ædificavit quoque oppida in Azoto et in Philisthiim.

<span id="007">7</span> Et adjuvit eum Deus contra Philisthiim, et
contra Arabes qui habitabant in Gurbaal, et contra Ammonitas.

<span id="008">8</span> Appendebantque Ammonitæ munera Oziæ: et
divulgatum est nomen ejus usque ad introitum Ægypti propter crebras
victorias.

<span id="009">9</span> Ædificavitque Ozias turres in Jerusalem super
portam anguli, et super portam vallis, et reliquas in eodem muri latere,
firmavitque eas.

<span id="010">10</span> Exstruxit etiam turres in solitudine, et
effodit cisternas plurimas, eo quod haberet multa pecora tam in
campestribus quam in eremi vastitate: vineas quoque habuit et vinitores,
in montibus et in Carmelo: erat quippe homo agriculturæ deditus.

<span id="011">11</span> Fuit autem exercitus bellatorum ejus, qui
procedebant ad prælia sub manu Jehiel scribæ, Maasiæque doctoris, et sub
manu Hananiæ, qui erat de ducibus regis.

<span id="012">12</span> Omnisque numerus principum per familias,
virorum fortium duorum millium sexcentorum.

<span id="013">13</span> Et sub eis universus exercitus trecentorum et
septem millium quingentorum, qui erant apti ad bella, et pro rege contra
adversarios dimicabant.

<span id="014">14</span> Præparavit quoque eis Ozias, id est, cuncto
exercitui, clypeos, et hastas, et galeas, et loricas, arcusque et fundas
ad jaciendos lapides.

<span id="015">15</span> Et fecit in Jerusalem diversi generis machinas,
quas in turribus collocavit et in angulis murorum, ut mitterent
sagittas, et saxa grandia: egressumque est nomen ejus procul, eo quod
auxiliaretur ei Dominus, et corroborasset illum.  

<span id="016">16</span> Sed cum roboratus esset, elevatum est cor ejus
in interitum suum, et neglexit Dominum Deum suum: ingressusque templum
Domini, adolere voluit incensum super altare thymiamatis.

<span id="017">17</span> Statimque ingressus post eum Azarias sacerdos,
et cum eo sacerdotes Domini octoginta, viri fortissimi,

<span id="018">18</span> restiterunt regi, atque dixerunt: Non est tui
officii, Ozia, ut adoleas incensum Domino, sed sacerdotum, hoc est,
filiorum Aaron, qui consecrati sunt ad hujuscemodi ministerium: egredere
de sanctuario, ne contempseris: quia non reputabitur tibi in gloriam hoc
a Domino Deo.

<span id="019">19</span> Iratusque Ozias, tenens in manu thuribulum ut
adoleret incensum, minabatur sacerdotibus. Statimque orta est lepra in
fronte ejus coram sacerdotibus, in domo Domini super altare thymiamatis.

<span id="020">20</span> Cumque respexisset eum Azarias pontifex, et
omnes reliqui sacerdotes, viderunt lepram in fronte ejus, et festinato
expulerunt eum. Sed et ipse perterritus, acceleravit egredi, eo quod
sensisset illico plagam Domini.

<span id="021">21</span> Fuit igitur Ozias rex leprosus usque ad diem
mortis suæ, et habitavit in domo separata plenus lepra, ob quam ejectus
fuerat de domo Domini. Porro Joatham filius ejus rexit domum regis, et
judicabat populum terræ.

<span id="022">22</span> Reliqua autem sermonum Oziæ priorum et
novissimorum scripsit Isaias filius Amos propheta.

<span id="023">23</span> Dormivitque Ozias cum patribus suis, et
sepelierunt eum in agro regalium sepulchrorum, eo quod esset leprosus:
regnavitque Joatham filius ejus pro eo.

------------------------------------------------------------------------

[Next: 2 Chronicles Chapter 27](ch2027)
