[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mar008)  [GNT](../gnt/mar008) 
[KJV](../kjv/mar008)   
  
[Mark Index](mar)  
  [Previous](mar007)  [Next](mar009) 

------------------------------------------------------------------------

### Vulgate (Latin): Mark Chapter 8

<span id="001">1</span> In diebus illis iterum cum turba multa esset,
nec haberent quod manducarent, convocatis discipulis, ait illis:

<span id="002">2</span> Misereor super turbam: quia ecce jam triduo
sustinent me, nec habent quod manducent:

<span id="003">3</span> et si dimisero eos jejunos in domum suam,
deficient in via: quidam enim ex eis de longe venerunt.

<span id="004">4</span> Et responderunt ei discipuli sui: Unde illos
quis poterit saturare panibus in solitudine?

<span id="005">5</span> Et interrogavit eos: Quot panes habetis? Qui
dixerunt: Septem.

<span id="006">6</span> Et præcepit turbæ discumbere super terram. Et
accipiens septem panes, gratias agens fregit, et dabat discipulis suis
ut apponerent, et apposuerunt turbæ.

<span id="007">7</span> Et habebant pisciculos paucos: et ipsos
benedixit, et jussit apponi.

<span id="008">8</span> Et manducaverunt, et saturati sunt, et
sustulerunt quod superaverat de fragmentis, septem sportas.

<span id="009">9</span> Erant autem qui manducaverunt, quasi quatuor
millia: et dimisit eos.  

<span id="010">10</span> Et statim ascendens navim cum discipulis suis,
venit in partes Dalmanutha.

<span id="011">11</span> Et exierunt pharisæi, et cœperunt conquirere
cum eo, quærentes ab illo signum de cælo, tentantes eum.

<span id="012">12</span> Et ingemiscens spiritu, ait: Quid generatio
ista signum quærit? Amen dico vobis, si dabitur generationi isti signum.

<span id="013">13</span> Et dimittens eos, ascendit iterum navim et
abiit trans fretum.  

<span id="014">14</span> Et obliti sunt panes sumere: et nisi unum panem
non habebant secum in navi.

<span id="015">15</span> Et præcipiebat eis, dicens: Videte, et cavete a
fermento pharisæorum, et fermento Herodis.

<span id="016">16</span> Et cogitabant ad alterutrum, dicentes: quia
panes non habemus.

<span id="017">17</span> Quo cognito, ait illis Jesus: Quid cogitatis,
quia panes non habetis? nondum cognoscetis nec intelligitis? adhuc
cæcatum habetis cor vestrum?

<span id="018">18</span> oculos habentes non videtis? et aures habentes
non auditis? nec recordamini,

<span id="019">19</span> quando quinque panes fregi in quinque millia:
quot cophinos fragmentorum plenos sustulistis? Dicunt ei: Duodecim.

<span id="020">20</span> Quando et septem panes in quatuor millia: quot
sportas fragmentorum tulistis? Et dicunt ei: Septem.

<span id="021">21</span> Et dicebat eis: Quomodo nondum intelligitis?  

<span id="022">22</span> Et veniunt Bethsaidam, et adducunt ei cæcum, et
rogabant eum ut illum tangeret.

<span id="023">23</span> Et apprehensa manu cæci, eduxit eum extra
vicum: et exspuens in oculos ejus impositis manibus suis, interrogavit
eum si quid videret.

<span id="024">24</span> Et aspiciens, ait: Video homines velut arbores
ambulantes.

<span id="025">25</span> Deinde iterum imposuit manus super oculos ejus:
et cœpit videre: et restitutus est ita ut clare videret omnia.

<span id="026">26</span> Et misit illum in domum suam, dicens: Vade in
domum tuam: et si in vicum introieris, nemini dixeris.  

<span id="027">27</span> Et egressus est Jesus, et discipuli ejus in
castella Cæsareæ Philippi: et in via interrogabat discipulos suos,
dicens eis: Quem me dicunt esse homines?

<span id="028">28</span> Qui responderunt illi, dicentes: Joannem
Baptistam, alii Eliam, alii vero quasi unum de prophetis.

<span id="029">29</span> Tunc dicit illis: Vos vero quem me esse
dicitis? Respondens Petrus, ait ei: Tu es Christus.

<span id="030">30</span> Et comminatus est eis, ne cui dicerent de
illo.  

<span id="031">31</span> Et cœpit docere eos quoniam oportet Filium
hominis pati multa, et reprobari a senioribus, et a summis sacerdotibus
et scribis, et occidi: et post tres dies resurgere.

<span id="032">32</span> Et palam verbum loquebatur. Et apprehendens eum
Petrus, cœpit increpare eum.

<span id="033">33</span> Qui conversus, et videns discipulos suos,
comminatus est Petro, dicens: Vade retro me Satana, quoniam non sapis
quæ Dei sunt, sed quæ sunt hominum.  

<span id="034">34</span> Et convocata turba cum discipulis suis, dixit
eis: Si quis vult me sequi, deneget semetipsum: et tollat crucem suam,
et sequatur me.

<span id="035">35</span> Qui enim voluerit animam suam salvam facere,
perdet eam: qui autem perdiderit animam suam propter me, et Evangelium,
salvam faciet eam.

<span id="036">36</span> Quid enim proderit homini, si lucretur mundum
totum et detrimentum animæ suæ faciat?

<span id="037">37</span> Aut quid dabit homo commutationis pro anima
sua?

<span id="038">38</span> Qui enim me confusus fuerit, et verba mea in
generatione ista adultera et peccatrice, et Filius hominis confundetur
eum, cum venerit in gloria Patris sui cum angelis sanctis.

<span id="039">39</span> Et dicebat illis: Amen dico vobis, quia sunt
quidam de hic stantibus, qui non gustabunt mortem donec videant regnum
Dei veniens in virtute.

------------------------------------------------------------------------

[Next: Mark Chapter 9](mar009)
