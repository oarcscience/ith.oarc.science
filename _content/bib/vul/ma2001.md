[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma2001)  [Apo](../apo/ma2001) 
[Sep](../sep/ma2001)   
  
[2 Macabees Index](ma2)  
  [Previous](ma1016)  [Next](ma2002) 

------------------------------------------------------------------------

### Vulgate (Latin): 2 Macabees Chapter 1

<span id="001">1</span> Fratribus qui sunt per Ægyptum Judæis, salutem
dicunt fratres qui sunt in Jerosolymis Judæi, et qui in regione Judææ,
et pacem bonam.

<span id="002">2</span> Benefaciat vobis Deus, et meminerit testamenti
sui, quod locutus est ad Abraham, et Isaac, et Jacob servorum suorum
fidelium:

<span id="003">3</span> et det vobis cor omnibus ut colatis eum, et
faciatis ejus voluntatem, corde magno et animo volenti.

<span id="004">4</span> Adaperiat cor vestrum in lege sua, et in
præceptis suis, et faciat pacem.

<span id="005">5</span> Exaudiat orationes vestras, et reconcilietur
vobis, nec vos deserat in tempore malo.

<span id="006">6</span> Et nunc hic sumus orantes pro vobis.

<span id="007">7</span> Regnante Demetrio, anno centesimo sexagesimo
nono, nos Judæi scripsimus vobis in tribulatione et impetu qui
supervenit nobis in istis annis, ex quo recessit Jason a sancta terra,
et a regno.

<span id="008">8</span> Portam succenderunt, et effuderunt sanguinem
innocentem: et oravimus ad Dominum, et exauditi sumus, et obtulimus
sacrificium et similaginem, et accendimus lucernas, et proposuimus
panes.

<span id="009">9</span> Et nunc frequentate dies scenopegiæ mensis
Casleu.  

<span id="010">10</span> Anno centesimo octogesimo octavo, populus qui
est Jerosolymis et in Judæa, senatusque et Judas, Aristobolo magistro
Ptolemæi regis, qui est de genere christorum sacerdotum, et his qui in
Ægypto sunt Judæis, salutem et sanitatem.

<span id="011">11</span> De magnis periculis a Deo liberati, magnifice
gratias agimus ipsi, utpote qui adversus talem regem dimicavimus.

<span id="012">12</span> Ipse enim ebullire fecit de Perside eos qui
pugnaverunt contra nos et sanctam civitatem.

<span id="013">13</span> Nam cum in Perside esset dux ipse, et cum ipso
immensus exercitus, cecidit in templo Naneæ, consilio deceptus
sacerdotum Naneæ.

<span id="014">14</span> Etenim cum ea habitaturus venit ad locum
Antiochus et amici ejus, et ut acciperet pecunias multas dotis nomine.

<span id="015">15</span> Cumque proposuissent eas sacerdotes Naneæ, et
ipse cum paucis ingressus esset intra ambitum fani, clauserunt templum,

<span id="016">16</span> cum intrasset Antiochus: apertoque occulto
aditu templi, mittentes lapides percusserunt ducem et eos qui cum eo
erant: et diviserunt membratim, et capitibus amputatis foras
projecerunt.

<span id="017">17</span> Per omnia benedictus Deus, qui tradidit impios.

<span id="018">18</span> Facturi igitur quinta et vigesima die mensis
Casleu purificationem templi, necessarium duximus significare vobis: ut
et vos quoque agatis diem scenopegiæ, et diem ignis, qui datus est
quando Nehemias ædificato templo et altari obtulit sacrificia.

<span id="019">19</span> Nam cum in Persidem ducerentur patres nostri,
sacerdotes qui tunc cultores Dei erant, acceptum ignem de altari occulte
absconderunt in valle, ubi erat puteus altus et siccus, et in eo
contutati sunt eum, ita ut omnibus ignotus esset locus.

<span id="020">20</span> Cum autem præterissent anni multi, et placuit
Deo ut mitteretur Nehemias a rege Persidis, nepotes sacerdotum illorum
qui absconderant, misit ad requirendum ignem: et sicut narraverunt
nobis, non invenerunt ignem, sed aquam crassam.

<span id="021">21</span> Et jussit eos haurire, et afferre sibi: et
sacrificia quæ imposita erant, jussit sacerdos Nehemias aspergi ipsa
aqua: et ligna, et quæ erant superposita.

<span id="022">22</span> Utque hoc factum est, et tempus affuit quo sol
refulsit, qui prius erat in nubilo, accensus est ignis magnus, ita ut
omnes mirarentur.

<span id="023">23</span> Orationem autem faciebant omnes sacerdotes, dum
consummaretur sacrificium, Jonatha inchoante, ceteris autem
respondentibus.

<span id="024">24</span> Et Nehemiæ erat oratio hunc habens modum:
Domine Deus omnium creator, terribilis et fortis, justus et misericors,
qui solus est bonus rex,

<span id="025">25</span> solus præstans, solus justus et omnipotens et
æternus, qui liberas Israël de omni malo; qui fecisti patres electos, et
sanctificasti eos:

<span id="026">26</span> accipe sacrificium pro universo populo tuo
Israël, et custodi partem tuam, et sanctifica.

<span id="027">27</span> Congrega dispersionem nostram, libera eos qui
serviunt gentibus, et contemptos et abominatos respice, ut sciant gentes
quia tu es Deus noster.

<span id="028">28</span> Afflige opprimentes nos, et contumeliam
facientes in superbia.

<span id="029">29</span> Constitue populum tuum in loco sancto tuo,
sicut dixit Moyses.

<span id="030">30</span> Sacerdotes autem psallebant hymnos usquequo
consumptum esset sacrificium.

<span id="031">31</span> Cum autem consumptum esset sacrificium, ex
residua aqua Nehemias jussit lapides majores perfundi.

<span id="032">32</span> Quod ut factum est, ex eis flamma accensa est:
sed ex lumine quod refulsit ab altari, consumpta est.

<span id="033">33</span> Ut vero manifestata est res, renuntiatum est
regi Persarum quod in loco in quo ignem absconderent hi qui translati
fuerant sacerdotes, aqua apparuit, de qua Nehemias, et qui cum eo erant,
purificaverunt sacrificia.

<span id="034">34</span> Considerans autem rex, et rem diligenter
examinans, fecit ei templum, ut probaret quod factum erat:

<span id="035">35</span> et cum probasset, sacerdotibus donavit multa
bona, et alia atque alia munera: et accipiens manu sua, tribuebat eis.

<span id="036">36</span> Appellavit autem Nehemias hunc locum Nephthar,
quod interpretatur Purificatio: vocatur autem apud plures Nephi.

------------------------------------------------------------------------

[Next: 2 Macabees Chapter 2](ma2002)
