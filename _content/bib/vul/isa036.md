[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa036)  [KJV](../kjv/isa036)  [Sep](../sep/isa036) 
[Tan](../tan/isa036)   
  
[Isaiah Index](isa)  
  [Previous](isa035)  [Next](isa037) 

------------------------------------------------------------------------

### Vulgate (Latin): Isaiah Chapter 36

<span id="001">1</span> Et factum est in quartodecimo anno regis
Ezechiæ, ascendit Sennacherib, rex Assyriorum, super omnes civitates
Juda munitas, et cepit eas.

<span id="002">2</span> Et misit rex Assyriorum Rabsacen de Lachis in
Jerusalem, ad regem Ezechiam in manu gravi: et stetit in aquæductu
piscinæ superioris in via Agri fullonis.

<span id="003">3</span> Et egressus est ad eum Eliacim, filius Helciæ,
qui erat super domum, et Sobna scriba, et Joahe filius Asaph, a
commentariis.

<span id="004">4</span> Et dixit ad eos Rabsaces: Dicite Ezechiæ: Hæc
dicit rex magnus, rex Assyriorum: Quæ est ista fiducia qua confidis?

<span id="005">5</span> aut quo consilio vel fortitudine rebellare
disponis? super quem habes fiduciam, quia recessisti a me?

<span id="006">6</span> Ecce confidis super baculum arundineum
confractum istum, super Ægyptum; cui si innixus fuerit homo, intrabit in
manum ejus, et perforabit eam: sic Pharao, rex Ægypti, omnibus qui
confidunt in eo.

<span id="007">7</span> Quod si responderis mihi: In Domino Deo nostro
confidimus; nonne ipse est cujus abstulit Ezechias excelsa et altaria,
et dixit Judæ et Jerusalem: Coram altari isto adorabitis?

<span id="008">8</span> Et nunc trade te domino meo, regi Assyriorum, et
dabo tibi duo millia equorum, nec poteris ex te præbere ascensores
eorum:

<span id="009">9</span> et quomodo sustinebis faciem judicis unius loci
ex servis domini mei minoribus? Quod si confidis in Ægypto, in quadrigis
et in equitibus,

<span id="010">10</span> et nunc numquid sine Domino ascendi ad terram
istam, ut disperderem eam? Dominus dixit ad me: Ascende super terram
istam, et disperde eam.  

<span id="011">11</span> Et dixit Eliacim, et Sobna, et Joahe, ad
Rabsacen: Loquere ad servos tuos syra lingua; intelligimus enim; ne
loquaris ad nos judaice in auribus populi qui est super murum.

<span id="012">12</span> Et dixit ad eos Rabsaces: Numquid ad dominum
tuum et ad te misit me dominus meus, ut loquerer omnia verba ista? et
non potius ad viros qui sedent in muro, ut comedant stercora sua, et
bibant urinam pedum suorum vobiscum?

<span id="013">13</span> Et stetit Rabsaces, et clamavit voce magna
judaice, et dixit: Audite verba regis magni, regis Assyriorum!

<span id="014">14</span> Hæc dicit rex: Non seducat vos Ezechias, quia
non poterit eruere vos.

<span id="015">15</span> Et non vobis tribuat fiduciam Ezechias super
Domino, dicens: Eruens liberabit nos Dominus: non dabitur civitas ista
in manu regis Assyriorum.

<span id="016">16</span> Nolite audire Ezechiam; hæc enim dicit rex
Assyriorum: Facite mecum benedictionem, et egredimini ad me, et comedite
unusquisque vineam suam, et unusquisque ficum suam, et bibite
unusquisque aquam cisternæ suæ,

<span id="017">17</span> donec veniam, et tollam vos ad terram quæ est
ut terra vestra, terram frumenti et vini, terram panum et vinearum.

<span id="018">18</span> Nec conturbet vos Ezechias, dicens: Dominus
liberabit nos. Numquid liberaverunt dii gentium unusquisque terram suam
de manu regis Assyriorum?

<span id="019">19</span> Ubi est deus Emath et Arphad? ubi est deus
Sepharvaim? numquid liberaverunt Samariam de manu mea?

<span id="020">20</span> Quis est ex omnibus diis terrarum istarum qui
eruerit terram suam de manu mea, ut eruat Dominus Jerusalem de manu mea?

<span id="021">21</span> Et siluerunt, et non responderunt ei verbum.
Mandaverat enim rex, dicens: Ne respondeatis ei.

<span id="022">22</span> Et ingressus est Eliacim, filius Helciæ, qui
erat super domum, et Sobna scriba, et Joahe filius Asaph, a
commentariis, ad Ezechiam, scissis vestibus, et nuntiaverunt ei verba
Rabsacis.

------------------------------------------------------------------------

[Next: Isaiah Chapter 37](isa037)
