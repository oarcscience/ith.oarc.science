<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Ezekiel: Ezekiel Chapter 12</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/eze012">Polyglot</A>&nbsp;
<A HREF="../kjv/eze012">KJV</A>&nbsp;
<A HREF="../sep/eze012">Sep</A>&nbsp;
<A HREF="../tan/eze012">Tan</A>&nbsp;

<BR>
<BR><A HREF="eze">Ezekiel Index</A><BR>
&nbsp;
<A HREF="eze011">Previous</A>&nbsp;
<A HREF="eze013">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Ezekiel Chapter 12</H3><P><a name="001">1</A>&nbsp;Et factus est sermo Domini ad me, dicens:</P>
<P><a name="002">2</A>&nbsp;Fili hominis, in medio domus exasperantis tu habitas: qui oculos habent ad videndum, et non vident, et aures ad audiendum, et non audiunt: quia domus exasperans est.</P>
<P><a name="003">3</A>&nbsp;Tu ergo, fili hominis, fac tibi vasa transmigrationis, et transmigrabis per diem coram eis. Transmigrabis autem de loco tuo ad locum alterum in conspectu eorum, si forte aspiciant, quia domus exasperans est:</P>
<P><a name="004">4</A>&nbsp;et efferes foras vasa tua quasi vasa transmigrantis per diem in conspectu eorum: tu autem egredieris vespere coram eis, sicut egreditur migrans.</P>
<P><a name="005">5</A>&nbsp;Ante oculos eorum perfode tibi parietem, et egredieris per eum.</P>
<P><a name="006">6</A>&nbsp;In conspectu eorum in humeris portaberis; in caligine effereris: faciem tuam velabis, et non videbis terram, quia portentum dedi te domui Isra&#235;l.</P>
<P><a name="007">7</A>&nbsp;Feci ergo sicut pr&#230;ceperat mihi Dominus: vasa mea protuli quasi vasa transmigrantis per diem, et vespere perfodi mihi parietem manu: et in caligine egressus sum, in humeris portatus in conspectu eorum.</P>
<P><a name="008">8</A>&nbsp;Et factus est sermo Domini mane ad me, dicens:</P>
<P><a name="009">9</A>&nbsp;Fili hominis, numquid non dixerunt ad te domus Isra&#235;l, domus exasperans: Quid tu facis?</P>
<P><a name="010">10</A>&nbsp;Dic ad eos: [H&#230;c dicit Dominus Deus:<BR> Super ducem onus istud, qui est in Jerusalem,<BR> et super omnem domum Isra&#235;l, qu&#230; est in medio eorum.]</P>
<P><a name="011">11</A>&nbsp;Dic: [Ego portentum vestrum:<BR> quomodo feci, sic fiet illis:<BR> in transmigrationem et in captivitatem ibunt.<BR></P>
<P><a name="012">12</A>&nbsp;Et dux qui est in medio eorum,<BR> in humeris portabitur; in caligine egredietur:<BR> parietem perfodient, ut educant eum;<BR> facies ejus operietur, ut non videat oculo terram.<BR></P>
<P><a name="013">13</A>&nbsp;Et extendam rete meum super eum,<BR> et capietur in sagena mea:<BR> et adducam eum in Babylonem, in terram Chald&#230;orum,<BR> et ipsam non videbit:<BR> ibique morietur.<BR></P>
<P><a name="014">14</A>&nbsp;Et omnes qui circa eum sunt,<BR> pr&#230;sidium ejus, et agmina ejus,<BR> dispergam in omnem ventum,<BR> et gladium evaginabo post eos.<BR></P>
<P><a name="015">15</A>&nbsp;Et scient quia ego Dominus,<BR> quando dispersero illos in gentibus,<BR> et disseminavero eos in terris.<BR></P>
<P><a name="016">16</A>&nbsp;Et relinquam ex eis viros paucos<BR> a gladio, et fame, et pestilentia,<BR> ut enarrent omnia scelera eorum<BR> in gentibus ad quas ingredientur,<BR> et scient quia ego Dominus.]</P>
<P><a name="017">17</A>&nbsp;Et factus est sermo Domini ad me, dicens:</P>
<P><a name="018">18</A>&nbsp;[Fili hominis, panem tuum in conturbatione comede,<BR> sed et aquam tuam in festinatione et m&#156;rore bibe.<BR></P>
<P><a name="019">19</A>&nbsp;Et dices ad populum terr&#230;:<BR> H&#230;c dicit Dominus Deus<BR> ad eos qui habitant in Jerusalem, in terra Isra&#235;l:<BR> Panem suum in sollicitudine comedent,<BR> et aquam suam in desolatione bibent:<BR> ut desoletur terra a multitudine sua,<BR> propter iniquitatem omnium qui habitant in ea.<BR></P>
<P><a name="020">20</A>&nbsp;Et civitates qu&#230; nunc habitantur, desolat&#230; erunt,<BR> terraque deserta,<BR> et scietis quia ego Dominus.]<BR>
</P>
<P><a name="021">21</A>&nbsp;Et factus est sermo Domini ad me, dicens:</P>
<P><a name="022">22</A>&nbsp;[Fili hominis, quod est proverbium istud<BR> vobis in terra Isra&#235;l, dicentium:<BR> In longum differentur dies,<BR> et peribit omnis visio?<BR></P>
<P><a name="023">23</A>&nbsp;Ideo dic ad eos:<BR> H&#230;c dicit Dominus Deus:<BR> Quiescere faciam proverbium istud,<BR> neque vulgo dicetur ultra in Isra&#235;l:<BR> et loquere ad eos quod appropinquaverint dies,<BR> et sermo omnis visionis.<BR></P>
<P><a name="024">24</A>&nbsp;Non enim erit ultra omnis visio cassa,<BR> neque divinatio ambigua in medio filiorum Isra&#235;l:<BR></P>
<P><a name="025">25</A>&nbsp;quia ego Dominus loquar,<BR> et quodcumque locutus fuero verbum, fiet,<BR> et non prolongabitur amplius:<BR> sed in diebus vestris, domus exasperans,<BR> loquar verbum, et faciam illud,<BR> dicit Dominus Deus.]</P>
<P><a name="026">26</A>&nbsp;Et factus est sermo Domini ad me, dicens:</P>
<P><a name="027">27</A>&nbsp;[Fili hominis, ecce domus Isra&#235;l dicentium:<BR> Visio quam hic videt,<BR> in dies multos et in tempora longa iste prophetat.<BR></P>
<P><a name="028">28</A>&nbsp;Propterea dic ad eos:<BR> H&#230;c dicit Dominus Deus:<BR> Non prolongabitur ultra omnis sermo meus:<BR> verbum quod locutus fuero, complebitur,<BR> dicit Dominus Deus.]</P>
<P><HR>
<CENTER>
<A HREF="eze013">Next: Ezekiel Chapter 13</A></CENTER>
</BODY>
</HTML>
