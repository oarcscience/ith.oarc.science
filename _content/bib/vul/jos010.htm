<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Joshua: Joshua Chapter 10</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jos010">Polyglot</A>&nbsp;
<A HREF="../kjv/jos010">KJV</A>&nbsp;
<A HREF="../sep/jsb010">Sep:JsB</A>&nbsp;
<A HREF="../tan/jos010">Tan</A>&nbsp;

<BR>
<BR><A HREF="jos">Joshua Index</A><BR>
&nbsp;
<A HREF="jos009">Previous</A>&nbsp;
<A HREF="jos011">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Joshua Chapter 10</H3><P><a name="001">1</A>&nbsp;Qu&#230; cum audisset Adonisedec rex Jerusalem, quod scilicet cepisset Josue Hai, et subvertisset eam (sicut enim fecerat Jericho et regi ejus, sic fecit Hai et regi illius), et quod transfugissent Gabaonit&#230; ad Isra&#235;l, et essent f&#156;derati eorum,</P>
<P><a name="002">2</A>&nbsp;timuit valde. Urbs enim magna erat Gabaon, et una civitatum regalium, et major oppido Hai, omnesque bellatores ejus fortissimi.</P>
<P><a name="003">3</A>&nbsp;Misit ergo Adonisedec rex Jerusalem ad Oham regem Hebron, et ad Pharam regem Jerimoth, ad Japhia quoque regem Lachis, et ad Dabir regem Eglon, dicens:</P>
<P><a name="004">4</A>&nbsp;Ad me ascendite, et ferte pr&#230;sidium, ut expugnemus Gabaon, quare transfugerit ad Josue, et ad filios Isra&#235;l.</P>
<P><a name="005">5</A>&nbsp;Congregati igitur ascenderunt quinque reges Amorrh&#230;orum: rex Jerusalem, rex Hebron, rex Jerimoth, rex Lachis, rex Eglon, simul cum exercitibus suis: et castrametati sunt circa Gabaon, oppugnantes eam.<BR>
</P>
<P><a name="006">6</A>&nbsp;Habitatores autem Gabaon urbis obsess&#230; miserunt ad Josue, qui tunc morabatur in castris apud Galgalam, et dixerunt ei: Ne retrahas manus tuas ab auxilio servorum tuorum: ascende cito, et libera nos, ferque pr&#230;sidium: convenerunt enim adversum nos omnes reges Amorrh&#230;orum, qui habitant in montanis.</P>
<P><a name="007">7</A>&nbsp;Ascenditque Josue de Galgalis, et omnis exercitus bellatorum cum eo, viri fortissimi.</P>
<P><a name="008">8</A>&nbsp;Dixitque Dominus ad Josue: Ne timeas eos: in manus enim tuas tradidi illos: nullus ex eis tibi resistere poterit.</P>
<P><a name="009">9</A>&nbsp;Irruit itaque Josue super eos repente, tota nocte ascendens de Galgalis.</P>
<P><a name="010">10</A>&nbsp;Et conturbavit eos Dominus a facie Isra&#235;l: contrivitque plaga magna in Gabaon, ac persecutus est eos per viam ascensus Bethoron, et percussit usque Azeca et Maceda.</P>
<P><a name="011">11</A>&nbsp;Cumque fugerent filios Isra&#235;l, et essent in descensu Bethoron, Dominus misit super eos lapides magnos de c&#230;lo usque ad Azeca: et mortui sunt multo plures lapidibus grandinis, quam quos gladio percusserant filii Isra&#235;l.</P>
<P><a name="012">12</A>&nbsp;Tunc locutus est Josue Domino, in die qua tradidit Amorrh&#230;um in conspectu filiorum Isra&#235;l, dixitque coram eis: [Sol, contra Gabaon ne movearis,<BR> et luna contra vallem Ajalon.<BR></P>
<P><a name="013">13</A>&nbsp;Steteruntque sol et luna,<BR> donec ulcisceretur se gens de inimicis suis.] Nonne scriptum est hoc in libro justorum? Stetit itaque sol in medio c&#230;li, et non festinavit occumbere spatio unius diei.</P>
<P><a name="014">14</A>&nbsp;Non fuit antea nec postea tam longa dies, obediente Domino voci hominis, et pugnante pro Isra&#235;l.</P>
<P><a name="015">15</A>&nbsp;Reversusque est Josue cum omni Isra&#235;l in castra Galgal&#230;.<BR>
</P>
<P><a name="016">16</A>&nbsp;Fugerant enim quinque reges et se absconderant in spelunca urbis Maceda.</P>
<P><a name="017">17</A>&nbsp;Nuntiatumque est Josue quod inventi essent quinque reges latentes in spelunca urbis Maceda.</P>
<P><a name="018">18</A>&nbsp;Qui pr&#230;cepit sociis, et ait: Volvite saxa ingentia ad os spelunc&#230;, et ponite viros industrios, qui clausos custodiant:</P>
<P><a name="019">19</A>&nbsp;vos autem nolite stare, sed persequimini hostes, et extremos quosque fugientium c&#230;dite: nec dimittatis eos urbium suarum intrare pr&#230;sidia, quos tradidit Dominus Deus in manus vestras.</P>
<P><a name="020">20</A>&nbsp;C&#230;sis ergo adversariis plaga magna, et usque ad internecionem pene consumptis, hi qui Isra&#235;l effugere potuerunt, ingressi sunt civitates munitas.</P>
<P><a name="021">21</A>&nbsp;Reversusque est omnis exercitus ad Josue in Maceda, ubi tunc erant castra, sani et integro numero: nullusque contra filios Isra&#235;l mutire ausus est.</P>
<P><a name="022">22</A>&nbsp;Pr&#230;cepitque Josue, dicens: Aperite os spelunc&#230;, et producite ad me quinque reges, qui in ea latitant.</P>
<P><a name="023">23</A>&nbsp;Feceruntque ministri ut sibi fuerat imperatum: et eduxerunt ad eum quinque reges de spelunca, regem Jerusalem, regem Hebron, regem Jerimoth, regem Lachis, regem Eglon.</P>
<P><a name="024">24</A>&nbsp;Cumque educti essent ad eum, vocavit omnes viros Isra&#235;l, et ait ad principes exercitus qui secum erant: Ite, et ponite pedes super colla regum istorum. Qui cum perrexissent, et subjectorum colla pedibus calcarent,</P>
<P><a name="025">25</A>&nbsp;rursum ait ad eos: Nolite timere, nec paveatis: confortamini, et estote robusti: sic enim faciet Dominus cunctis hostibus vestris, adversum quos dimicatis.</P>
<P><a name="026">26</A>&nbsp;Percussitque Josue, et interfecit eos, atque suspendit super quinque stipites: fueruntque suspensi usque ad vesperum.</P>
<P><a name="027">27</A>&nbsp;Cumque occumberet sol, pr&#230;cepit sociis ut deponerent eos de patibulis. Qui depositos projecerunt in speluncam in qua latuerant, et posuerunt super os ejus saxa ingentia, qu&#230; permanent usque in pr&#230;sens.<BR>
</P>
<P><a name="028">28</A>&nbsp;Eodem quoque die, Macedam cepit Josue, et percussit eam in ore gladii, regemque illius interfecit, et omnes habitatores ejus: non dimisit in ea saltem parvas reliquias. Fecitque regi Maceda sicut fecerat regi Jericho.</P>
<P><a name="029">29</A>&nbsp;Transivit autem cum omni Isra&#235;l de Maceda in Lebna, et pugnabat contra eam:</P>
<P><a name="030">30</A>&nbsp;quam tradidit Dominus cum rege suo in manus Isra&#235;l: percusseruntque urbem in ore gladii, et omnes habitatores ejus: non dimiserunt in ea ullas reliquias. Feceruntque regi Lebna sicut fecerant regi Jericho.</P>
<P><a name="031">31</A>&nbsp;De Lebna transivit in Lachis cum omni Isra&#235;l: et exercitu per gyrum disposito, oppugnabat eam.</P>
<P><a name="032">32</A>&nbsp;Tradiditque Dominus Lachis in manus Isra&#235;l, et cepit eam die altero, atque percussit in ore gladii, omnemque animam qu&#230; fuerat in ea, sicut fecerat Lebna.</P>
<P><a name="033">33</A>&nbsp;Eo tempore ascendit Horam rex Gazer, ut auxiliaretur Lachis: quem percussit Josue cum omni populo ejus usque ad internecionem.</P>
<P><a name="034">34</A>&nbsp;Transivitque de Lachis in Eglon, et circumdedit,</P>
<P><a name="035">35</A>&nbsp;atque expugnavit eam eadem die: percussitque in ore gladii omnes animas qu&#230; erant in ea, juxta omnia qu&#230; fecerat Lachis.</P>
<P><a name="036">36</A>&nbsp;Ascendit quoque cum omni Isra&#235;l de Eglon in Hebron, et pugnavit contra eam:</P>
<P><a name="037">37</A>&nbsp;cepit eam, et percussit in ore gladii, regem quoque ejus, et omnia oppida regionis illius, universasque animas qu&#230; in ea fuerant commorat&#230;: non reliquit in ea ullas reliquias: sicut fecerat Eglon, sic fecit et Hebron, cuncta qu&#230; in ea reperit consumens gladio.</P>
<P><a name="038">38</A>&nbsp;Inde reversus in Dabir,</P>
<P><a name="039">39</A>&nbsp;cepit eam atque vastavit: regem quoque ejus atque omnia per circuitum oppida percussit in ore gladii: non dimisit in ea ullas reliquias: sicut fecerat Hebron et Lebna et regibus earum, sic fecit Dabir et regi illius.</P>
<P><a name="040">40</A>&nbsp;Percussit itaque Josue omnem terram montanam et meridianam atque campestrem, et Asedoth, cum regibus suis: non dimisit in ea ullas reliquias, sed omne quod spirare poterat interfecit, sicut pr&#230;ceperat ei Dominus Deus Isra&#235;l,</P>
<P><a name="041">41</A>&nbsp;a Cadesbarne usque Gazam. Omnem terram Gosen usque Gabaon,</P>
<P><a name="042">42</A>&nbsp;universosque reges, et regiones eorum uno impetu cepit atque vastavit: Dominus enim Deus Isra&#235;l pugnavit pro eo.</P>
<P><a name="043">43</A>&nbsp;Reversusque est cum omni Isra&#235;l ad locum castrorum in Galgala.</P>
<P><HR>
<CENTER>
<A HREF="jos011">Next: Joshua Chapter 11</A></CENTER>
</BODY>
</HTML>
