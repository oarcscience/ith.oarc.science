[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2003)  [KJV](../kjv/ch2003)  [Sep](../sep/ch2003) 
[Tan](../tan/ch2003)   
  
[2 Chronicles Index](ch2)  
  [Previous](ch2002)  [Next](ch2004) 

------------------------------------------------------------------------

### Vulgate (Latin): 2 Chronicles Chapter 3

<span id="001">1</span> Et cœpit Salomon ædificare domum Domini in
Jerusalem in monte Moria, qui demonstratus fuerat David patri ejus, in
loco quem paraverat David in area Ornan Jebusæi.

<span id="002">2</span> Cœpit autem ædificare mense secundo, anno quarto
regni sui.

<span id="003">3</span> Et hæc sunt fundamenta quæ jecit Salomon, ut
ædificaret domum Dei: longitudinis cubitos in mensura prima sexaginta,
latitudinis cubitos viginti.

<span id="004">4</span> Porticum vero ante frontem, quæ tendebatur in
longum juxta mensuram latitudinis domus, cubitorum viginti: porro
altitudo centum viginti cubitorum erat: et deauravit eam intrinsecus
auro mundissimo.

<span id="005">5</span> Domum quoque majorem texit tabulis ligneis
abiegnis, et laminas auri obrizi affixit per totum: sculpsitque in ea
palmas, et quasi catenulas se invicem complectentes.

<span id="006">6</span> Stravit quoque pavimentum templi pretiosissimo
marmore, decore multo.

<span id="007">7</span> Porro aurum erat probatissimum, de cujus laminis
texit domum, et trabes ejus, et postes, et parietes, et ostia: et
cælavit cherubim in parietibus.

<span id="008">8</span> Fecit quoque domum Sancti sanctorum:
longitudinem juxta latitudinem domus cubitorum viginti: et latitudinem
similiter viginti cubitorum: et laminis aureis texit eam, quasi talentis
sexcentis.

<span id="009">9</span> Sed et clavos fecit aureos, ita ut singuli clavi
siclos quinquagenos appenderent: cœnacula quoque texit auro.

<span id="010">10</span> Fecit etiam in domo Sancti sanctorum cherubim
duos, opere statuario: et texit eos auro.

<span id="011">11</span> Alæ cherubim viginti cubitis extendebantur, ita
ut una ala haberet cubitos quinque et tangeret parietem domus: et altera
quinque cubitos habens, alam tangeret alterius cherub.

<span id="012">12</span> Similiter cherub alterius ala, quinque habebat
cubitos, et tangebat parietem: et ala ejus altera quinque cubitorum,
alam cherub alterius contingebat.

<span id="013">13</span> Igitur alæ utriusque cherubim expansæ erant et
extendebantur per cubitos viginti: ipsi autem stabant erectis pedibus,
et facies eorum erant versæ ad exteriorem domum.

<span id="014">14</span> Fecit quoque velum ex hyacintho, purpura,
cocco, et bysso: et intexuit ei cherubim.

<span id="015">15</span> Ante fores etiam templi duas columnas, quæ
triginta et quinque cubitos habebant altitudinis: porro capita earum,
quinque cubitorum.

<span id="016">16</span> Necnon et quasi catenulas in oraculo, et
superposuit eas capitibus columnarum: malogranata etiam centum, quæ
catenulis interposuit.

<span id="017">17</span> Ipsas quoque columnas posuit in vestibulo
templi, unam a dextris, et alteram a sinistris: eam quæ a dextris erat,
vocavit Jachin: et quæ ad lævam, Booz.

------------------------------------------------------------------------

[Next: 2 Chronicles Chapter 4](ch2004)
