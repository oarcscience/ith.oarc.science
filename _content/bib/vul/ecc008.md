[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ecc008)  [KJV](../kjv/ecc008)  [Sep](../sep/ecc008) 
[Tan](../tan/ecc008)   
  
[Ecclesiastes Index](ecc)  
  [Previous](ecc007)  [Next](ecc009) 

------------------------------------------------------------------------

### Vulgate (Latin): Ecclesiastes Chapter 8

<span id="001">1</span> \[Sapientia hominis lucet in vultu ejus,  
et potentissimus faciem illius commutabit.  

<span id="002">2</span> Ego os regis observo,  
et præcepta juramenti Dei.  

<span id="003">3</span> Ne festines recedere a facie ejus,  
neque permaneas in opere malo:  
quia omne quod voluerit faciet.  

<span id="004">4</span> Et sermo illius potestate plenus est,  
nec dicere ei quisquam potest: Quare ita facis?  

<span id="005">5</span> Qui custodit præceptum non experietur quidquam
mali.  
Tempus et responsionem cor sapientis intelligit.  

<span id="006">6</span> Omni negotio tempus est, et opportunitas:  
et multa hominis afflictio,  

<span id="007">7</span> quia ignorat præterita,  
et futura nullo scire potest nuntio.  

<span id="008">8</span> Non est in hominis potestate prohibere
spiritum,  
nec habet potestatem in die mortis:  
nec sinitur quiescere ingruente bello,  
neque salvabit impietas impium.\]  

<span id="009">9</span> \[Omnia hæc consideravi,  
et dedi cor meum in cunctis operibus quæ fiunt sub sole.  
Interdum dominatur homo homini in malum suum.  

<span id="010">10</span> Vidi impios sepultos,  
qui etiam cum adhuc viverent  
in loco sancto erant,  
et laudabantur in civitate  
quasi justorum operum.  
Sed et hoc vanitas est.  

<span id="011">11</span> Etenim quia non profertur cito contra malos
sententia,  
absque timore ullo  
filii hominum perpetrant mala.  

<span id="012">12</span> Attamen peccator ex eo quod centies facit
malum,  
et per patientiam sustentatur;  
ego cognovi quod erit bonum timentibus Deum,  
qui verentur faciem ejus.  

<span id="013">13</span> Non sit bonum impio,  
nec prolongentur dies ejus,  
sed quasi umbra transeant qui non timent faciem Domini.  

<span id="014">14</span> Est et alia vanitas quæ fit super terram:  
sunt justi quibus mala proveniunt  
quasi opera egerint impiorum:  
et sunt impii qui ita securi sunt  
quasi justorum facta habeant.  
Sed et hoc vanissimum judico.  

<span id="015">15</span> Laudavi igitur lætitiam;  
quod non esset homini bonum sub sole,  
nisi quod comederet, et biberet, atque gauderet,  
et hoc solum secum auferret de labore suo,  
in diebus vitæ suæ quos dedit ei Deus sub sole.  

<span id="016">16</span> Et apposui cor meum ut scirem sapientiam,  
et intelligerem distentionem quæ versatur in terra.  
Est homo qui diebus et noctibus somnum non capit oculis.  

<span id="017">17</span> Et intellexi quod omnium operum Dei  
nullam possit homo invenire rationem  
eorum quæ fiunt sub sole;  
et quanto plus laboraverit ad quærendum,  
tanto minus inveniat:  
etiam si dixerit sapiens se nosse, non poterit reperire.\]

------------------------------------------------------------------------

[Next: Ecclesiastes Chapter 9](ecc009)
