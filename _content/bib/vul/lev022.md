[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/lev022)  [KJV](../kjv/lev022)  [Sep](../sep/lev022) 
[Tan](../tan/lev022)   
  
[Leviticus Index](lev)  
  [Previous](lev021)  [Next](lev023) 

------------------------------------------------------------------------

### Vulgate (Latin): Leviticus Chapter 22

<span id="001">1</span> Locutus quoque est Dominus ad Moysen, dicens:

<span id="002">2</span> Loquere ad Aaron et ad filios ejus, ut caveant
ab his quæ consecrata sunt filiorum Israël, et non contaminent nomen
sanctificatorum mihi, quæ ipsi offerunt. Ego Dominus.

<span id="003">3</span> Dic ad eos, et ad posteros eorum: Omnis homo qui
accesserit de stirpe vestra ad ea quæ consecrata sunt, et quæ obtulerunt
filii Israël Domino, in quo est immunditia, peribit coram Domino. Ego
sum Dominus.

<span id="004">4</span> Homo de semine Aaron, qui fuerit leprosus, aut
patiens fluxum seminis, non vescetur de his quæ sanctificata sunt mihi,
donec sanetur. Qui tetigerit immundum super mortuo, et ex quo egreditur
semen quasi coitus,

<span id="005">5</span> et qui tangit reptile, et quodlibet immundum
cujus tactus est sordidus,

<span id="006">6</span> immundus erit usque ad vesperum, et non vescetur
his quæ sanctificata sunt: sed cum laverit carnem suam aqua,

<span id="007">7</span> et occubuerit sol, tunc mundatus vescetur de
sanctificatis, quia cibus illius est.

<span id="008">8</span> Morticinum et captum a bestia non comedent, nec
polluentur in eis. Ego sum Dominus.

<span id="009">9</span> Custodiant præcepta mea, ut non subjaceant
peccato, et moriantur in sanctuario, cum polluerint illud. Ego Dominus
qui sanctifico eos.

<span id="010">10</span> Omnis alienigena non comedet de sanctificatis;
inquilinus sacerdotis et mercenarius non vescentur ex eis.

<span id="011">11</span> Quem autem sacerdos emerit, et qui vernaculus
domus ejus fuerit, his comedent ex eis.

<span id="012">12</span> Si filia sacerdotis cuilibet ex populo nupta
fuerit, de his quæ sanctificata sunt, et de primitiis non vescetur.

<span id="013">13</span> Sin autem vidua, vel repudiata, et absque
liberis reversa fuerit ad domum patris sui: sicut puella consueverat,
aletur cibis patris sui. Omnis alienigena comedendi ex eis non habet
potestatem.

<span id="014">14</span> Qui comederit de sanctificatis per ignorantiam,
addet quintam partem cum eo quod comedit, et dabit sacerdoti in
sanctuarium.

<span id="015">15</span> Nec contaminabunt sanctificata filiorum Israël,
quæ offerunt Domino:

<span id="016">16</span> ne forte sustineant iniquitatem delicti sui,
cum sanctificata comederint. Ego Dominus qui sanctifico eos.  

<span id="017">17</span> Locutusque est Dominus ad Moysen, dicens:

<span id="018">18</span> Loquere ad Aaron et filios ejus, et ad omnes
filios Israël, dicesque ad eos: Homo de domo Israël, et de advenis qui
habitant apud vos, qui obtulerit oblationem suam, vel vota solvens, vel
sponte offerens, quidquid illud obtulerit in holocaustum Domini,

<span id="019">19</span> ut offeratur per vos, masculus immaculatus erit
ex bobus, et ovibus, et ex capris:

<span id="020">20</span> si maculam habuerit, non offeretis, neque erit
acceptabile.

<span id="021">21</span> Homo qui obtulerit victimam pacificorum Domino,
vel vota solvens, vel sponte offerens, tam de bobus quam de ovibus,
immaculatum offeret ut acceptabile sit: omnis macula non erit in eo.

<span id="022">22</span> Si cæcum fuerit, si fractum, si cicatricem
habens, si papulas, aut scabiem, aut impetiginem: non offeretis ea
Domino, nec adolebitis ex eis super altare Domini.

<span id="023">23</span> Bovem et ovem, aure et cauda amputatis,
voluntarie offerre potes, votum autem ex eis solvi non potest.

<span id="024">24</span> Omne animal, quod vel contritis, vel tusis, vel
sectis ablatisque testiculis est, non offeretis Domino, et in terra
vestra hoc omnino ne faciatis.

<span id="025">25</span> De manu alienigenæ non offeretis panes Deo
vestro, et quidquid aliud dare voluerit, quia corrupta, et maculata sunt
omnia: non suscipietis ea.

<span id="026">26</span> Locutusque est Dominus ad Moysen, dicens:

<span id="027">27</span> Bos, ovis et capra, cum genita fuerint, septem
diebus erunt sub ubere matris suæ: die autem octavo, et deinceps,
offerri poterunt Domino.

<span id="028">28</span> Sive illa bos, sive ovis, non immolabuntur una
die cum fœtibus suis.

<span id="029">29</span> Si immolaveritis hostiam pro gratiarum actione
Domino, ut possit esse placabilis,

<span id="030">30</span> eodem die comedetis eam: non remanebit quidquam
in mane alterius diei. Ego Dominus.

<span id="031">31</span> Custodite mandata mea, et facite ea. Ego
Dominus.

<span id="032">32</span> Ne polluatis nomen meum sanctum, ut sanctificer
in medio filiorum Israël. Ego Dominus qui sanctifico vos,

<span id="033">33</span> et eduxi de terra Ægypti, ut essem vobis in
Deum. Ego Dominus.

------------------------------------------------------------------------

[Next: Leviticus Chapter 23](lev023)
