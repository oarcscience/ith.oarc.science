<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Ezra: Ezra Chapter 7</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/ezr007">Polyglot</A>&nbsp;
<A HREF="../kjv/ezr007">KJV</A>&nbsp;
<A HREF="../tan/ezr007">Tan</A>&nbsp;

<BR>
<BR><A HREF="ezr">Ezra Index</A><BR>
&nbsp;
<A HREF="ezr006">Previous</A>&nbsp;
<A HREF="ezr008">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Ezra Chapter 7</H3><P><a name="001">1</A>&nbsp;Post h&#230;c autem verba in regno Artaxerxis regis Persarum, Esdras filius Sarai&#230;, filii Azari&#230;, filii Helci&#230;,</P>
<P><a name="002">2</A>&nbsp;filii Sellum, filii Sadoc, filii Achitob,</P>
<P><a name="003">3</A>&nbsp;filii Amari&#230;, filii Azari&#230;, filii Maraioth,</P>
<P><a name="004">4</A>&nbsp;filii Zarahi&#230;, filii Ozi, filii Bocci,</P>
<P><a name="005">5</A>&nbsp;filii Abisue, filii Phinees, filii Eleazar, filii Aaron sacerdotis ab initio.</P>
<P><a name="006">6</A>&nbsp;Ipse Esdras ascendit de Babylone, et ipse scriba velox in lege Moysi, quam Dominus Deus dedit Isra&#235;l: et dedit ei rex secundum manum Domini Dei ejus super eum, omnem petitionem ejus.</P>
<P><a name="007">7</A>&nbsp;Et ascenderunt de filiis Isra&#235;l, et de filiis sacerdotum, et de filiis Levitarum, et de cantoribus, et de janitoribus, et de Nathin&#230;is, in Jerusalem, anno septimo Artaxerxis regis.</P>
<P><a name="008">8</A>&nbsp;Et venerunt in Jerusalem mense quinto, ipse est annus septimus regis.</P>
<P><a name="009">9</A>&nbsp;Quia in primo die mensis primi c&#156;pit ascendere de Babylone, et in primo die mensis quinti venit in Jerusalem, juxta manum Dei sui bonam super se.</P>
<P><a name="010">10</A>&nbsp;Esdras enim paravit cor suum, ut investigaret legem Domini, et faceret et doceret in Isra&#235;l pr&#230;ceptum et judicium.<BR>
</P>
<P><a name="011">11</A>&nbsp;Hoc est autem exemplar epistol&#230; edicti, quod dedit rex Artaxerxes Esdr&#230; sacerdoti, scrib&#230; erudito in sermonibus et pr&#230;ceptis Domini, et c&#230;remoniis ejus in Isra&#235;l.</P>
<P><a name="012">12</A>&nbsp;Artaxerxes rex regum Esdr&#230; sacerdoti scrib&#230; legis Dei c&#230;li doctissimo, salutem.</P>
<P><a name="013">13</A>&nbsp;A me decretum est, ut cuicumque placuerit in regno meo de populo Isra&#235;l, et de sacerdotibus ejus, et de Levitis, ire in Jerusalem, tecum vadat.</P>
<P><a name="014">14</A>&nbsp;A facie enim regis, et septem consiliatorum ejus, missus es, ut visites Jud&#230;am et Jerusalem in lege Dei tui, qu&#230; est in manu tua:</P>
<P><a name="015">15</A>&nbsp;et ut feras argentum et aurum quod rex, et consiliatores ejus, sponte obtulerunt Deo Isra&#235;l, cujus in Jerusalem tabernaculum est.</P>
<P><a name="016">16</A>&nbsp;Et omne argentum et aurum quodcumque inveneris in universa provincia Babylonis, et populus offerre voluerit, et de sacerdotibus qu&#230; sponte obtulerint domui Dei sui, qu&#230; est in Jerusalem,</P>
<P><a name="017">17</A>&nbsp;libere accipe, et studiose eme de hac pecunia vitulos, arietes, agnos, et sacrificia, et libamina eorum, et offer ea super altare templi Dei vestri, quod est in Jerusalem.</P>
<P><a name="018">18</A>&nbsp;Sed et si quid tibi et fratribus tuis placuerit de reliquo argento et auro ut faciatis, juxta voluntatem Dei vestri facite.</P>
<P><a name="019">19</A>&nbsp;Vasa quoque, qu&#230; dantur tibi in ministerium domus Dei tui, trade in conspectu Dei in Jerusalem.</P>
<P><a name="020">20</A>&nbsp;Sed et cetera, quibus opus fuerit in domum Dei tui, quantumcumque necesse est ut expendas, dabitur de thesauro, et de fisco regis,</P>
<P><a name="021">21</A>&nbsp;et a me. Ego Artaxerxes rex, statui atque decrevi omnibus custodibus arc&#230; public&#230;, qui sunt trans flumen, ut quodcumque petierit a vobis Esdras sacerdos, scriba legis Dei c&#230;li, absque mora detis,</P>
<P><a name="022">22</A>&nbsp;usque ad argenti talenta centum, et usque ad frumenti coros centum, et usque ad vini batos centum, et usque ad batos olei centum, sal vero absque mensura.</P>
<P><a name="023">23</A>&nbsp;Omne quod ad ritum Dei c&#230;li pertinet, tribuatur diligenter in domo Dei c&#230;li: ne forte irascatur contra regnum regis, et filiorum ejus.</P>
<P><a name="024">24</A>&nbsp;Vobis quoque notum facimus de universis sacerdotibus, et Levitis, et cantoribus, et janitoribus, Nathin&#230;is, et ministris domus Dei hujus, ut vectigal, et tributum, et annonas non habeatis potestatem imponendi super eos.</P>
<P><a name="025">25</A>&nbsp;Tu autem Esdra, secundum sapientiam Dei tui, qu&#230; est in manu tua, constitue judices et pr&#230;sides, ut judicent omni populo qui est trans flumen, his videlicet qui noverunt legem Dei tui: sed et imperitos docete libere.</P>
<P><a name="026">26</A>&nbsp;Et omnis qui non fecerit legem Dei tui, et legem regis, diligenter, judicium erit de eo sive in mortem, sive in exilium, sive in condemnationem substanti&#230; ejus, vel certe in carcerem.<BR>
</P>
<P><a name="027">27</A>&nbsp;Benedictus Dominus Deus patrum nostrorum, qui dedit hoc in corde regis ut glorificaret domum Domini qu&#230; est in Jerusalem,</P>
<P><a name="028">28</A>&nbsp;et in me inclinavit misericordiam suam coram rege et consiliatoribus ejus, et universis principibus regis potentibus: et ego confortatus manu Domini Dei mei, qu&#230; erat in me, congregavi de Isra&#235;l principes qui ascenderent mecum.</P>
<P><HR>
<CENTER>
<A HREF="ezr008">Next: Ezra Chapter 8</A></CENTER>
</BODY>
</HTML>
