[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job008)  [KJV](../kjv/job008)  [Sep](../sep/job008) 
[Tan](../tan/job008)   
  
[Job Index](job)  
  [Previous](job007)  [Next](job009) 

------------------------------------------------------------------------

### Vulgate (Latin): Job Chapter 8

<span id="001">1</span> Respondens autem Baldad Suhites, dixit:

<span id="002">2</span> \[Usquequo loqueris talia,  
et spiritus multiplex sermones oris tui?  

<span id="003">3</span> Numquid Deus supplantat judicium?  
aut Omnipotens subvertit quod justum est?  

<span id="004">4</span> Etiam si filii tui peccaverunt ei,  
et dimisit eos in manu iniquitatis suæ:  

<span id="005">5</span> tu tamen si diluculo consurrexeris ad Deum,  
et Omnipotentem fueris deprecatus;  

<span id="006">6</span> si mundus et rectus incesseris:  
statim evigilabit ad te,  
et pacatum reddet habitaculum justitiæ tuæ,  

<span id="007">7</span> in tantum ut si priora tua fuerint parva,  
et novissima tua multiplicentur nimis.  

<span id="008">8</span> Interroga enim generationem pristinam,  
et diligenter investiga patrum memoriam  

<span id="009">9</span> (hesterni quippe sumus, et ignoramus,  
quoniam sicut umbra dies nostri sunt super terram),  

<span id="010">10</span> et ipsi docebunt te, loquentur tibi,  
et de corde suo proferent eloquia.  

<span id="011">11</span> Numquid vivere potest scirpus absque humore?  
aut crescere carectum sine aqua?  

<span id="012">12</span> Cum adhuc sit in flore, nec carpatur manu,  
ante omnes herbas arescit.  

<span id="013">13</span> Sic viæ omnium qui obliviscuntur Deum,  
et spes hypocritæ peribit.  

<span id="014">14</span> Non ei placebit vecordia sua,  
et sicut tela aranearum fiducia ejus.  

<span id="015">15</span> Innitetur super domum suam, et non stabit;  
fulciet eam, et non consurget.  

<span id="016">16</span> Humectus videtur antequam veniat sol,  
et in ortu suo germen ejus egredietur.  

<span id="017">17</span> Super acervum petrarum radices ejus
densabuntur,  
et inter lapides commorabitur.  

<span id="018">18</span> Si absorbuerit eum de loco suo,  
negabit eum, et dicet: Non novi te.  

<span id="019">19</span> Hæc est enim lætitia viæ ejus,  
ut rursum de terra alii germinentur.  

<span id="020">20</span> Deus non projiciet simplicem,  
nec porriget manum malignis,  

<span id="021">21</span> donec impleatur risu os tuum,  
et labia tua jubilo.  

<span id="022">22</span> Qui oderunt te induentur confusione,  
et tabernaculum impiorum non subsistet.\]

------------------------------------------------------------------------

[Next: Job Chapter 9](job009)
