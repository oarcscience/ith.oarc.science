<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Jeremiah: Jeremiah Chapter 15</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jer015">Polyglot</A>&nbsp;
<A HREF="../kjv/jer015">KJV</A>&nbsp;
<A HREF="../sep/jer015">Sep</A>&nbsp;
<A HREF="../tan/jer015">Tan</A>&nbsp;

<BR>
<BR><A HREF="jer">Jeremiah Index</A><BR>
&nbsp;
<A HREF="jer014">Previous</A>&nbsp;
<A HREF="jer016">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Jeremiah Chapter 15</H3><P><a name="001">1</A>&nbsp;Et dixit Dominus ad me: [Si steterit Moyses et Samuel coram me,<BR> non est anima mea ad populum istum:<BR> ejice illos a facie mea, et egrediantur.<BR></P>
<P><a name="002">2</A>&nbsp;Quod si dixerint ad te: Quo egrediemur?<BR> dices ad eos: H&#230;c dicit Dominus:<BR> Qui ad mortem, ad mortem,<BR> et qui ad gladium, ad gladium,<BR> et qui ad famem, ad famem,<BR> et qui ad captivitatem, ad captivitatem.<BR></P>
<P><a name="003">3</A>&nbsp;Et visitabo super eos quatuor species, dicit Dominus:<BR> gladium ad occisionem,<BR> et canes ad lacerandum,<BR> et volatilia c&#230;li et bestias terr&#230;<BR> ad devorandum et dissipandum.<BR></P>
<P><a name="004">4</A>&nbsp;Et dabo eos in fervorem universis regnis terr&#230;,<BR> propter Manassen filium Ezechi&#230; regis Juda,<BR> super omnibus qu&#230; fecit in Jerusalem.<BR></P>
<P><a name="005">5</A>&nbsp;Quis enim miserebitur tui, Jerusalem,<BR> aut quis contristabitur pro te?<BR> aut quis ibit ad rogandum pro pace tua?<BR></P>
<P><a name="006">6</A>&nbsp;Tu reliquisti me, dicit Dominus;<BR> retrorsum abiisti:<BR> et extendam manum meam super te, et interficiam te:<BR> laboravi rogans.<BR></P>
<P><a name="007">7</A>&nbsp;Et dispergam eos ventilabro in portis terr&#230;:<BR> interfeci et disperdidi populum meum,<BR> et tamen a viis suis non sunt reversi.<BR></P>
<P><a name="008">8</A>&nbsp;Multiplicat&#230; sunt mihi vidu&#230; ejus super arenam maris:<BR> induxi eis super matrem adolescentis vastatorem meridie:<BR> misi super civitates repente terrorem.<BR></P>
<P><a name="009">9</A>&nbsp;Infirmata est qu&#230; peperit septem;<BR> defecit anima ejus:<BR> occidit ei sol cum adhuc esset dies:<BR> confusa est, et erubuit:<BR> et residuos ejus in gladium dabo<BR> in conspectu inimicorum eorum, ait Dominus.]<BR>
</P>
<P><a name="010">10</A>&nbsp;[V&#230; mihi, mater mea! quare genuisti me,<BR> virum rix&#230;, virum discordi&#230; in universa terra?<BR> Non f&#156;neravi, nec f&#156;neravit mihi quisquam:<BR> omnes maledicunt mihi.<BR></P>
<P><a name="011">11</A>&nbsp;Dicit Dominus: Si non reliqui&#230; tu&#230; in bonum,<BR> si non occurri tibi in tempore afflictionis,<BR> et in tempore tribulationis adversus inimicum.<BR></P>
<P><a name="012">12</A>&nbsp;Numquid f&#156;derabitur ferrum ferro ab aquilone, et &#230;s?<BR></P>
<P><a name="013">13</A>&nbsp;Divitias tuas et thesauros tuos in direptionem dabo gratis,<BR> in omnibus peccatis tuis, et in omnibus terminis tuis.<BR></P>
<P><a name="014">14</A>&nbsp;Et adducam inimicos tuos de terra quam nescis,<BR> quia ignis succensus est in furore meo:<BR> super vos ardebit.<BR></P>
<P><a name="015">15</A>&nbsp;Tu scis, Domine: recordare mei, et visita me,<BR> et tuere me ab his qui persequuntur me.<BR> Noli in patientia tua suscipere me:<BR> scito quoniam sustinui propter te opprobrium.<BR></P>
<P><a name="016">16</A>&nbsp;Inventi sunt sermones tui, et comedi eos:<BR> et factum est mihi verbum tuum in gaudium<BR> et in l&#230;titiam cordis mei,<BR> quoniam invocatum est nomen tuum super me,<BR> Domine Deus exercituum.<BR></P>
<P><a name="017">17</A>&nbsp;Non sedi in concilio ludentium,<BR> et gloriatus sum a facie manus tu&#230;:<BR> solus sedebam, quoniam comminatione replesti me.<BR></P>
<P><a name="018">18</A>&nbsp;Quare factus est dolor meus perpetuus,<BR> et plaga mea desperabilis renuit curari?<BR> facta est mihi quasi mendacium aquarum infidelium.<BR></P>
<P><a name="019">19</A>&nbsp;Propter hoc h&#230;c dicit Dominus:<BR> Si converteris, convertam te,<BR> et ante faciem meam stabis:<BR> et si separaveris pretiosum a vili,<BR> quasi os meum eris:<BR> convertentur ipsi ad te,<BR> et tu non converteris ad eos.<BR></P>
<P><a name="020">20</A>&nbsp;Et dabo te populo huic in murum &#230;reum fortem:<BR> et bellabunt adversum te, et non pr&#230;valebunt,<BR> quia ego tecum sum ut salvem te, et eruam te, dicit Dominus:<BR></P>
<P><a name="021">21</A>&nbsp;et liberabo te de manu pessimorum,<BR> et redimam te de manu fortium.]</P>
<P><HR>
<CENTER>
<A HREF="jer016">Next: Jeremiah Chapter 16</A></CENTER>
</BODY>
</HTML>
