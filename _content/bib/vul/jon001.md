[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jon001)  [KJV](../kjv/jon001)  [Sep](../sep/jon001) 
[Tan](../tan/jon001)   
  
[Jonah Index](jon)  
  [Previous](oba001)  [Next](jon002) 

------------------------------------------------------------------------

### Vulgate (Latin): Jonah Chapter 1

<span id="001">1</span> Et factum est verbum Domini ad Jonam, filium
Amathi, dicens:

<span id="002">2</span> Surge, et vade in Niniven, civitatem grandem, et
prædica in ea, quia ascendit malitia ejus coram me.

<span id="003">3</span> Et surrexit Jonas, ut fugeret in Tharsis a facie
Domini, et descendit in Joppen: et invenit navem euntem in Tharsis, et
dedit naulum ejus, et descendit in eam ut iret cum eis in Tharsis a
facie Domini.

<span id="004">4</span> Dominus autem misit ventum magnum in mare: et
facta est tempestas magna in mari, et navis periclitabatur conteri.

<span id="005">5</span> Et timuerunt nautæ, et clamaverunt viri ad deum
suum, et miserunt vasa quæ erant in navi, in mare, ut alleviaretur ab
eis; et Jonas descendit ad interiora navis, et dormiebat sopore gravi.

<span id="006">6</span> Et accessit ad eum gubernator, et dixit ei: Quid
tu sopore deprimeris? surge, invoca Deum tuum, si forte recogitet Deus
de nobis, et non pereamus.

<span id="007">7</span> Et dixit vir ad collegam suum: Venite et
mittamus sortes, et sciamus quare hoc malum sit nobis. Et miserunt
sortes, et cecidit sors super Jonam.

<span id="008">8</span> Et dixerunt ad eum: Indica nobis cujus causa
malum istud sit nobis: quod est opus tuum? quæ terra tua, et quo vadis?
vel ex quo populo es tu?

<span id="009">9</span> Et dixit ad eos: Hebræus ego sum, et Dominum
Deum cæli ego timeo, qui fecit mare et aridam.

<span id="010">10</span> Et timuerunt viri timore magno, et dixerunt ad
eum: Quid hoc fecisti? cognoverunt enim viri quod a facie Domini
fugeret, quia indicaverat eis.

<span id="011">11</span> Et dixerunt ad eum: Quid faciemus tibi, et
cessabit mare a nobis? quia mare ibat, et intumescebat.

<span id="012">12</span> Et dixit ad eos: Tollite me, et mittite in
mare, et cessabit mare a vobis: scio enim ego quoniam propter me
tempestas hæc grandis venit super vos.

<span id="013">13</span> Et remigabant viri ut reverterentur ad aridam,
et non valebant, quia mare ibat, et intumescebat super eos.

<span id="014">14</span> Et clamaverunt ad Dominum, et dixerunt:
Quæsumus, Domine, ne pereamus in anima viri istius, et ne des super nos
sanguinem innocentem: quia tu, Domine, sicut voluisti, fecisti.

<span id="015">15</span> Et tulerunt Jonam, et miserunt in mare: et
stetit mare a fervore suo.

<span id="016">16</span> Et timuerunt viri timore magno Dominum: et
immolaverunt hostias Domino, et voverunt vota.

------------------------------------------------------------------------

[Next: Jonah Chapter 2](jon002)
