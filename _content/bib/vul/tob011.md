[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/tob011)  [Apo](../apo/tob011) 
[Sep:ToA](../sep/toa011)  [Sep:ToS](../sep/tos011)   
  
[Tobias Index](tob)  
  [Previous](tob010)  [Next](tob012) 

------------------------------------------------------------------------

### Vulgate (Latin): Tobias Chapter 11

<span id="001">1</span> Cumque reverterentur, pervenerunt ad Charan, quæ
est in medio itinere contra Niniven, undecimo die.

<span id="002">2</span> Dixitque angelus: Tobia frater, scis quemadmodum
reliquisti patrem tuum.

<span id="003">3</span> Si placet itaque tibi, præcedamus, et lento
gradu sequantur iter nostrum familiæ, simul cum conjuge tua, et cum
animalibus.

<span id="004">4</span> Cumque hoc placuisset ut irent, dixit Raphaël ad
Tobiam: Tolle tecum ex felle piscis: erit enim necessarium. Tulit itaque
Tobias ex felle illo, et abierunt.

<span id="005">5</span> Anna autem sedebat secus viam quotidie in
supercilio montis, unde respicere poterat de longinquo.

<span id="006">6</span> Et dum ex eodem loco specularetur adventum ejus,
vidit a longe, et illico agnovit venientem filium suum: currensque
nuntiavit viro suo, dicens: Ecce venit filius tuus.

<span id="007">7</span> Dixitque Raphaël ad Tobiam: At ubi introieris
domum tuam, statim adora Dominum Deum tuum: et gratias agens ei, accede
ad patrem tuum, et osculare eum.

<span id="008">8</span> Statimque lini super oculos ejus ex felle isto
piscis, quod portas tecum: scias enim quoniam mox aperientur oculi ejus,
et videbit pater tuus lumen cæli, et in aspectu tuo gaudebit.

<span id="009">9</span> Tunc præcucurrit canis, qui simul fuerat in via:
et quasi nuntius adveniens, blandimento suæ caudæ gaudebat.

<span id="010">10</span> Et consurgens cæcus pater ejus, cœpit offendens
pedibus currere: et data manu puero, occurrit obviam filio suo.

<span id="011">11</span> Et suscipiens osculatus est eum cum uxore sua,
et cœperunt ambo flere præ gaudio.

<span id="012">12</span> Cumque adorassent Deum, et gratias egissent,
consederunt.  

<span id="013">13</span> Tunc sumens Tobias de felle piscis, linivit
oculos patris sui.

<span id="014">14</span> Et sustinuit quasi dimidiam fere horam: et
cœpit albugo ex oculis ejus, quasi membrana ovi, egredi.

<span id="015">15</span> Quam apprehendens Tobias, traxit ab oculis
ejus: statimque visum recepit.

<span id="016">16</span> Et glorificabant Deum, ipse videlicet et uxor
ejus, et omnes qui sciebant eum.

<span id="017">17</span> Dicebatque Tobias: Benedico te, Domine Deus
Israël, quia tu castigasti me, et tu salvasti me: et ecce ego video
Tobiam filium meum.

<span id="018">18</span> Ingressa est etiam post septem dies Sara uxor
filii ejus et omnis familia sana, et pecora, et cameli, et pecunia multa
uxoris; sed et illa pecunia, quam receperat a Gabelo.

<span id="019">19</span> Et narravit parentibus suis omnia beneficia
Dei, quæ fecisset circa eum per hominem qui eum duxerat.

<span id="020">20</span> Veneruntque Achior et Nabath consobrini Tobiæ
gaudentes ad Tobiam, et congratulantes ei de omnibus bonis quæ circa
illum ostenderat Deus.

<span id="021">21</span> Et per septem dies epulantes, omnes cum gaudio
magno gavisi sunt.

------------------------------------------------------------------------

[Next: Tobias Chapter 12](tob012)
