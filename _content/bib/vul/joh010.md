[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/joh010)  [GNT](../gnt/joh010) 
[KJV](../kjv/joh010)   
  
[John Index](joh)  
  [Previous](joh009)  [Next](joh011) 

------------------------------------------------------------------------

### Vulgate (Latin): John Chapter 10

<span id="001">1</span> Amen, amen dico vobis: qui non intrat per ostium
in ovile ovium, sed ascendit aliunde, ille fur est et latro.

<span id="002">2</span> Qui autem intrat per ostium, pastor est ovium.

<span id="003">3</span> Huic ostiarius aperit, et oves vocem ejus
audiunt, et proprias ovas vocat nominatim, et educit eas.

<span id="004">4</span> Et cum proprias oves emiserit, ante eas vadit:
et oves illum sequuntur, quia sciunt vocem ejus.

<span id="005">5</span> Alienum autem non sequuntur, sed fugiunt ab eo:
quia non noverunt vocem alienorum.

<span id="006">6</span> Hoc proverbium dixit eis Jesus: illi autem non
cognoverunt quid loqueretur eis.

<span id="007">7</span> Dixit ergo eis iterum Jesus: Amen, amen dico
vobis, quia ego sum ostium ovium.

<span id="008">8</span> Omnes quotquot venerunt, fures sunt, et
latrones, et non audierunt eos oves.

<span id="009">9</span> Ego sum ostium. Per me si quis introierit,
salvabitur: et ingredietur, et egredietur, et pascua inveniet.

<span id="010">10</span> Fur non venit nisi ut furetur, et mactet, et
perdat. Ego veni ut vitam habeant, et abundantius habeant.

<span id="011">11</span> Ego sum pastor bonus. Bonus pastor animam suam
dat pro ovibus suis.

<span id="012">12</span> Mercenarius autem, et qui non est pastor, cujus
non sunt oves propriæ, videt lupum venientem, et dimittit oves, et
fugit: et lupus rapit, et dispergit oves;

<span id="013">13</span> mercenarius autem fugit, quia mercenarius est,
et non pertinet ad eum de ovibus.

<span id="014">14</span> Ego sum pastor bonus: et cognosco meas, et
cognoscunt me meæ.

<span id="015">15</span> Sicut novit me Pater, et ego agnosco Patrem: et
animam meam pono pro ovibus meis.

<span id="016">16</span> Et alias oves habeo, quæ non sunt ex hoc ovili:
et illas oportet me adducere, et vocem meam audient, et fiet unum ovile
et unus pastor.

<span id="017">17</span> Propterea me diligit Pater: quia ego pono
animam meam, ut iterum sumam eam.

<span id="018">18</span> Nemo tollit eam a me: sed ego pono eam a
meipso, et potestatem habeo ponendi eam, et potestatem habeo iterum
sumendi eam. Hoc mandatum accepi a Patre meo.  

<span id="019">19</span> Dissensio iterum facta est inter Judæos propter
sermones hos.

<span id="020">20</span> Dicebant autem multi ex ipsis: Dæmonium habet,
et insanit: quid eum auditis?

<span id="021">21</span> Alii dicebant: Hæc verba non sunt dæmonium
habentis: numquid dæmonium potest cæcorum oculos aperire?  

<span id="022">22</span> Facta sunt autem Encænia in Jerosolymis, et
hiems erat.

<span id="023">23</span> Et ambulabat Jesus in templo, in porticu
Salomonis.

<span id="024">24</span> Circumdederunt ergo eum Judæi, et dicebant ei:
Quousque animam nostram tollis? si tu es Christus, dic nobis palam.

<span id="025">25</span> Respondit eis Jesus: Loquor vobis, et non
creditis: opera quæ ego facio in nomine Patris mei, hæc testimonium
perhibent de me:

<span id="026">26</span> sed vos non creditis, quia non estis ex ovibus
meis.

<span id="027">27</span> Oves meæ vocem meam audiunt, et ego cognosco
eas, et sequuntur me:

<span id="028">28</span> et ego vitam æternam do eis, et non peribunt in
æternum, et non rapiet eas quisquam de manu mea.

<span id="029">29</span> Pater meus quod dedit mihi, majus omnibus est:
et nemo potest rapere de manu Patris mei.

<span id="030">30</span> Ego et Pater unum sumus.  

<span id="031">31</span> Sustulerunt ergo lapides Judæi, ut lapidarent
eum.

<span id="032">32</span> Respondit eis Jesus: Multa bona opera ostendi
vobis ex Patre meo: propter quod eorum opus me lapidatis?

<span id="033">33</span> Responderunt ei Judæi: De bono opere non
lapidamus te, sed de blasphemia; et quia tu homo cum sis, facis teipsum
Deum.

<span id="034">34</span> Respondit eis Jesus: Nonne scriptum est in lege
vestra, Quia ego dixi: Dii estis?

<span id="035">35</span> Si illos dixit deos, ad quos sermo Dei factus
est, et non potest solvi Scriptura:

<span id="036">36</span> quem Pater sanctificavit, et misit in mundum
vos dicitis: Quia blasphemas, quia dixi: Filius Dei sum?

<span id="037">37</span> Si non facio opera Patris mei, nolite credere
mihi.

<span id="038">38</span> Si autem facio: etsi mihi non vultis credere,
operibus credite, ut cognoscatis, et credatis quia Pater in me est, et
ego in Patre.

<span id="039">39</span> Quærebant ergo eum apprehendere: et exivit de
manibus eorum.

<span id="040">40</span> Et abiit iterum trans Jordanem, in eum locum
ubi erat Joannes baptizans primum, et mansit illic;

<span id="041">41</span> et multi venerunt ad eum, et dicebant: Quia
Joannes quidem signum fecit nullum.

<span id="042">42</span> Omnia autem quæcumque dixit Joannes de hoc,
vera erant. Et multi crediderunt in eum.

------------------------------------------------------------------------

[Next: John Chapter 11](joh011)
