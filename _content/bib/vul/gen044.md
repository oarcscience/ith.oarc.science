[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen044)  [KJV](../kjv/gen044)  [Sep](../sep/gen044) 
[Tan](../tan/gen044)   
  
[Genesis Index](gen)  
  [Previous](gen043)  [Next](gen045) 

------------------------------------------------------------------------

### Vulgate (Latin): Genesis Chapter 44

<span id="001">1</span> Præcepit autem Joseph dispensatori domus suæ,
dicens: Imple saccos eorum frumento, quantum possunt capere: et pone
pecuniam singulorum in summitate sacci.

<span id="002">2</span> Scyphum autem meum argenteum, et pretium quod
dedit tritici, pone in ore sacci junioris. Factumque est ita.

<span id="003">3</span> Et orto mane, dimissi sunt cum asinis suis.

<span id="004">4</span> Jamque urbem exierant, et processerant paululum:
tunc Joseph accersito dispensatore domus, Surge, inquit, et persequere
viros: et apprehensis dicito: Quare reddidistis malum pro bono?

<span id="005">5</span> scyphus, quem furati estis, ipse est in quo
bibit dominus meus, et in quo augurari solet: pessimam rem fecistis.

<span id="006">6</span> Fecit ille ut jusserat: et apprehensis per
ordinem locutus est.

<span id="007">7</span> Qui responderunt: Quare sic loquitur dominus
noster, ut servi tui tantum flagitii commiserint?

<span id="008">8</span> pecuniam, quam invenimus in summitate saccorum,
reportavimus ad te de terra Chanaan: et quomodo consequens est ut furati
simus de domo domini tui aurum vel argentum?

<span id="009">9</span> apud quemcumque fuerit inventum servorum tuorum
quod quæris, moriatur, et nos erimus servi domini nostri.

<span id="010">10</span> Qui dixit eis: Fiat juxta vestram sententiam:
apud quemcumque fuerit inventus, ipse sit servus meus, vos autem eritis
innoxii.

<span id="011">11</span> Itaque festinato deponentes in terram saccos,
aperuerunt singuli.

<span id="012">12</span> Quos scrutatus, incipiens a majore usque ad
minimum, invenit scyphum in sacco Benjamin.

<span id="013">13</span> At illi, scissis vestibus, oneratisque rursum
asinis, reversi sunt in oppidum.

<span id="014">14</span> Primusque Judas cum fratribus ingressus est ad
Joseph (necdum enim de loco abierat) omnesque ante eum pariter in terram
corruerunt.

<span id="015">15</span> Quibus ille ait: Cur sic agere voluistis? an
ignoratis quod non sit similis mei in augurandi scientia?

<span id="016">16</span> Cui Judas: Quid respondebimus, inquit, domino
meo? vel quid loquemur, aut juste poterimus obtendere? Deus invenit
iniquitatem servorum tuorum: en omnes servi sumus domini mei, et nos, et
apud quem inventus est scyphus.

<span id="017">17</span> Respondit Joseph: Absit a me ut sic agam: qui
furatus est scyphum, ipse sit servus meus: vos autem abite liberi ad
patrem vestrum.

<span id="018">18</span> Accedens autem propius Judas, confidenter ait:
Oro, domini mi, loquatur servus tuus verbum in auribus tuis, et ne
irascaris famulo tuo: tu es enim post Pharaonem

<span id="019">19</span> dominus meus. Interrogasti prius servos tuos:
Habetis patrem aut fratrem?

<span id="020">20</span> et nos respondimus tibi domino meo: Est nobis
pater senex, et puer parvulus, qui in senectute illius natus est: cujus
uterinus frater mortuus est: et ipsum solum habet mater sua, pater vero
tenere diliget eum.

<span id="021">21</span> Dixistique servis tuis: Adducite eum ad me, et
ponam oculos meos super illum.

<span id="022">22</span> Suggessimus domino meo: Non potest puer
relinquere patrem suum: si enim illum dimiserit, morietur.

<span id="023">23</span> Et dixisti servis tuis: Nisi venerit frater
vester minimus vobiscum, non videbitis amplius faciem meam.

<span id="024">24</span> Cum ergo ascendissemus ad famulum tuum patrem
nostrum, narravimus ei omnia quæ locutus est dominus meus.

<span id="025">25</span> Et dixit pater noster: Revertimini, et emite
nobis parum tritici.

<span id="026">26</span> Cui diximus: Ire non possumus: si frater noster
minimus descenderit nobiscum, proficiscemur simul: alioquin illo
absente, non audemus videre faciem viri.

<span id="027">27</span> Ad quæ ille respondit: Vos scitis quod duos
genuerit mihi uxor mea.

<span id="028">28</span> Egressus est unus, et dixistis: Bestia
devoravit eum: et hucusque non comparet.

<span id="029">29</span> Si tuleritis et istum, et aliquid ei in via
contigerit, deducetis canos meos cum mœrore ad inferos.

<span id="030">30</span> Igitur si intravero ad servum tuum patrem
nostrum, et puer defuerit (cum anima illius ex hujus anima pendeat),

<span id="031">31</span> videritque eum non esse nobiscum, morietur, et
deducent famuli tui canos ejus cum dolore ad inferos.

<span id="032">32</span> Ego proprie servus tuus sim qui in meam hunc
recepi fidem, et spopondi dicens: Nisi reduxero eum, peccati reus ero in
patrem meum omni tempore.

<span id="033">33</span> Manebo itaque servus tuus pro puero in
ministerio domini mei, et puer ascendat cum fratribus suis.

<span id="034">34</span> Non enim possum redire ad patrem meum, absente
puero: ne calamitatis, quæ oppressura est patrem meum, testis assistam.

------------------------------------------------------------------------

[Next: Genesis Chapter 45](gen045)
