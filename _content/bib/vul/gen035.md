[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen035)  [KJV](../kjv/gen035)  [Sep](../sep/gen035) 
[Tan](../tan/gen035)   
  
[Genesis Index](gen)  
  [Previous](gen034)  [Next](gen036) 

------------------------------------------------------------------------

### Vulgate (Latin): Genesis Chapter 35

<span id="001">1</span> Interea locutus est Deus ad Jacob: Surge, et
ascende Bethel, et habita ibi, facque altare Deo qui apparuit tibi
quando fugiebas Esau fratrem tuum.

<span id="002">2</span> Jacob vero convocata omni domo sua, ait:
Abjicite deos alienos qui in medio vestri sunt, et mundamini, ac mutate
vestimenta vestra.

<span id="003">3</span> Surgite, et ascendamus in Bethel, ut faciamus
ibi altare Deo: qui exaudivit me in die tribulationis meæ, et socius
fuit itineris mei.

<span id="004">4</span> Dederunt ergo ei omnes deos alienos quos
habebant, et inaures quæ erant in auribus eorum: at ille infodit ea
subter terebinthum, quæ est post urbem Sichem.

<span id="005">5</span> Cumque profecti essent, terror Dei invasit omnes
per circuitum civitates, et non sunt ausi persequi recedentes.

<span id="006">6</span> Venit igitur Jacob Luzam, quæ est in terra
Chanaan, cognomento Bethel: ipse et omnis populus cum eo.

<span id="007">7</span> Ædificavitque ibi altare, et appellavit nomen
loci illius, Domus Dei: ibi enim apparuit ei Deus cum fugeret fratrem
suum.

<span id="008">8</span> Eodem tempore mortua est Debora nutrix Rebeccæ,
et sepulta est ad radices Bethel subter quercum: vocatumque est nomen
loci illius, Quercus fletus.

<span id="009">9</span> Apparuit autem iterum Deus Jacob postquam
reversus est de Mespotamia Syriæ, benedixitque ei

<span id="010">10</span> dicens: Non vocaberis ultra Jacob, sed Israël
erit nomen tuum. Et appellavit eum Israël,

<span id="011">11</span> dixitque ei: Ego Deus omnipotens: cresce, et
multiplicare: gentes et populi nationum ex te erunt, reges de lumbis
tuis egredientur,

<span id="012">12</span> terramque quam dedi Abraham et Isaac, dabo tibi
et semini tuo post te.

<span id="013">13</span> Et recessit ab eo.

<span id="014">14</span> Ille vero erexit titulum lapideum in loco quo
locutus fuerat ei Deus: libans super eum libamina, et effundens oleum:

<span id="015">15</span> vocansque nomen loci illius Bethel.  

<span id="016">16</span> Egressus autem inde, venit verno tempore ad
terram quæ ducit Ephratam: in qua cum parturiret Rachel,

<span id="017">17</span> ob difficultatem partus periclitari cœpit.
Dixitque ei obstetrix: Noli timere, quia et hunc habebis filium.

<span id="018">18</span> Egrediente autem anima præ dolore, et imminente
jam morte, vocavit nomen filii sui Benomi, id est, Filius doloris mei:
pater vero appellavit eum Benjamin, id est, Filius dextræ.

<span id="019">19</span> Mortua est ergo Rachel, et sepulta est in via
quæ ducit Ephratam, hæc est Bethlehem.

<span id="020">20</span> Erexitque Jacob titulum super sepulchrum ejus:
hic est titulus monumenti Rachel, usque in præsentem diem.

<span id="021">21</span> Egressus inde, fixit tabernaculum trans Turrem
gregis.

<span id="022">22</span> Cumque habitaret in illa regione, abiit Ruben,
et dormivit cum Bala concubina patris sui: quod illum minime latuit.
Erant autem filii Jacob duodecim.

<span id="023">23</span> Filii Liæ: primogenitus Ruben, et Simeon, et
Levi, et Judas, et Issachar, et Zabulon.

<span id="024">24</span> Filii Rachel: Joseph et Benjamin.

<span id="025">25</span> Filii Balæ ancillæ Rachelis: Dan et Nephthali.

<span id="026">26</span> Filii Zelphæ ancillæ Liæ: Gad et Aser: hi sunt
filii Jacob, qui nati sunt ei in Mesopotamia Syriæ.  

<span id="027">27</span> Venit etiam ad Isaac patrem suum in Mambre,
civitatem Arbee, hæc est Hebron, in qua peregrinatus est Abraham et
Isaac.

<span id="028">28</span> Et completi sunt dies Isaac centum octoginta
annorum.

<span id="029">29</span> Consumptusque ætate mortuus est: et appositus
est populo suo senex et plenus dierum: et sepelierunt eum Esau et Jacob
filii sui.

------------------------------------------------------------------------

[Next: Genesis Chapter 36](gen036)
