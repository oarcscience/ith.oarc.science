[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/joh014)  [GNT](../gnt/joh014) 
[KJV](../kjv/joh014)   
  
[John Index](joh)  
  [Previous](joh013)  [Next](joh015) 

------------------------------------------------------------------------

### Vulgate (Latin): John Chapter 14

<span id="001">1</span> Non turbetur cor vestrum. Creditis in Deum, et
in me credite.

<span id="002">2</span> In domo Patris mei mansiones multæ sunt; si
quominus dixissem vobis: quia vado parare vobis locum.

<span id="003">3</span> Et si abiero, et præparavero vobis locum, iterum
venio, et accipiam vos ad meipsum: ut ubi sum ego, et vos sitis.

<span id="004">4</span> Et quo ego vado scitis, et viam scitis.

<span id="005">5</span> Dicit ei Thomas: Domine, nescimus quo vadis: et
quomodo possumus viam scire?

<span id="006">6</span> Dicit ei Jesus: Ego sum via, et veritas, et
vita. Nemo venit ad Patrem, nisi per me.

<span id="007">7</span> Si cognovissetis me, et Patrem meum utique
cognovissetis: et amodo cognoscetis eum, et vidistis eum.

<span id="008">8</span> Dicit ei Philippus: Domine, ostende nobis
Patrem, et sufficit nobis.

<span id="009">9</span> Dicit ei Jesus: Tanto tempore vobiscum sum, et
non cognovistis me? Philippe, qui videt me, videt et Patrem. Quomodo tu
dicis: Ostende nobis Patrem?

<span id="010">10</span> Non creditis quia ego in Patre, et Pater in me
est? Verba quæ ego loquor vobis, a meipso non loquor. Pater autem in me
manens, ipse fecit opera.

<span id="011">11</span> Non creditis quia ego in Patre, et Pater in me
est?

<span id="012">12</span> alioquin propter opera ipsa credite. Amen, amen
dico vobis, qui credit in me, opera quæ ego facio, et ipse faciet, et
majora horum faciet: quia ego ad Patrem vado.

<span id="013">13</span> Et quodcumque petieritis Patrem in nomine meo,
hoc faciam: ut glorificetur Pater in Filio.

<span id="014">14</span> Si quid petieritis me in nomine meo, hoc
faciam.  

<span id="015">15</span> Si diligitis me, mandata mea servate:

<span id="016">16</span> et ego rogabo Patrem, et alium Paraclitum dabit
vobis, ut maneat vobiscum in æternum,

<span id="017">17</span> Spiritum veritatis, quem mundus non potest
accipere, quia non videt eum, nec scit eum: vos autem cognoscetis eum,
quia apud vos manebit, et in vobis erit.

<span id="018">18</span> Non relinquam vos orphanos: veniam ad vos.

<span id="019">19</span> Adhuc modicum, et mundus me jam non videt. Vos
autem videtis me: quia ego vivo, et vos vivetis.

<span id="020">20</span> In illo die vos cognoscetis quia ego sum in
Patre meo, et vos in me, et ego in vobis.

<span id="021">21</span> Qui habet mandata mea, et servat ea: ille est
qui diligit me. Qui autem diligit me, diligetur a Patre meo: et ego
diligam eum, et manifestabo ei meipsum.

<span id="022">22</span> Dicit ei Judas, non ille Iscariotes: Domine,
quid factum est, quia manifestaturus es nobis teipsum, et non mundo?

<span id="023">23</span> Respondit Jesus, et dixit ei: Si quis diligit
me, sermonem meum servabit, et Pater meus diliget eum, et ad eum
veniemus, et mansionem apud eum faciemus;

<span id="024">24</span> qui non diligit me, sermones meos non servat.
Et sermonem, quem audistis, non est meus: sed ejus qui misit me, Patris.

<span id="025">25</span> Hæc locutus sum vobis apud vos manens.

<span id="026">26</span> Paraclitus autem Spiritus Sanctus, quem mittet
Pater in nomine meo, ille vos docebit omnia, et suggeret vobis omnia
quæcumque dixero vobis.  

<span id="027">27</span> Pacem relinquo vobis, pacem meam do vobis: non
quomodo mundus dat, ego do vobis. Non turbetur cor vestrum, neque
formidet.

<span id="028">28</span> Audistis quia ego dixi vobis: Vado, et venio ad
vos. Si diligeretis me, gauderetis utique, quia vado ad Patrem: quia
Pater major me est.

<span id="029">29</span> Et nunc dixi vobis priusquam fiat: ut cum
factum fuerit, credatis.

<span id="030">30</span> Jam non multa loquar vobiscum: venit enim
princeps mundi hujus, et in me non habet quidquam.

<span id="031">31</span> Sed ut cognoscat mundus quia diligo Patrem, et
sicut mandatum dedit mihi Pater, sic facio. Surgite, eamus hinc.

------------------------------------------------------------------------

[Next: John Chapter 15](joh015)
