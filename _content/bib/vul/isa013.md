[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa013)  [KJV](../kjv/isa013)  [Sep](../sep/isa013) 
[Tan](../tan/isa013)   
  
[Isaiah Index](isa)  
  [Previous](isa012)  [Next](isa014) 

------------------------------------------------------------------------

### Vulgate (Latin): Isaiah Chapter 13

<span id="001">1</span> Onus Babylonis, quod vidit Isaias, filius Amos.

<span id="002">2</span> \[Super montem caliginosum levate signum:  
exaltate vocem,  
levate manum,  
et ingrediantur portas duces.  

<span id="003">3</span> Ego mandavi sanctificatis meis,  
et vocavi fortes meos in ira mea,  
exsultantes in gloria mea.  

<span id="004">4</span> Vox multitudinis in montibus,  
quasi populorum frequentium;  
vox sonitus regum,  
gentium congregatarum.  
Dominus exercituum præcepit  
militiæ belli,  

<span id="005">5</span> venientibus de terra procul,  
a summitate cæli;  
Dominus, et vasa furoris ejus,  
ut disperdat omnem terram.  

<span id="006">6</span> Ululate, quia prope est dies Domini;  
quasi vastitas a Domino veniet.  

<span id="007">7</span> Propter hoc omnes manus dissolventur,  
et omne cor hominis contabescet,  

<span id="008">8</span> et conteretur.  
Torsiones et dolores tenebunt;  
quasi parturiens dolebunt:  
unusquisque ad proximum suum stupebit,  
facies combustæ vultus eorum.  

<span id="009">9</span> Ecce dies Domini veniet,  
crudelis, et indignationis plenus, et iræ, furorisque,  
ad ponendam terram in solitudinem,  
et peccatores ejus conterendos de ea.  

<span id="010">10</span> Quoniam stellæ cæli, et splendor earum,  
non expandent lumen suum;  
obtenebratus est sol in ortu suo,  
et luna non splendebit in lumine suo.  

<span id="011">11</span> Et visitabo super orbis mala,  
et contra impios iniquitatem eorum;  
et quiescere faciam superbiam infidelium,  
et arrogantiam fortium humiliabo.  

<span id="012">12</span> Pretiosior erit vir auro,  
et homo mundo obrizo.  

<span id="013">13</span> Super hoc cælum turbabo;  
et movebitur terra de loco suo,  
propter indignationem Domini exercituum,  
et propter diem iræ furoris ejus.  

<span id="014">14</span> Et erit quasi damula fugiens,  
et quasi ovis, et non erit qui congreget.  
Unusquisque ad populum suum convertetur,  
et singuli ad terram suam fugient.  

<span id="015">15</span> Omnis qui inventus fuerit occidetur,  
et omnis qui supervenerit cadet in gladio;  

<span id="016">16</span> infantes eorum allidentur in oculis eorum,  
diripientur domus eorum, et uxores eorum violabuntur.  

<span id="017">17</span> Ecce ego suscitabo super eos Medos,  
qui argentum non quærant,  
nec aurum velint;  

<span id="018">18</span> sed sagittis parvulos interficient,  
et lactantibus uteris non miserebuntur,  
et super filios non parcet oculus eorum.  

<span id="019">19</span> Et erit Babylon illa gloriosa in regnis,  
inclyta superbia Chaldæorum,  
sicut subvertit Dominus Sodomam et Gomorrham.  

<span id="020">20</span> Non habitabitur usque in finem,  
et non fundabitur usque ad generationem et generationem;  
nec ponet tibi tentoria Arabs,  
nec pastores requiescent ibi.  

<span id="021">21</span> Sed requiescent ibi bestiæ,  
et replebuntur domus eorum draconibus,  
et habitabunt ibi struthiones,  
et pilosi saltabunt ibi;  

<span id="022">22</span> et respondebunt ibi ululæ in ædibus ejus,  
et sirenes in delubris voluptatis.\]

------------------------------------------------------------------------

[Next: Isaiah Chapter 14](isa014)
