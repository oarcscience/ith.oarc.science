<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Wisdom: Wisdom Chapter 4</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/wis004">Polyglot</A>&nbsp;
<A HREF="../apo/wis004">Apo</A>&nbsp;
<A HREF="../sep/wis004">Sep</A>&nbsp;

<BR>
<BR><A HREF="wis">Wisdom Index</A><BR>
&nbsp;
<A HREF="wis003">Previous</A>&nbsp;
<A HREF="wis005">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Wisdom Chapter 4</H3><P><a name="001">1</A>&nbsp;[O quam pulchra est casta generatio, cum claritate!<BR> immortalis est enim memoria illius,<BR> quoniam et apud Deum nota est, et apud homines.<BR></P>
<P><a name="002">2</A>&nbsp;Cum pr&#230;sens est, imitantur illam,<BR> et desiderant eam cum se eduxerit;<BR> et in perpetuum coronata triumphat,<BR> incoinquinatorum certaminum pr&#230;mium vincens.<BR></P>
<P><a name="003">3</A>&nbsp;Multigena autem impiorum multitudo non erit utilis,<BR> et spuria vitulamina non dabunt radices altas,<BR> nec stabile firmamentum collocabunt.<BR></P>
<P><a name="004">4</A>&nbsp;Etsi in ramis in tempore germinaverint,<BR> infirmiter posita, a vento commovebuntur,<BR> et a nimietate ventorum eradicabuntur.<BR></P>
<P><a name="005">5</A>&nbsp;Confringentur enim rami inconsummati;<BR> et fructus illorum inutiles et acerbi ad manducandum,<BR> et ad nihilum apti.<BR></P>
<P><a name="006">6</A>&nbsp;Ex iniquis enim somnis filii qui nascuntur,<BR> testes sunt nequiti&#230; adversus parentes in interrogatione sua.<BR></P>
<P><a name="007">7</A>&nbsp;Justus autem si morte pr&#230;occupatus fuerit,<BR> in refrigerio erit;<BR></P>
<P><a name="008">8</A>&nbsp;senectus enim venerabilis est non diuturna,<BR> neque annorum numero computata:<BR> cani autem sunt sensus hominis,<BR></P>
<P><a name="009">9</A>&nbsp;et &#230;tas senectutis vita immaculata.<BR></P>
<P><a name="010">10</A>&nbsp;Placens Deo factus est dilectus,<BR> et vivens inter peccatores translatus est.<BR></P>
<P><a name="011">11</A>&nbsp;Raptus est, ne malitia mutaret intellectum ejus,<BR> aut ne fictio deciperet animam illius.<BR></P>
<P><a name="012">12</A>&nbsp;Fascinatio enim nugacitatis obscurat bona,<BR> et inconstantia concupiscenti&#230; transvertit sensum sine malitia.<BR></P>
<P><a name="013">13</A>&nbsp;Consummatus in brevi,<BR> explevit tempora multa;<BR></P>
<P><a name="014">14</A>&nbsp;placita enim erat Deo anima illius:<BR> propter hoc properavit educere illum de medio iniquitatum.<BR> Populi autem videntes, et non intelligentes,<BR> nec ponentes in pr&#230;cordiis talia,<BR></P>
<P><a name="015">15</A>&nbsp;quoniam gratia Dei et misericordia est in sanctos ejus,<BR> et respectus in electos illius.<BR></P>
<P><a name="016">16</A>&nbsp;Condemnat autem justus mortuus vivos impios,<BR> et juventus celerius consummata longam vitam injusti.<BR></P>
<P><a name="017">17</A>&nbsp;Videbunt enim finem sapientis,<BR> et non intelligent quid cogitaverit de illo Deus,<BR> et quare munierit illum Dominus.<BR></P>
<P><a name="018">18</A>&nbsp;Videbunt, et contemnent eum;<BR> illos autem Dominus irridebit.<BR></P>
<P><a name="019">19</A>&nbsp;Et erunt post h&#230;c decidentes sine honore,<BR> et in contumelia inter mortuos in perpetuum:<BR> quoniam disrumpet illos inflatos sine voce,<BR> et commovebit illos a fundamentis,<BR> et usque ad supremum desolabuntur,<BR> et erunt gementes, et memoria illorum peribit.<BR></P>
<P><a name="020">20</A>&nbsp;Venient in cogitatione peccatorum suorum timidi,<BR> et traducent illos ex adverso iniquitates ipsorum.]</P>
<P><HR>
<CENTER>
<A HREF="wis005">Next: Wisdom Chapter 5</A></CENTER>
</BODY>
</HTML>
