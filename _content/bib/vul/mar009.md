[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mar009)  [GNT](../gnt/mar009) 
[KJV](../kjv/mar009)   
  
[Mark Index](mar)  
  [Previous](mar008)  [Next](mar010) 

------------------------------------------------------------------------

### Vulgate (Latin): Mark Chapter 9

<span id="001">1</span> Et post dies sex assumit Jesus Petrum, et
Jacobum, et Joannem, et ducit illos in montem excelsum seorsum solos, et
transfiguratus est coram ipsis.

<span id="002">2</span> Et vestimenta ejus facta sunt splendentia, et
candida nimis velut nix, qualia fullo non potest super terram candida
facere.

<span id="003">3</span> Et apparuit illis Elias cum Moyse: et erant
loquentes cum Jesu.

<span id="004">4</span> Et respondens Petrus, ait Jesu: Rabbi, bonum est
nos hic esse: et faciamus tria tabernacula, tibi unum, et Moysi unum, et
Eliæ unum.

<span id="005">5</span> Non enim sciebat quid diceret: erant enim timore
exterriti.

<span id="006">6</span> Et facta est nubes obumbrans eos: et venit vox
de nube, dicens: Hic est Filius meus carissimus: audite illum.

<span id="007">7</span> Et statim circumspicientes, neminem amplius
viderunt, nisi Jesum tantum secum.

<span id="008">8</span> Et descendentibus illis de monte, præcepit illis
ne cuiquam quæ vidissent, narrarent: nisi cum Filius hominis a mortuis
resurrexerit.

<span id="009">9</span> Et verbum continuerunt apud se: conquirentes
quid esset, cum a mortuis resurrexerit.

<span id="010">10</span> Et interrogabant eum, dicentes: Quid ergo
dicunt pharisæi et scribæ, quia Eliam oportet venire primum?

<span id="011">11</span> Qui respondens, ait illis: Elias cum venerit
primo, restituet omnia: et quomodo scriptum est in Filium hominis, ut
multa patiatur et contemnatur.

<span id="012">12</span> Sed dico vobis quia et Elias venit (et fecerunt
illi quæcumque voluerunt) sicut scriptum est de eo.  

<span id="013">13</span> Et veniens ad discipulos suos, vidit turbam
magnam circa eos, et scribas conquirentes cum illis.

<span id="014">14</span> Et confestim omnis populus videns Jesum,
stupefactus est, et expaverunt, et accurrentes salutabant eum.

<span id="015">15</span> Et interrogavit eos: Quid inter vos
conquiritis?

<span id="016">16</span> Et respondens unus de turba, dixit: Magister,
attuli filium meum ad te habentem spiritum mutum:

<span id="017">17</span> qui ubicumque eum apprehenderit, allidit illum,
et spumat, et stridet dentibus, et arescit: et dixi discipulis tuis ut
ejicerent illum, et non potuerunt.

<span id="018">18</span> Qui respondens eis, dixit: O generatio
incredula, quamdiu apud vos ero? quamdiu vos patiar? afferte illum ad
me.

<span id="019">19</span> Et attulerunt eum. Et cum vidisset eum, statim
spiritus conturbavit illum: et elisus in terram, volutabatur spumans.

<span id="020">20</span> Et interrogavit patrem ejus: Quantum temporis
est ex quo ei hoc accidit? At ille ait: Ab infantia:

<span id="021">21</span> et frequenter eum in ignem, et in aquas misit
ut eum perderet: sed si quid potes, adjuva nos, misertus nostri.

<span id="022">22</span> Jesus autem ait illi: Si potes credere, omnia
possibilia sunt credenti.

<span id="023">23</span> Et continuo exclamans pater pueri, cum lacrimis
aiebat: Credo, Domine; adjuva incredulitatem meam.

<span id="024">24</span> Et cum videret Jesus concurrentem turbam,
comminatus est spiritui immundo, dicens illi: Surde et mute spiritus,
ego præcipio tibi, exi ab eo: et amplius ne introëas in eum.

<span id="025">25</span> Et exclamans, et multum discerpens eum, exiit
ab eo, et factus est sicut mortuus, ita ut multi dicerent: Quia mortuus
est.

<span id="026">26</span> Jesus autem tenens manum ejus elevavit eum, et
surrexit.

<span id="027">27</span> Et cum introisset in domum, discipuli ejus
secreto interrogabant eum: Quare nos non potuimus ejicere eum?

<span id="028">28</span> Et dixit illis: Hoc genus in nullo potest
exire, nisi in oratione et jejunio.

<span id="029">29</span> Et inde profecti prætergrediebantur Galilæam:
nec volebat quemquam scire.  

<span id="030">30</span> Docebat autem discipulos suos, et dicebat
illis: Quoniam Filius hominis tradetur in manus hominum, et occident
eum, et occisus tertia die resurget.

<span id="031">31</span> At illi ignorabant verbum: et timebant
interrogare eum.  

<span id="032">32</span> Et venerunt Capharnaum. Qui cum domi essent,
interrogabat eos: Quid in via tractabatis?

<span id="033">33</span> At illi tacebant: siquidem in via inter se
disputaverunt: quis eorum major esset.

<span id="034">34</span> Et residens vocavit duodecim, et ait illis: Si
quis vult primus esse, erit omnium novissimus, et omnium minister.

<span id="035">35</span> Et accipiens puerum, statuit eum in medio
eorum: quem cum complexus esset, ait illis:

<span id="036">36</span> Quisquis unum ex hujusmodi pueris receperit in
nomine meo, me recipit: et quicumque me susceperit, non me suscipit, sed
eum qui misit me.  

<span id="037">37</span> Respondit illi Joannes, dicens: Magister,
vidimus quemdam in nomine tuo ejicientem dæmonia, qui non sequitur nos,
et prohibuimus eum.

<span id="038">38</span> Jesus autem ait: Nolite prohibere eum: nemo est
enim qui faciat virtutem in nomine meo, et possit cito male loqui de me:

<span id="039">39</span> qui enim non est adversum vos, pro vobis est.

<span id="040">40</span> Quisquis enim potum dederit vobis calicem aquæ
in nomine meo, quia Christi estis: amen dico vobis, non perdet mercedem
suam.  

<span id="041">41</span> Et quisquis scandalizaverit unum ex his
pusillis credentibus in me: bonum est ei magis si circumdaretur mola
asinaria collo ejus, et in mare mitteretur.

<span id="042">42</span> Et si scandalizaverit te manus tua, abscide
illam: bonum est tibi debilem introire in vitam, quam duas manus
habentem ire in gehennam, in ignem inextinguibilem,

<span id="043">43</span> ubi vermis eorum non moritur, et ignis non
extinguitur.

<span id="044">44</span> Et si pes tuus te scandalizat, amputa illum:
bonum est tibi claudum introire in vitam æternam, quam duos pedes
habentem mitti in gehennam ignis inextinguibilis,

<span id="045">45</span> ubi vermis eorum non moritur, et ignis non
extinguitur.

<span id="046">46</span> Quod si oculus tuus scandalizat te, ejice eum:
bonum est tibi luscum introire in regnum Dei, quam duos oculos habentem
mitti in gehennam ignis,

<span id="047">47</span> ubi vermis eorum non moritur, et ignis non
extinguitur.

<span id="048">48</span> Omnis enim igne salietur, et omnis victima sale
salietur.

<span id="049">49</span> Bonum est sal: quod si sal insulsum fuerit, in
quo illud condietis? Habete in vobis sal, et pacem habete inter vos.

------------------------------------------------------------------------

[Next: Mark Chapter 10](mar010)
