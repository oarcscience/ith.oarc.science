<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Isaiah: Isaiah Chapter 41</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/isa041.htm">Polyglot</A>&nbsp;
<A HREF="../kjv/isa041.htm">KJV</A>&nbsp;
<A HREF="../sep/isa041.htm">Sep</A>&nbsp;
<A HREF="../tan/isa041.htm">Tan</A>&nbsp;

<BR>
<BR><A HREF="isa.htm">Isaiah Index</A><BR>
&nbsp;
<A HREF="isa040.htm">Previous</A>&nbsp;
<A HREF="isa042.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Isaiah Chapter 41</H3><P><a name="001">1</A>&nbsp;[Taceant ad me insul&#230;,<BR> et gentes mutent fortitudinem:<BR> accedant, et tunc loquantur;<BR> simul ad judicium propinquemus.<BR></P>
<P><a name="002">2</A>&nbsp;Quis suscitavit ab oriente Justum,<BR> vocavit eum ut sequeretur se?<BR> Dabit in conspectu ejus gentes,<BR> et reges obtinebit:<BR> dabit quasi pulverem gladio ejus,<BR> sicut stipulam vento raptam arcui ejus.<BR></P>
<P><a name="003">3</A>&nbsp;Persequetur eos, transibit in pace:<BR> semita in pedibus ejus non apparebit.<BR></P>
<P><a name="004">4</A>&nbsp;Quis h&#230;c operatus est, et fecit,<BR> vocans generationes ab exordio?<BR> Ego Dominus:<BR> primus et novissimus ego sum.<BR></P>
<P><a name="005">5</A>&nbsp;Viderunt insul&#230;, et timuerunt;<BR> extrema terr&#230; obstupuerunt:<BR> appropinquaverunt, et accesserunt.<BR></P>
<P><a name="006">6</A>&nbsp;Unusquisque proximo suo auxiliabitur,<BR> et fratri suo dicet: Confortare.<BR></P>
<P><a name="007">7</A>&nbsp;Confortavit faber &#230;rarius<BR> percutiens malleo<BR> eum, qui cudebat tunc temporis,<BR> dicens: Glutino bonum est;<BR> et confortavit eum clavis, ut non moveretur.]<BR>
</P>
<P><a name="008">8</A>&nbsp;[Et tu, Isra&#235;l, serve meus,<BR> Jacob quem elegi,<BR> semen Abraham amici mei:<BR></P>
<P><a name="009">9</A>&nbsp;in quo apprehendi te ab extremis terr&#230;,<BR> et a longinquis ejus vocavi te,<BR> et dixi tibi: Servus meus es tu:<BR> elegi te, et non abjeci te.<BR></P>
<P><a name="010">10</A>&nbsp;Ne timeas, quia ego tecum sum;<BR> ne declines, quia ego Deus tuus:<BR> confortavi te, et auxiliatus sum tibi,<BR> et suscepit te dextera Justi mei.<BR></P>
<P><a name="011">11</A>&nbsp;Ecce confundentur et erubescent<BR> omnes qui pugnant adversum te;<BR> erunt quasi non sint, et peribunt<BR> viri qui contradicunt tibi.<BR></P>
<P><a name="012">12</A>&nbsp;Qu&#230;res eos, et non invenies,<BR> viros rebelles tuos;<BR> erunt quasi non sint, et veluti consumptio<BR> homines bellantes adversum te.<BR></P>
<P><a name="013">13</A>&nbsp;Quia ego Dominus Deus tuus,<BR> apprehendens manum tuam,<BR> dicensque tibi: Ne timeas:<BR> ego adjuvi te.<BR></P>
<P><a name="014">14</A>&nbsp;Noli timere, vermis Jacob,<BR> qui mortui estis ex Isra&#235;l:<BR> ego auxiliatus sum tibi, dicit Dominus,<BR> et redemptor tuus Sanctus Isra&#235;l.<BR></P>
<P><a name="015">15</A>&nbsp;Ego posui te quasi plaustrum triturans novum,<BR> habens rostra serrantia;<BR> triturabis montes, et comminues,<BR> et colles quasi pulverem pones.<BR></P>
<P><a name="016">16</A>&nbsp;Ventilabis eos, et ventus tollet,<BR> et turbo disperget eos;<BR> et tu exsultabis in Domino,<BR> in Sancto Isra&#235;l l&#230;taberis.<BR></P>
<P><a name="017">17</A>&nbsp;Egeni et pauperes<BR> qu&#230;runt aquas, et non sunt;<BR> lingua eorum siti aruit.<BR> Ego Dominus exaudiam eos,<BR> Deus Isra&#235;l, non derelinquam eos.<BR></P>
<P><a name="018">18</A>&nbsp;Aperiam in supinis collibus flumina,<BR> et in medio camporum fontes:<BR> ponam desertum in stagna aquarum,<BR> et terram inviam in rivos aquarum.<BR></P>
<P><a name="019">19</A>&nbsp;Dabo in solitudinem cedrum,<BR> et spinam, et myrtum, et lignum oliv&#230;;<BR> ponam in deserto abietem,<BR> ulmum, et buxum simul:<BR></P>
<P><a name="020">20</A>&nbsp;ut videant, et sciant,<BR> et recogitent, et intelligant pariter,<BR> quia manus Domini fecit hoc,<BR> et Sanctus Isra&#235;l creavit illud.<BR></P>
<P><a name="021">21</A>&nbsp;Prope facite judicium vestrum,<BR> dicit Dominus;<BR> Afferte, si quid forte habetis,<BR> dicit rex Jacob.<BR></P>
<P><a name="022">22</A>&nbsp;Accedant, et nuntient nobis<BR> qu&#230;cumque ventura sunt;<BR> priora qu&#230; fuerunt, nuntiate,<BR> et ponemus cor nostrum,<BR> et sciemus novissima eorum;<BR> et qu&#230; ventura sunt, indicate nobis.<BR></P>
<P><a name="023">23</A>&nbsp;Annuntiate qu&#230; ventura sunt in futurum,<BR> et sciemus quia dii estis vos;<BR> bene quoque aut male, si potestis, facite,<BR> et loquamur et videamus simul.<BR></P>
<P><a name="024">24</A>&nbsp;Ecce vos estis ex nihilo,<BR> et opus vestrum ex eo quod non est:<BR> abominatio est qui elegit vos.<BR></P>
<P><a name="025">25</A>&nbsp;Suscitavi ab aquilone, et veniet ab ortu solis:<BR> vocabit nomen meum,<BR> et adducet magistratus quasi lutum,<BR> et velut plastes conculcans humum.<BR></P>
<P><a name="026">26</A>&nbsp;Quis annuntiavit ab exordio ut sciamus,<BR> et a principio ut dicamus: Justus es?<BR> Non est neque annuntians, neque pr&#230;dicens,<BR> neque audiens sermones vestros.<BR></P>
<P><a name="027">27</A>&nbsp;Primus ad Sion dicet: Ecce adsunt,<BR> et Jerusalem evangelistam dabo.<BR></P>
<P><a name="028">28</A>&nbsp;Et vidi,<BR> et non erat neque ex istis quisquam<BR> qui iniret consilium,<BR> et interrogatus responderet verbum.<BR></P>
<P><a name="029">29</A>&nbsp;Ecce omnes injusti,<BR> et vana opera eorum;<BR> ventus et inane simulacra eorum.]</P>
<P><HR>
<CENTER>
<A HREF="isa042.htm">Next: Isaiah Chapter 42</A></CENTER>
</BODY>
</HTML>
