[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job034)  [KJV](../kjv/job034)  [Sep](../sep/job034) 
[Tan](../tan/job034)   
  
[Job Index](job)  
  [Previous](job033)  [Next](job035) 

------------------------------------------------------------------------

### Vulgate (Latin): Job Chapter 34

<span id="001">1</span> Pronuntians itaque Eliu, etiam hæc locutus est:

<span id="002">2</span> \[Audite, sapientes, verba mea:  
et eruditi, auscultate me.  

<span id="003">3</span> Auris enim verba probat,  
et guttur escas gustu dijudicat.  

<span id="004">4</span> Judicium eligamus nobis,  
et inter nos videamus quid sit melius.  

<span id="005">5</span> Quia dixit Job: Justus sum,  
et Deus subvertit judicium meum.  

<span id="006">6</span> In judicando enim me mendacium est:  
violenta sagitta mea absque ullo peccato.  

<span id="007">7</span> Quis est vir ut est Job,  
qui bibit subsannationem quasi aquam:  

<span id="008">8</span> qui graditur cum operantibus iniquitatem,  
et ambulat cum viris impiis?  

<span id="009">9</span> Dixit enim: Non placebit vir Deo,  
etiam si cucurrerit cum eo.  

<span id="010">10</span> Ideo, viri cordati, audite me:  
absit a Deo impietas,  
et ab Omnipotente iniquitas.  

<span id="011">11</span> Opus enim hominis reddet ei,  
et juxta vias singulorum restituet eis.  

<span id="012">12</span> Vere enim Deus non condemnabit frustra,  
nec Omnipotens subvertet judicium.  

<span id="013">13</span> Quem constituit alium super terram?  
aut quem posuit super orbem quem fabricatus est?  

<span id="014">14</span> Si direxerit ad eum cor suum,  
spiritum illius et flatum ad se trahet.  

<span id="015">15</span> Deficiet omnis caro simul,  
et homo in cinerem revertetur.  

<span id="016">16</span> Si habes ergo intellectum, audi quod dicitur,  
et ausculta vocem eloquii mei:  

<span id="017">17</span> numquid qui non amat judicium sanari potest?  
et quomodo tu eum qui justus est in tantum condemnas?  

<span id="018">18</span> Qui dicit regi: Apostata;  
qui vocat duces impios;  

<span id="019">19</span> qui non accipit personas principum,  
nec cognovit tyrannum cum disceptaret contra pauperem:  
opus enim manuum ejus sunt universi.  

<span id="020">20</span> Subito morientur, et in media nocte turbabuntur
populi:  
et pertransibunt, et auferent violentum absque manu.  

<span id="021">21</span> Oculi enim ejus super vias hominum,  
et omnes gressus eorum considerat.  

<span id="022">22</span> Non sunt tenebræ, et non est umbra mortis,  
ut abscondantur ibi qui operantur iniquitatem,  

<span id="023">23</span> neque enim ultra in hominis potestate est,  
ut veniat ad Deum in judicium.  

<span id="024">24</span> Conteret multos, et innumerabiles,  
et stare faciet alios pro eis.  

<span id="025">25</span> Novit enim opera eorum,  
et idcirco inducet noctem, et conterentur.  

<span id="026">26</span> Quasi impios percussit eos  
in loco videntium:  

<span id="027">27</span> qui quasi de industria recesserunt ab eo,  
et omnes vias ejus intelligere noluerunt:  

<span id="028">28</span> ut pervenire facerent ad eum clamorem egeni,  
et audiret vocem pauperum.  

<span id="029">29</span> Ipso enim concedente pacem, quis est qui
condemnet?  
ex quo absconderit vultum, quis est qui contempletur eum,  
et super gentes, et super omnes homines?  

<span id="030">30</span> Qui regnare facit hominem hypocritam  
propter peccata populi.  

<span id="031">31</span> Quia ergo ego locutus sum ad Deum,  
te quoque non prohibebo.  

<span id="032">32</span> Si erravi, tu doce me;  
si iniquitatem locutus sum, ultra non addam.  

<span id="033">33</span> Numquid a te Deus expetit eam, quia displicuit
tibi?  
tu enim cœpisti loqui, et non ego:  
quod si quid nosti melius, loquere.  

<span id="034">34</span> Viri intelligentes loquantur mihi,  
et vir sapiens audiat me.  

<span id="035">35</span> Job autem stulte locutus est,  
et verba illius non sonant disciplinam.  

<span id="036">36</span> Pater mi, probetur Job usque ad finem:  
ne desinas ab homine iniquitatis:  

<span id="037">37</span> quia addit super peccata sua blasphemiam,  
inter nos interim constringatur:  
et tunc ad judicium provocet sermonibus suis Deum.\]

------------------------------------------------------------------------

[Next: Job Chapter 35](job035)
