[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rev007)  [GNT](../gnt/rev007) 
[KJV](../kjv/rev007)   
  
[Revelation Index](rev)  
  [Previous](rev006)  [Next](rev008) 

------------------------------------------------------------------------

### Vulgate (Latin): Revelation Chapter 7

<span id="001">1</span> Post hæc vidi quatuor angelos stantes super
quatuor angulos terræ, tenentes quatuor ventos terræ, ne flarent super
terram, neque super mare, neque in ullam arborem.

<span id="002">2</span> Et vidi alterum angelum ascendentem ab ortu
solis, habentem signum Dei vivi: et clamavit voce magna quatuor angelis,
quibus datum est nocere terræ et mari,

<span id="003">3</span> dicens: Nolite nocere terræ, et mari, neque
arboribus, quoadusque signemus servos Dei nostri in frontibus eorum.  

<span id="004">4</span> Et audivi numerum signatorum, centum quadraginta
quatuor millia signati, ex omni tribu filiorum Israël.

<span id="005">5</span> Ex tribu Juda duodecim millia signati: ex tribu
Ruben duodecim millia signati: ex tribu Gad duodecim millia signati:

<span id="006">6</span> ex tribu Aser duodecim millia signati: ex tribu
Nephthali duodecim millia signati: ex tribu Manasse duodecim millia
signati:

<span id="007">7</span> ex tribu Simeon duodecim millia signati: ex
tribu Levi duodecim millia signati: ex tribu Issachar duodecim millia
signati:

<span id="008">8</span> ex tribu Zabulon duodecim millia signati: ex
tribu Joseph duodecim millia signati: ex tribu Benjamin duodecim millia
signati.  

<span id="009">9</span> Post hæc vidi turbam magnam, quam dinumerare
nemo poterat, ex omnibus gentibus, et tribubus, et populis, et linguis:
stantes ante thronum, et in conspectu Agni, amicti stolis albis, et
palmæ in manibus eorum:

<span id="010">10</span> et clamabant voce magna, dicentes: Salus Deo
nostro, qui sedet super thronum, et Agno.

<span id="011">11</span> Et omnes angeli stabant in circuitu throni, et
seniorum, et quatuor animalium: et ceciderunt in conspectu throni in
facies suas, et adoraverunt Deum,

<span id="012">12</span> dicentes: Amen. Benedictio, et claritas, et
sapientia, et gratiarum actio, honor, et virtus, et fortitudo Deo nostro
in sæcula sæculorum. Amen.

<span id="013">13</span> Et respondit unus de senioribus et dixit mihi:
Hi, qui amicti sunt stolis albis, qui sunt? et unde venerunt?

<span id="014">14</span> Et dixi illi: Domine mi, tu scis. Et dixit
mihi: Hi sunt, qui venerunt de tribulatione magna, et laverunt stolas
suas, et dealbaverunt eas in sanguine Agni.

<span id="015">15</span> Ideo sunt ante thronum Dei, et serviunt ei die
ac nocte in templo ejus: et qui sedet in throno, habitabit super illos:

<span id="016">16</span> non esurient, neque sitient amplius, nec cadet
super illos sol, neque ullus æstus:

<span id="017">17</span> quoniam Agnus, qui in medio throni est, reget
illos et deducet eos ad vitæ fontes aquarum, et absterget Deus omnem
lacrimam ab oculis eorum.

------------------------------------------------------------------------

[Next: Revelation Chapter 8](rev008)
