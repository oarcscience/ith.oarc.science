<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Kings: 2 Kings Chapter 18</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/kg2018">Polyglot</A>&nbsp;
<A HREF="../kjv/kg2018">KJV</A>&nbsp;
<A HREF="../sep/kg2018">Sep</A>&nbsp;
<A HREF="../tan/kg2018">Tan</A>&nbsp;

<BR>
<BR><A HREF="kg2">2 Kings Index</A><BR>
&nbsp;
<A HREF="kg2017">Previous</A>&nbsp;
<A HREF="kg2019">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Kings Chapter 18</H3><P><a name="001">1</A>&nbsp;Anno tertio Osee filii Ela regis Isra&#235;l, regnavit Ezechias filius Achaz regis Juda.</P>
<P><a name="002">2</A>&nbsp;Viginti quinque annorum erat cum regnare c&#156;pisset, et viginti novem annis regnavit in Jerusalem: nomen matris ejus Abi filia Zachari&#230;.</P>
<P><a name="003">3</A>&nbsp;Fecitque quod erat bonum coram Domino, juxta omnia qu&#230; fecerat David pater ejus.</P>
<P><a name="004">4</A>&nbsp;Ipse dissipavit excelsa, et contrivit statuas, et succidit lucos, confregitque serpentem &#230;neum quem fecerat Moyses: siquidem usque ad illud tempus filii Isra&#235;l adolebant ei incensum: vocavitque nomen ejus Nohestan.</P>
<P><a name="005">5</A>&nbsp;In Domino Deo Isra&#235;l speravit: itaque post eum non fuit similis ei de cunctis regibus Juda, sed neque in his qui ante eum fuerunt:</P>
<P><a name="006">6</A>&nbsp;et adh&#230;sit Domino, et non recessit a vestigiis ejus, fecitque mandata ejus, qu&#230; pr&#230;ceperat Dominus Moysi.</P>
<P><a name="007">7</A>&nbsp;Unde et erat Dominus cum eo, et in cunctis ad qu&#230; procedebat, sapienter se agebat. Rebellavit quoque contra regem Assyriorum, et non servivit ei.</P>
<P><a name="008">8</A>&nbsp;Ipse percussit Philisth&#230;os usque ad Gazam, et omnes terminos eorum, a turre custodum usque ad civitatem munitam.</P>
<P><a name="009">9</A>&nbsp;Anno quarto regis Ezechi&#230;, qui erat annus septimus Osee filii Ela regis Isra&#235;l, ascendit Salmanasar rex Assyriorum in Samariam, et oppugnavit eam,</P>
<P><a name="010">10</A>&nbsp;et cepit. Nam post annos tres, anno sexto Ezechi&#230;, id est nono anno Osee regis Isra&#235;l, capta est Samaria:</P>
<P><a name="011">11</A>&nbsp;et transtulit rex Assyriorum Isra&#235;l in Assyrios, collocavitque eos in Hala et in Habor fluviis Gozan in civitatibus Medorum:</P>
<P><a name="012">12</A>&nbsp;quia non audierunt vocem Domini Dei sui, sed pr&#230;tergressi sunt pactum ejus: omnia qu&#230; pr&#230;ceperat Moyses servus Domini non audierunt, neque fecerunt.<BR>
</P>
<P><a name="013">13</A>&nbsp;Anno quartodecimo regis Ezechi&#230;, ascendit Sennacherib rex Assyriorum ad universas civitates Juda munitas, et cepit eas.</P>
<P><a name="014">14</A>&nbsp;Tunc misit Ezechias rex Juda nuntios ad regem Assyriorum in Lachis, dicens: Peccavi: recede a me, et omne quod imposueris mihi, feram. Indixit itaque rex Assyriorum Ezechi&#230; regi Jud&#230; trecenta talenta argenti, et triginta talenta auri.</P>
<P><a name="015">15</A>&nbsp;Deditque Ezechias omne argentum quod repertum fuerat in domo Domini et in thesauris regis.</P>
<P><a name="016">16</A>&nbsp;In tempore illo confregit Ezechias valvas templi Domini, et laminas auri quas ipse affixerat, et dedit eas regi Assyriorum.</P>
<P><a name="017">17</A>&nbsp;Misit autem rex Assyriorum Tharthan, et Rabsaris, et Rabsacen de Lachis ad regem Ezechiam cum manu valida Jerusalem: qui cum ascendissent, venerunt Jerusalem, et steterunt juxta aqu&#230;ductum piscin&#230; superioris, qu&#230; est in via Agrifullonis.</P>
<P><a name="018">18</A>&nbsp;Vocaveruntque regem: egressus est autem ad eos Eliacim filius Helci&#230; pr&#230;positus domus, et Sobna scriba, et Joahe filius Asaph a commentariis.</P>
<P><a name="019">19</A>&nbsp;Dixitque ad eos Rabsaces: Loquimini Ezechi&#230;: H&#230;c dicit rex magnus, rex Assyriorum: Qu&#230; est ista fiducia, qua niteris?</P>
<P><a name="020">20</A>&nbsp;forsitan inisti consilium, ut pr&#230;pares te ad pr&#230;lium. In quo confidis, ut audeas rebellare?</P>
<P><a name="021">21</A>&nbsp;an speras in baculo arundineo atque confracto &#198;gypto, super quem, si incubuerit homo, comminutus ingredietur manum ejus, et perforabit eam? sic est Pharao rex &#198;gypti omnibus qui confidunt in se.</P>
<P><a name="022">22</A>&nbsp;Quod si dixeritis mihi: In Domino Deo nostro habemus fiduciam: nonne iste est, cujus abstulit Ezechias excelsa et altaria, et pr&#230;cepit Jud&#230; et Jerusalem: Ante altare hoc adorabitis in Jerusalem?</P>
<P><a name="023">23</A>&nbsp;Nunc igitur transite ad dominum meum regem Assyriorum, et dabo vobis duo millia equorum, et videte an habere valeatis ascensores eorum.</P>
<P><a name="024">24</A>&nbsp;Et quomodo potestis resistere ante unum satrapam de servis domini mei minimis? an fiduciam habes in &#198;gypto propter currus et equites?</P>
<P><a name="025">25</A>&nbsp;Numquid sine Domini voluntate ascendi ad locum istum, ut demolirer eum? Dominus dixit mihi: Ascende ad terram hanc, et demolire eam.</P>
<P><a name="026">26</A>&nbsp;Dixerunt autem Eliacim filius Helci&#230;, et Sobna, et Joahe Rabsaci: Precamur ut loquaris nobis servis tuis syriace: siquidem intelligimus hanc linguam: et non loquaris nobis judaice, audiente populo qui est super murum.</P>
<P><a name="027">27</A>&nbsp;Responditque eis Rabsaces, dicens: Numquid ad dominum tuum, et ad te misit me dominus meus, ut loquerer sermones hos, et non potius ad viros qui sedent super murum, ut comedant stercora sua, et bibant urinam suam vobiscum?</P>
<P><a name="028">28</A>&nbsp;Stetit itaque Rabsaces, et exclamavit voce magna judaice, et ait: Audite verba regis magni, regis Assyriorum.</P>
<P><a name="029">29</A>&nbsp;H&#230;c dicit rex: Non vos seducat Ezechias: non enim poterit eruere vos de manu mea:</P>
<P><a name="030">30</A>&nbsp;neque fiduciam vobis tribuat super Dominum, dicens: Eruens liberabit nos Dominus, et non tradetur civitas h&#230;c in manu regis Assyriorum.</P>
<P><a name="031">31</A>&nbsp;Nolite audire Ezechiam. H&#230;c enim dicit rex Assyriorum: Facite mecum quod vobis est utile, et egredimini ad me: et comedet unusquisque de vinea sua, et de ficu sua: et bibetis aquas de cisternis vestris,</P>
<P><a name="032">32</A>&nbsp;donec veniam, et transferam vos in terram qu&#230; similis est terr&#230; vestr&#230;, in terram fructiferam, et fertilem vini, terram panis et vinearum, terram olivarum et olei ac mellis: et vivetis, et non moriemini. Nolite audire Ezechiam, qui vos decipit, dicens: Dominus liberabit nos.</P>
<P><a name="033">33</A>&nbsp;Numquid liberaverunt dii gentium terram suam de manu regis Assyriorum?</P>
<P><a name="034">34</A>&nbsp;ubi est deus Emath, et Arphad? ubi est deus Sepharvaim, Ana, et Ava? numquid liberaverunt Samariam de manu mea?</P>
<P><a name="035">35</A>&nbsp;Quinam illi sunt in universis diis terrarum, qui eruerunt regionem suam de manu mea, ut possit eruere Dominus Jerusalem de manu mea?</P>
<P><a name="036">36</A>&nbsp;Tacuit itaque populus, et non respondit ei quidquam: siquidem pr&#230;ceptum regis acceperant ut non responderent ei.</P>
<P><a name="037">37</A>&nbsp;Venitque Eliacim filius Helci&#230;, pr&#230;positus domus, et Sobna scriba, et Joahe filius Asaph a commentariis ad Ezechiam scissis vestibus, et nuntiaverunt ei verba Rabsacis.</P>
<P><HR>
<CENTER>
<A HREF="kg2019">Next: 2 Kings Chapter 19</A></CENTER>
</BODY>
</HTML>
