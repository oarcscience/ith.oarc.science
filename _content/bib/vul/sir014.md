[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir014)  [Apo](../apo/sir014) 
[Sep](../sep/sir014)   
  
[Sirach Index](sir)  
  [Previous](sir013)  [Next](sir015) 

------------------------------------------------------------------------

### Vulgate (Latin): Sirach Chapter 14

<span id="001">1</span> \[Beatus vir qui non est lapsus verbo ex ore
suo,  
et non est stimulatus in tristitia delicti.  

<span id="002">2</span> Felix qui non habuit animi sui tristitiam,  
et non excidit a spe sua.  

<span id="003">3</span> Viro cupido et tenaci sine ratione est
substantia:  
et homini livido ad quid aurum?  

<span id="004">4</span> Qui acervat ex animo suo injuste, aliis
congregat,  
et in bonis illius alius luxuriabitur.  

<span id="005">5</span> Qui sibi nequam est, cui alii bonus erit?  
et non jucundabitur in bonis suis.  

<span id="006">6</span> Qui sibi invidet, nihil est illo nequius:  
et hæc redditio est malitiæ illius.  

<span id="007">7</span> Et si bene fecerit, ignoranter et non volens
facit:  
et in novissimo manifestat malitiam suam.  

<span id="008">8</span> Nequam est oculus lividi:  
et avertens faciem suam, et despiciens animam suam.  

<span id="009">9</span> Insatiabilis oculus cupidi in parte
iniquitatis:  
non satiabitur donec consumat arefaciens animam suam.  

<span id="010">10</span> Oculus malus ad mala, et non saturabitur
pane,  
sed indigens et in tristitia erit super mensam suam.  

<span id="011">11</span> Fili, si habes, benefac tecum,  
et Deo dignas oblationes offer.  

<span id="012">12</span> Memor esto quoniam mors non tardat,  
et testamentum inferorum, quia demonstratum est tibi:  
testamentum enim hujus mundi morte morietur.  

<span id="013">13</span> Ante mortem benefac amico tuo,  
et secundum vires tuas exporrigens da pauperi.  

<span id="014">14</span> Non defrauderis a die bono,  
et particula boni doni non te prætereat.  

<span id="015">15</span> Nonne aliis relinques dolores et labores tuos  
in divisione sortis?  

<span id="016">16</span> Da et accipe,  
et justifica animam tuam.  

<span id="017">17</span> Ante obitum tuum operare justitiam,  
quoniam non est apud inferos invenire cibum.  

<span id="018">18</span> Omnis caro sicut fœnum veterascet,  
et sicut folium fructificans in arbore viridi.  

<span id="019">19</span> Alia generantur, et alia dejiciuntur:  
sic generatio carnis et sanguinis, alia finitur, et alia nascitur.  

<span id="020">20</span> Omne opus corruptibile in fine deficiet,  
et qui illud operatur ibit cum illo.  

<span id="021">21</span> Et omne opus electum justificabitur,  
et qui operatur illud honorabitur in illo.\]  

<span id="022">22</span> \[Beatus vir qui in sapientia morabitur,  
et qui in justitia sua meditabitur,  
et in sensu cogitabit circumspectionem Dei:  

<span id="023">23</span> qui excogitat vias illius in corde suo,  
et in absconditis suis intelligens,  
vadens post illam quasi investigator,  
et in viis illius consistens:  

<span id="024">24</span> qui respicit per fenestras illius,  
et in januis illius audiens:  

<span id="025">25</span> qui requiescit juxta domum illius,  
et in parietibus illius figens palum,  
statuet casulam suam ad manus illius,  
et requiescent in casula illius bona per ævum.  

<span id="026">26</span> Statuet filios suos sub tegmine illius,  
et sub ramis ejus morabitur.  

<span id="027">27</span> Protegetur sub tegmine illius a fervore,  
et in gloria ejus requiescet.\]

------------------------------------------------------------------------

[Next: Sirach Chapter 15](sir015)
