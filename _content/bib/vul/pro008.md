[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pro008)  [KJV](../kjv/pro008)  [Sep](../sep/pro008) 
[Tan](../tan/pro008)   
  
[Proverbs Index](pro)  
  [Previous](pro007)  [Next](pro009) 

------------------------------------------------------------------------

### Vulgate (Latin): Proverbs Chapter 8

<span id="001">1</span> \[Numquid non sapientia clamitat,  
et prudentia dat vocem suam?  

<span id="002">2</span> In summis excelsisque verticibus supra viam,  
in mediis semitis stans,  

<span id="003">3</span> juxta portas civitatis,  
in ipsis foribus loquitur, dicens:  

<span id="004">4</span> O viri, ad vos clamito,  
et vox mea ad filios hominum.  

<span id="005">5</span> Intelligite, parvuli, astutiam,  
et insipientes, animadvertite.  

<span id="006">6</span> Audite, quoniam de rebus magnis locutura sum,  
et aperientur labia mea ut recta prædicent.  

<span id="007">7</span> Veritatem meditabitur guttur meum,  
et labia mea detestabuntur impium.  

<span id="008">8</span> Justi sunt omnes sermones mei:  
non est in eis pravum quid, neque perversum;  

<span id="009">9</span> recti sunt intelligentibus,  
et æqui invenientibus scientiam.  

<span id="010">10</span> Accipite disciplinam meam, et non pecuniam;  
doctrinam magis quam aurum eligite:  

<span id="011">11</span> melior est enim sapientia cunctis
pretiosissimis,  
et omne desiderabile ei non potest comparari.\]  

<span id="012">12</span> \[Ego sapientia, habito in consilio,  
et eruditis intersum cogitationibus.  

<span id="013">13</span> Timor Domini odit malum:  
arrogantiam, et superbiam,  
et viam pravam, et os bilingue, detestor.  

<span id="014">14</span> Meum est consilium et æquitas;  
mea est prudentia, mea est fortitudo.  

<span id="015">15</span> Per me reges regnant,  
et legum conditores justa decernunt;  

<span id="016">16</span> per me principes imperant,  
et potentes decernunt justitiam.  

<span id="017">17</span> Ego diligentes me diligo,  
et qui mane vigilant ad me, invenient me.  

<span id="018">18</span> Mecum sunt divitiæ et gloria,  
opes superbæ et justitia.  

<span id="019">19</span> Melior est enim fructus meus auro et lapide
pretioso,  
et genimina me argento electo.  

<span id="020">20</span> In viis justitiæ ambulo,  
in medio semitarum judicii:  

<span id="021">21</span> ut ditem diligentes me,  
et thesauros eorum repleam.\]  

<span id="022">22</span> \[Dominus possedit me in initio viarum suarum  
antequam quidquam faceret a principio.  

<span id="023">23</span> Ab æterno ordinata sum,  
et ex antiquis antequam terra fieret.  

<span id="024">24</span> Nondum erant abyssi, et ego jam concepta
eram:  
necdum fontes aquarum eruperant,  

<span id="025">25</span> necdum montes gravi mole constiterant:  
ante colles ego parturiebar.  

<span id="026">26</span> Adhuc terram non fecerat, et flumina,  
et cardines orbis terræ.  

<span id="027">27</span> Quando præparabat cælos, aderam;  
quando certa lege et gyro vallabat abyssos;  

<span id="028">28</span> quando æthera firmabat sursum,  
et librabat fontes aquarum;  

<span id="029">29</span> quando circumdabat mari terminum suum,  
et legem ponebat aquis, ne transirent fines suos;  
quando appendebat fundamenta terræ:  

<span id="030">30</span> cum eo eram, cuncta componens.  
Et delectabar per singulos dies,  
ludens coram eo omni tempore,  

<span id="031">31</span> ludens in orbe terrarum;  
et deliciæ meæ esse cum filiis hominum.  

<span id="032">32</span> Nunc ergo, filii, audite me:  
beati qui custodiunt vias meas.  

<span id="033">33</span> Audite disciplinam, et estote sapientes,  
et nolite abjicere eam.  

<span id="034">34</span> Beatus homo qui audit me,  
et qui vigilat ad fores meas quotidie,  
et observat ad postes ostii mei.  

<span id="035">35</span> Qui me invenerit, inveniet vitam,  
et hauriet salutem a Domino.  

<span id="036">36</span> Qui autem in me peccaverit, lædet animam
suam;  
omnes qui me oderunt diligunt mortem.\]

------------------------------------------------------------------------

[Next: Proverbs Chapter 9](pro009)
