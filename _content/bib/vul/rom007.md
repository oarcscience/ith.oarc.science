[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rom007)  [GNT](../gnt/rom007) 
[KJV](../kjv/rom007)   
  
[Romans Index](rom)  
  [Previous](rom006)  [Next](rom008) 

------------------------------------------------------------------------

### Vulgate (Latin): Romans Chapter 7

<span id="001">1</span> An ignoratis, fratres (scientibus enim legem
loquor), quia lex in homine dominatur quanto tempore vivit?

<span id="002">2</span> Nam quæ sub viro est mulier, vivente viro,
alligata est legi: si autem mortuus fuerit vir ejus, soluta est a lege
viri.

<span id="003">3</span> Igitur, vivente viro, vocabitur adultera si
fuerit cum alio viro: si autem mortuus fuerit vir ejus, liberata est a
lege viri, ut non sit adultera si fuerit cum alio viro.

<span id="004">4</span> Itaque fratres mei, et vos mortificati estis
legi per corpus Christi: ut sitis alterius, qui ex mortuis resurrexit,
ut fructificemus Deo.

<span id="005">5</span> Cum enim essemus in carne, passiones peccatorum,
quæ per legem erant, operabantur in membris nostris, ut fructificarent
morti.

<span id="006">6</span> Nunc autem soluti sumus a lege mortis, in qua
detinebamur, ita ut serviamus in novitate spiritus, et non in vetustate
litteræ.  

<span id="007">7</span> Quid ergo dicemus? lex peccatum est? Absit. Sed
peccatum non cognovi, nisi per legem: nam concupiscentiam nesciebam,
nisi lex diceret: Non concupisces.

<span id="008">8</span> Occasione autem accepta, peccatum per mandatum
operatum est in me omnem concupiscentiam. Sine lege enim peccatum
mortuum erat.

<span id="009">9</span> Ego autem vivebam sine lege aliquando: sed cum
venisset mandatum, peccatum revixit.

<span id="010">10</span> Ego autem mortuus sum: et inventum est mihi
mandatum, quod erat ad vitam, hoc esse ad mortem.

<span id="011">11</span> Nam peccatum occasione accepta per mandatum,
seduxit me, et per illud occidit.

<span id="012">12</span> Itaque lex quidem sancta, et mandatum sanctum,
et justum, et bonum.  

<span id="013">13</span> Quod ergo bonum est, mihi factum est mors?
Absit. Sed peccatum, ut appareat peccatum, per bonum operatum est mihi
mortem: ut fiat supra modum peccans peccatum per mandatum.

<span id="014">14</span> Scimus enim quia lex spiritualis est: ego autem
carnalis sum, venundatus sub peccato.

<span id="015">15</span> Quod enim operor, non intelligo: non enim quod
volo bonum, hoc ago: sed quod odi malum, illud facio.

<span id="016">16</span> Si autem quod nolo, illud facio: consentio
legi, quoniam bona est.

<span id="017">17</span> Nunc autem jam non ego operor illud, sed quod
habitat in me peccatum.

<span id="018">18</span> Scio enim quia non habitat in me, hoc est in
carne mea, bonum. Nam velle, adjacet mihi: perficere autem bonum, non
invenio.

<span id="019">19</span> Non enim quod volo bonum, hoc facio: sed quod
nolo malum, hoc ago.

<span id="020">20</span> Si autem quod nolo, illud facio: jam non ego
operor illud, sed quod habitat in me, peccatum.

<span id="021">21</span> Invenio igitur legem, volenti mihi facere
bonum, quoniam mihi malum adjacet:

<span id="022">22</span> condelector enim legi Dei secundum interiorem
hominem:

<span id="023">23</span> video autem aliam legem in membris meis,
repugnantem legi mentis meæ, et captivantem me in lege peccati, quæ est
in membris meis.

<span id="024">24</span> Infelix ego homo, quis me liberabit de corpore
mortis hujus?

<span id="025">25</span> gratia Dei per Jesum Christum Dominum nostrum.
Igitur ego ipse mente servio legi Dei: carne autem, legi peccati.

------------------------------------------------------------------------

[Next: Romans Chapter 8](rom008)
