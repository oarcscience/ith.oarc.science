[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu017)  [KJV](../kjv/deu017)  [Sep](../sep/deu017) 
[Tan](../tan/deu017)   
  
[Deuteronomy Index](deu)  
  [Previous](deu016)  [Next](deu018) 

------------------------------------------------------------------------

### Vulgate (Latin): Deuteronomy Chapter 17

<span id="001">1</span> Non immolabis Domino Deo tuo ovem, et bovem, in
quo est macula, aut quippiam vitii: quia abominatio est Domino Deo tuo.

<span id="002">2</span> Cum reperti fuerint apud te intra unam portarum
tuarum, quas Dominus Deus tuus dabit tibi, vir aut mulier qui faciant
malum in conspectu Domini Dei tui, et transgrediantur pactum illius,

<span id="003">3</span> ut vadant et servant diis alienis, et adorent
eos, solem et lunam, et omnem militiam cæli, quæ non præcepi:

<span id="004">4</span> et hoc tibi fuerit nuntiatum, audiensque
inquisieris diligenter et verum esse repereris, et abominatio facta est
in Israël:

<span id="005">5</span> educes virum ac mulierem, qui rem
sceleratissimam perpetrarunt, ad portas civitatis tuæ, et lapidibus
obruentur.

<span id="006">6</span> In ore duorum aut trium testium peribit qui
interficietur. Nemo occidatur, uno contra se dicente testimonium.

<span id="007">7</span> Manus testium prima interficiet eum, et manus
reliqui populi extrema mittetur: ut auferas malum de medio tui.  

<span id="008">8</span> Si difficile et ambiguum apud te judicium esse
perspexeris inter sanguinem et sanguinem, causam et causam, lepram et
lepram: et judicum intra portas tuas videris verba variari: surge, et
ascende ad locum, quem elegerit Dominus Deus tuus.

<span id="009">9</span> Veniesque ad sacerdotes Levitici generis, et ad
judicem qui fuerit illo tempore: quæresque ab eis, qui indicabunt tibi
judicii veritatem.

<span id="010">10</span> Et facies quodcumque dixerint qui præsunt loco
quem elegerit Dominus, et docuerint te

<span id="011">11</span> juxta legem ejus, sequerisque sententiam eorum,
nec declinabis ad dexteram neque ad sinistram.

<span id="012">12</span> Qui autem superbierit, nolens obedire
sacerdotis imperio, qui eo tempore ministrat Domino Deo tuo, et decreto
judicis, morietur homo ille, et auferes malum de Israël:

<span id="013">13</span> cunctusque populus audiens timebit, ut nullus
deinceps intumescat superbia.  

<span id="014">14</span> Cum ingressus fueris terram, quam Dominus Deus
tuus dabit tibi, et possederis eam, habitaverisque in illa, et dixeris:
Constituam super me regem, sicut habent omnes per circuitum nationes:

<span id="015">15</span> eum constitues, quem Dominus Deus tuus elegerit
de numero fratrum tuorum. Non poteris alterius gentis hominem regem
facere, qui non sit frater tuus.

<span id="016">16</span> Cumque fuerit constitutus, non multiplicabit
sibi equos, nec reducet populum in Ægyptum, equitatus numero sublevatus,
præsertim cum Dominus præceperit vobis ut nequaquam amplius per eamdem
viam revertamini.

<span id="017">17</span> Non habebit uxores plurimas, quæ alliciant
animum ejus, neque argenti et auri immensa pondera.

<span id="018">18</span> Postquam autem sederit in solio regni sui,
describet sibi Deuteronomium legis hujus in volumine, accipiens exemplar
a sacerdotibus Leviticæ tribus,

<span id="019">19</span> et habebit secum, legetque illud omnibus diebus
vitæ suæ, ut discat timere Dominum Deum suum, et custodire verba et
cæremonias ejus, quæ in lege præcepta sunt.

<span id="020">20</span> Nec elevetur cor ejus in superbiam super
fratres suos, neque declinet in partem dexteram vel sinistram, ut longo
tempore regnet ipse et filii ejus super Israël.

------------------------------------------------------------------------

[Next: Deuteronomy Chapter 18](deu018)
