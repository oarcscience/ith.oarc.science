<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Sirach: Sirach Chapter 28</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/sir028">Polyglot</A>&nbsp;
<A HREF="../apo/sir028">Apo</A>&nbsp;
<A HREF="../sep/sir028">Sep</A>&nbsp;

<BR>
<BR><A HREF="sir">Sirach Index</A><BR>
&nbsp;
<A HREF="sir027">Previous</A>&nbsp;
<A HREF="sir029">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Sirach Chapter 28</H3><P><a name="001">1</A>&nbsp;[Qui vindicari vult, a Domino inveniet vindictam,<BR> et peccata illius servans servabit.<BR></P>
<P><a name="002">2</A>&nbsp;Relinque proximo tuo nocenti te,<BR> et tunc deprecanti tibi peccata solventur.<BR></P>
<P><a name="003">3</A>&nbsp;Homo homini reservat iram,<BR> et a Deo qu&#230;rit medelam:<BR></P>
<P><a name="004">4</A>&nbsp;in hominem similem sibi non habet misericordiam,<BR> et de peccatis suis deprecatur.<BR></P>
<P><a name="005">5</A>&nbsp;Ipse cum caro sit reservat iram,<BR> et propitiationem petit a Deo:<BR> quis exorabit pro delictis illius?<BR></P>
<P><a name="006">6</A>&nbsp;Memento novissimorum, et desine inimicari:<BR></P>
<P><a name="007">7</A>&nbsp;tabitudo enim et mors imminent in mandatis ejus.<BR></P>
<P><a name="008">8</A>&nbsp;Memorare timorem Dei,<BR> et non irascaris proximo.<BR></P>
<P><a name="009">9</A>&nbsp;Memorare testamentum Altissimi,<BR> et despice ignorantiam proximi.<BR></P>
<P><a name="010">10</A>&nbsp;Abstine te a lite,<BR> et minues peccata.<BR></P>
<P><a name="011">11</A>&nbsp;Homo enim iracundus incendit litem,<BR> et vir peccator turbabit amicos,<BR> et in medio pacem habentium immittet inimicitiam.<BR></P>
<P><a name="012">12</A>&nbsp;Secundum enim ligna silv&#230; sic ignis exardescit:<BR> et secundum virtutem hominis sic iracundia illius erit,<BR> et secundum substantiam suam exaltabit iram suam.<BR></P>
<P><a name="013">13</A>&nbsp;Certamen festinatum incendit ignem,<BR> et lis festinans effundit sanguinem:<BR> et lingua testificans adducit mortem.<BR></P>
<P><a name="014">14</A>&nbsp;Si sufflaveris in scintillam, quasi ignis exardebit:<BR> et si exspueris super illam, extinguetur:<BR> utraque ex ore proficiscuntur.]<BR>
</P>
<P><a name="015">15</A>&nbsp;[Susurro et bilinguis maledictus,<BR> multos enim turbabit pacem habentes.<BR></P>
<P><a name="016">16</A>&nbsp;Lingua tertia multos commovit,<BR> et dispersit illos de gente in gentem.<BR></P>
<P><a name="017">17</A>&nbsp;Civitates muratas divitum destruxit,<BR> et domus magnatorum effodit.<BR></P>
<P><a name="018">18</A>&nbsp;Virtutes populorum concidit,<BR> et gentes fortes dissolvit.<BR></P>
<P><a name="019">19</A>&nbsp;Lingua tertia mulieres viratas ejecit,<BR> et privavit illas laboribus suis.<BR></P>
<P><a name="020">20</A>&nbsp;Qui respicit illam non habebit requiem,<BR> nec habebit amicum in quo requiescat.<BR></P>
<P><a name="021">21</A>&nbsp;Flagelli plaga livorem facit:<BR> plaga autem lingu&#230; comminuet ossa.<BR></P>
<P><a name="022">22</A>&nbsp;Multi ceciderunt in ore gladii:<BR> sed non sic quasi qui interierunt per linguam suam.<BR></P>
<P><a name="023">23</A>&nbsp;Beatus qui tectus est a lingua nequam,<BR> qui in iracundiam illius non transivit,<BR> et qui non attraxit jugum illius,<BR> et in vinculis ejus non est ligatus:<BR></P>
<P><a name="024">24</A>&nbsp;jugum enim illius jugum ferreum est,<BR> et vinculum illius vinculum &#230;reum est;<BR></P>
<P><a name="025">25</A>&nbsp;mors illius mors nequissima:<BR> et utilis potius infernus quam illa.<BR></P>
<P><a name="026">26</A>&nbsp;Perseverantia illius non permanebit,<BR> sed obtinebit vias injustorum,<BR> et in flamma sua non comburet justos.<BR></P>
<P><a name="027">27</A>&nbsp;Qui relinquunt Deum incident in illam,<BR> et exardebit in illis, et non extinguetur,<BR> et immittetur in illos quasi leo,<BR> et quasi pardus l&#230;det illos.<BR></P>
<P><a name="028">28</A>&nbsp;Sepi aures tuas spinis:<BR> linguam nequam noli audire:<BR> et ori tuo facito ostia et seras.<BR></P>
<P><a name="029">29</A>&nbsp;Aurum tuum et argentum tuum confla,<BR> et verbis tuis facito stateram,<BR> et frenos ori tuo rectos:<BR></P>
<P><a name="030">30</A>&nbsp;et attende ne forte labaris in lingua,<BR> et cadas in conspectu inimicorum insidiantium tibi,<BR> et sit casus tuus insanabilis in mortem.]</P>
<P><HR>
<CENTER>
<A HREF="sir029">Next: Sirach Chapter 29</A></CENTER>
</BODY>
</HTML>
