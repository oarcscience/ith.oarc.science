[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1001)  [KJV](../kjv/kg1001)  [Sep](../sep/kg1001) 
[Tan](../tan/kg1001)   
  
[1 Kings Index](kg1)  
  [Previous](sa2024)  [Next](kg1002) 

------------------------------------------------------------------------

### Vulgate (Latin): 1 Kings Chapter 1

<span id="001">1</span> Et rex David senuerat, habebatque ætatis
plurimos dies: cumque operiretur vestibus, non calefiebat.

<span id="002">2</span> Dixerunt ergo ei servi sui: Quæramus domino
nostro regi adolescentulam virginem, et stet coram rege, et foveat eum,
dormiatque in sinu suo, et calefaciat dominum nostrum regem.

<span id="003">3</span> Quæsierunt igitur adolescentulam speciosam in
omnibus finibus Israël, et invenerunt Abisag Sunamitidem, et adduxerunt
eam ad regem.

<span id="004">4</span> Erat autem puella pulchra nimis, dormiebatque
cum rege, et ministrabat ei: rex vero non cognovit eam.  

<span id="005">5</span> Adonias autem filius Haggith elevabatur, dicens:
Ego regnabo. Fecitque sibi currus et equites, et quinquaginta viros qui
currerent ante eum.

<span id="006">6</span> Nec corripuit eum pater suus aliquando, dicens:
Quare hoc fecisti? Erat autem et ipse pulcher valde, secundus natu post
Absalom.

<span id="007">7</span> Et sermo ei cum Joab filio Sarviæ, et cum
Abiathar sacerdote, qui adjuvabant partes Adoniæ.

<span id="008">8</span> Sadoc vero sacerdos, et Banaias filius Jojadæ,
et Nathan propheta, et Semei et Rei, et robur exercitus David, non erat
cum Adonia.

<span id="009">9</span> Immolatis ergo Adonias arietibus et vitulis, et
universis pinguibus, juxta lapidem Zoheleth, qui erat vicinus fonti
Rogel, vocavit universos fratres suos filios regis, et omnes viros Juda
servos regis.

<span id="010">10</span> Nathan autem prophetam, et Banaiam, et robustos
quosque, et Salomonem fratrem suum non vocavit.  

<span id="011">11</span> Dixit itaque Nathan ad Bethsabee matrem
Salomonis: Num audisti quod regnaverit Adonias filius Haggith, et
dominus noster David hoc ignorat?

<span id="012">12</span> Nunc ergo veni, accipe consilium a me, et salva
animam tuam, filiique tui Salomonis.

<span id="013">13</span> Vade, et ingredere ad regem David, et dic ei:
Nonne tu, domine mi rex, jurasti mihi ancillæ tuæ, dicens: Salomon
filius tuus regnabit post me, et ipse sedebit in solio meo? quare ergo
regnat Adonias?

<span id="014">14</span> Et adhuc ibi te loquente cum rege, ego veniam
post te, et complebo sermones tuos.

<span id="015">15</span> Ingressa est itaque Bethsabee ad regem in
cubiculum: rex autem senuerat nimis, et Abisag Sunamitis ministrabat ei.

<span id="016">16</span> Inclinavit se Bethsabee, et adoravit regem. Ad
quam rex: Quid tibi, inquit, vis?

<span id="017">17</span> Quæ respondens, ait: Domine mi, tu jurasti per
Dominum Deum tuum ancillæ tuæ: Salomon filius tuus regnabit post me, et
ipse sedebit in solio meo.

<span id="018">18</span> Et ecce nunc Adonias regnat, te, domine mi rex,
ignorante.

<span id="019">19</span> Mactavit boves, et pinguia quæque, et arietes
plurimos, et vocavit omnes filios regis, Abiathar quoque sacerdotem, et
Joab principem militiæ: Salomonem autem servum tuum non vocavit.

<span id="020">20</span> Verumtamen, domine mi rex, in te oculi
respiciunt totius Israël, ut indices eis quis sedere debeat in solio
tuo, domine mi rex, post te.

<span id="021">21</span> Eritque, cum dormierit dominus meus rex cum
patribus suis, erimus ego et filius meus Salomon peccatores.  

<span id="022">22</span> Adhuc illa loquente cum rege, Nathan propheta
venit.

<span id="023">23</span> Et nuntiaverunt regi, dicentes: Adest Nathan
propheta. Cumque introisset in conspectu regis, et adorasset eum pronus
in terram,

<span id="024">24</span> dixit Nathan: Domine mi rex, tu dixisti:
Adonias regnet post me, et ipse sedeat super thronum meum?

<span id="025">25</span> Quia descendit hodie, et immolavit boves, et
pinguia, et arietes plurimos, et vocavit universos filios regis et
principes exercitus, Abiathar quoque sacerdotem, illisque vescentibus et
bibentibus coram eo, et dicentibus: Vivat rex Adonias:

<span id="026">26</span> me servum tuum, et Sadoc sacerdotem, et Banaiam
filium Jojadæ, et Salomonem famulum tuum non vocavit.

<span id="027">27</span> Numquid a domino meo rege exivit hoc verbum, et
mihi non indicasti servo tuo quis sessurus esset super thronum domini
mei regis post eum?

<span id="028">28</span> Et respondit rex David, dicens: Vocate ad me
Bethsabee. Quæ cum fuisset ingressa coram rege, et stetisset ante eum,

<span id="029">29</span> juravit rex, et ait: Vivit Dominus, qui eruit
animam meam de omni angustia,

<span id="030">30</span> quia sicut juravi tibi per Dominum Deum Israël,
dicens: Salomon filius tuus regnabit post me, et ipse sedebit super
solium meum pro me: sic faciam hodie.

<span id="031">31</span> Summissoque Bethsabee in terram vultu, adoravit
regem, dicens: Vivat dominus meus David in æternum.  

<span id="032">32</span> Dixit quoque rex David: Vocate mihi Sadoc
sacerdotem, et Nathan prophetam, et Banaiam filium Jojadæ. Qui cum
ingressi fuissent coram rege,

<span id="033">33</span> dixit ad eos: Tollite vobiscum servos domini
vestri, et imponite Salomonem filium meum super mulam meam, et ducite
eum in Gihon.

<span id="034">34</span> Et ungat eum ibi Sadoc sacerdos et Nathan
propheta in regem super Israël: et canetis buccina, atque dicetis: Vivat
rex Salomon.

<span id="035">35</span> Et ascendetis post eum, et veniet, et sedebit
super solium meum, et ipse regnabit pro me: illique præcipiam ut sit dux
super Israël et super Judam.

<span id="036">36</span> Et respondit Banaias filius Jojadæ regi,
dicens: Amen: sic loquatur Dominus Deus domini mei regis.

<span id="037">37</span> Quomodo fuit Dominus cum domino meo rege, sic
sit cum Salomone, et sublimius faciat solium ejus a solio domini mei
regis David.

<span id="038">38</span> Descendit ergo Sadoc sacerdos, et Nathan
propheta, et Banaias filius Jojadæ, et Cerethi, et Phelethi: et
imposuerunt Salomonem super mulam regis David, et adduxerunt eum in
Gihon.

<span id="039">39</span> Sumpsitque Sadoc sacerdos cornu olei de
tabernaculo, et unxit Salomonem: et cecinerunt buccina, et dixit omnis
populus: Vivat rex Salomon.

<span id="040">40</span> Et ascendit universa multitudo post eum, et
populus canentium tibiis, et lætantium gaudio magno: et insonuit terra a
clamore eorum.  

<span id="041">41</span> Audivit autem Adonias, et omnes qui invitati
fuerant ab eo: jamque convivium finitum erat: sed et Joab, audita voce
tubæ, ait: Quid sibi vult clamor civitatis tumultuantis?

<span id="042">42</span> Adhuc illo loquente, Jonathas filius Abiathar
sacerdotis venit: cui dixit Adonias: Ingredere, quia vir fortis es, et
bona nuntians.

<span id="043">43</span> Responditque Jonathas Adoniæ: Nequaquam:
dominus enim noster rex David regem constituit Salomonem:

<span id="044">44</span> misitque cum eo Sadoc sacerdotem, et Nathan
prophetam, et Banaiam filium Jojadæ, et Cerethi, et Phelethi, et
imposuerunt eum super mulam regis.

<span id="045">45</span> Unxeruntque eum Sadoc sacerdos et Nathan
propheta regem in Gihon: et ascenderunt inde lætantes, et insonuit
civitas: hæc est vox quam audistis.

<span id="046">46</span> Sed et Salomon sedet super solium regni.

<span id="047">47</span> Et ingressi servi regis benedixerunt domino
nostro regi David, dicentes: Amplificet Deus nomen Salomonis super nomen
tuum, et magnificet thronus ejus super thronum tuum. Et adoravit rex in
lectulo suo:

<span id="048">48</span> et locutus est: Benedictus Dominus Deus Israël,
qui dedit hodie sedentem in solio meo, videntibus oculis meis.  

<span id="049">49</span> Territi sunt ergo, et surrexerunt omnes qui
invitati fuerant ab Adonia, et ivit unusquisque in viam suam.

<span id="050">50</span> Adonias autem timens Salomonem, surrexit, et
abiit, tenuitque cornu altaris.

<span id="051">51</span> Et nuntiaverunt Salomoni, dicentes: Ecce
Adonias timens regem Salomonem, tenuit cornu altaris, dicens: Juret mihi
rex Salomon hodie, quod non interficiat servum suum gladio.

<span id="052">52</span> Dixitque Salomon: Si fuerit vir bonus, non
cadet ne unus quidem capillus ejus in terram: sin autem malum inventum
fuerit in eo, morietur.

<span id="053">53</span> Misit ergo rex Salomon, et eduxit eum ab
altari: et ingressus adoravit regem Salomonem: dixitque ei Salomon: Vade
in domum tuam.

------------------------------------------------------------------------

[Next: 1 Kings Chapter 2](kg1002)
