[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/lev026)  [KJV](../kjv/lev026)  [Sep](../sep/lev026) 
[Tan](../tan/lev026)   
  
[Leviticus Index](lev)  
  [Previous](lev025)  [Next](lev027) 

------------------------------------------------------------------------

### Vulgate (Latin): Leviticus Chapter 26

<span id="001">1</span> Ego Dominus Deus vester: non facietis vobis
idolum, et sculptile, nec titulos erigetis, nec insignem lapidem ponetis
in terra vestra, ut adoretis eum. Ego enim sum Dominus Deus vester.

<span id="002">2</span> Custodite sabbata mea, et pavete ad sanctuarium
meum. Ego Dominus.

<span id="003">3</span> Si in præceptis meis ambulaveritis, et mandata
mea custodieritis, et feceritis ea, dabo vobis pluvias temporibus suis,

<span id="004">4</span> et terra gignet germen suum, et pomis arbores
replebuntur.

<span id="005">5</span> Apprehendet messium tritura vindemiam, et
vindemia occupabit sementem: et comedetis panem vestrum in saturitate,
et absque pavore habitabitis in terra vestra.

<span id="006">6</span> Dabo pacem in finibus vestris: dormietis, et non
erit qui exterreat. Auferam malas bestias, et gladius non transibit
terminos vestros.

<span id="007">7</span> Persequemini inimicos vestros, et corruent coram
vobis.

<span id="008">8</span> Persequentur quinque de vestris centum alienos,
et centum de vobis decem millia: cadent inimici vestri gladio in
conspectu vestro.

<span id="009">9</span> Respiciam vos, et crescere faciam:
multiplicabimini, et firmabo pactum meum vobiscum.

<span id="010">10</span> Comedetis vetustissima veterum, et vetera novis
supervenientibus projicietis.

<span id="011">11</span> Ponam tabernaculum meum in medio vestri, et non
abjiciet vos anima mea.

<span id="012">12</span> Ambulabo inter vos, et ero Deus vester, vosque
eritis populus meus.

<span id="013">13</span> Ego Dominus Deus vester, qui eduxi vos de terra
Ægyptiorum, ne serviretis eis: et qui confregi catenas cervicum
vestrarum, ut incederetis erecti.  

<span id="014">14</span> Quod si non audieritis me, nec feceritis omnia
mandata mea,

<span id="015">15</span> si spreveritis leges meas, et judicia mea
contempseritis, ut non faciatis ea quæ a me constituta sunt, et ad
irritum perducatis pactum meum:

<span id="016">16</span> ego quoque hæc faciam vobis: visitabo vos
velociter in egestate, et ardore, qui conficiat oculos vestros, et
consumat animas vestras. Frustra seretis sementem, quæ ab hostibus
devorabitur.

<span id="017">17</span> Ponam faciem meam contra vos, et corruetis
coram hostibus vestris, et subjiciemini his qui oderunt vos: fugietis,
nemine persequente.

<span id="018">18</span> Sin autem nec sic obedieritis mihi, addam
correptiones vestras septuplum propter peccata vestra,

<span id="019">19</span> et conteram superbiam duritiæ vestræ. Daboque
vobis cælum desuper sicut ferrum, et terram æneam.

<span id="020">20</span> Consumetur incassum labor vester, non proferet
terra germen, nec arbores poma præbebunt.

<span id="021">21</span> Si ambulaveritis ex adverso mihi, nec
volueritis audire me, addam plagas vestras in septuplum propter peccata
vestra:

<span id="022">22</span> immittamque in vos bestias agri, quæ consumant
vos, et pecora vestra, et ad paucitatem cuncta redigant, desertæque
fiant viæ vestræ.

<span id="023">23</span> Quod si nec sic volueritis recipere
disciplinam, sed ambulaveritis ex adverso mihi:

<span id="024">24</span> ego quoque contra vos adversus incedam, et
percutiam vos septies propter peccata vestra,

<span id="025">25</span> inducamque super vos gladium ultorem fœderis
mei. Cumque confugeritis in urbes, mittam pestilentiam in medio vestri,
et trademini in manibus hostium,

<span id="026">26</span> postquam confregero baculum panis vestri: ita
ut decem mulieres in uno clibano coquant panes, et reddant eos ad
pondus: et comedetis, et non saturabimini.  

<span id="027">27</span> Sin autem nec per hæc audieritis me, sed
ambulaveritis contra me:

<span id="028">28</span> et ego incedam adversus vos in furore
contrario, et corripiam vos septem plagis propter peccata vestra:

<span id="029">29</span> ita ut comedatis carnes filiorum vestrorum et
filiarum vestrarum.

<span id="030">30</span> Destruam excelsa vestra, et simulacra
confringam. Cadetis inter ruinas idolorum vestrorum, et abominabitur vos
anima mea,

<span id="031">31</span> in tantum ut urbes vestras redigam in
solitudinem, et deserta faciam sanctuaria vestra, nec recipiam ultra
odorem suavissimum.

<span id="032">32</span> Disperdamque terram vestram, et stupebunt super
ea inimici vestri, cum habitatores illius fuerint.

<span id="033">33</span> Vos autem dispergam in gentes, et evaginabo
post vos gladium, eritque terra vestra deserta, et civitates vestræ
dirutæ.

<span id="034">34</span> Tunc placebunt terræ sabbata sua cunctis diebus
solitudinis suæ: quando fueritis

<span id="035">35</span> in terra hostili, sabbatizabit, et requiescet
in sabbatis solitudinis suæ, eo quod non requieverit in sabbatis vestris
quando habitabatis in ea.

<span id="036">36</span> Et qui de vobis remanserint, dabo pavorem in
cordibus eorum in regionibus hostium, terrebit eos sonitus folii
volantis, et ita fugient quasi gladium: cadent, nullo persequente,

<span id="037">37</span> et corruent singuli super fratres suos, quasi
bella fugientes, nemo vestrum inimicis audebit resistere.

<span id="038">38</span> Peribitis inter gentes, et hostilis vos terra
consumet.

<span id="039">39</span> Quod si et de iis aliqui remanserint, tabescent
in iniquitatibus suis, in terra inimicorum suorum, et propter peccata
patrum suorum et sua affligentur:

<span id="040">40</span> donec confiteantur iniquitates suas, et majorum
suorum, quibus prævaricati sunt in me, et ambulaverunt ex adverso mihi.

<span id="041">41</span> Ambulabo igitur et ego contra eos, et inducam
illos in terram hostilem, donec erubescat incircumcisa mens eorum: tunc
orabunt pro impietatibus suis.  

<span id="042">42</span> Et recordabor fœderis mei, quod pepigi cum
Jacob, et Isaac, et Abraham. Terræ quoque memor ero:

<span id="043">43</span> quæ cum relicta fuerit ab eis, complacebit sibi
in sabbatis suis, patiens solitudinem propter illos. Ipsi vero rogabunt
pro peccatis suis, eo quod abjecerint judicia mea, et leges meas
despexerint.

<span id="044">44</span> Et tamen etiam cum essent in terra hostili, non
penitus abjeci eos, neque sic despexi ut consumerentur, et irritum
facerent pactum meum cum eis. Ego enim sum Dominus Deus eorum,

<span id="045">45</span> et recordabor fœderis mei pristini, quando
eduxi eos de terra Ægypti in conspectu gentium, ut essem Deus eorum. Ego
Dominus.  
Hæc sunt judicia atque præcepta et leges quas dedit Dominus inter se et
filios Israël in monte Sinai per manum Moysi.

------------------------------------------------------------------------

[Next: Leviticus Chapter 27](lev027)
