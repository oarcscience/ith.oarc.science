<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Mark: Mark Chapter 14</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/mar014">Polyglot</A>&nbsp;
<A HREF="../gnt/mar014">GNT</A>&nbsp;
<A HREF="../kjv/mar014">KJV</A>&nbsp;

<BR>
<BR><A HREF="mar">Mark Index</A><BR>
&nbsp;
<A HREF="mar013">Previous</A>&nbsp;
<A HREF="mar015">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Mark Chapter 14</H3><P><a name="001">1</A>&nbsp;Erat autem Pascha et azyma post biduum: et qu&#230;rebant summi sacerdotes et scrib&#230; quomodo eum dolo tenerent, et occiderent.</P>
<P><a name="002">2</A>&nbsp;Dicebant autem: Non in die festo, ne forte tumultus fieret in populo.<BR>
</P>
<P><a name="003">3</A>&nbsp;Et cum esset Bethani&#230; in domo Simonis leprosi, et recumberet, venit mulier habens alabastrum unguenti nardi spicati pretiosi: et fracto alabastro, effudit super caput ejus.</P>
<P><a name="004">4</A>&nbsp;Erant autem quidam indigne ferentes intra semetipsos, et dicentes: Ut quid perditio ista unguenti facta est?</P>
<P><a name="005">5</A>&nbsp;poterat enim unguentum istud venundari plus quam trecentis denariis, et dari pauperibus. Et fremebant in eam.</P>
<P><a name="006">6</A>&nbsp;Jesus autem dixit: Sinite eam, quid illi molesti estis? Bonum opus operata est in me:</P>
<P><a name="007">7</A>&nbsp;semper enim pauperes habetis vobiscum: et cum volueritis, potestis illis benefacere: me autem non semper habetis.</P>
<P><a name="008">8</A>&nbsp;Quod habuit h&#230;c, fecit: pr&#230;venit ungere corpus meum in sepulturam.</P>
<P><a name="009">9</A>&nbsp;Amen dico vobis: Ubicumque pr&#230;dicatum fuerit Evangelium istud in universo mundo, et quod fecit h&#230;c, narrabitur in memoriam ejus.<BR>
</P>
<P><a name="010">10</A>&nbsp;Et Judas Iscariotes, unus de duodecim, abiit ad summos sacerdotes, ut proderet eum illis.</P>
<P><a name="011">11</A>&nbsp;Qui audientes gavisi sunt: et promiserunt ei pecuniam se daturos. Et qu&#230;rebat quomodo illum opportune traderet.<BR>
</P>
<P><a name="012">12</A>&nbsp;Et primo die azymorum quando Pascha immolabant, dicunt ei discipuli: Quo vis eamus, et paremus tibi ut manduces Pascha?</P>
<P><a name="013">13</A>&nbsp;Et mittit duos ex discipulis suis, et dicit eis: Ite in civitatem, et occurret vobis homo lagenam aqu&#230; bajulans: sequimini eum,</P>
<P><a name="014">14</A>&nbsp;et quocumque introierit, dicite domino domus, quia magister dicit: Ubi est refectio mea, ubi Pascha cum discipulis meis manducem?</P>
<P><a name="015">15</A>&nbsp;Et ipse vobis demonstrabit c&#156;naculum grande, stratum: et illic parate nobis.</P>
<P><a name="016">16</A>&nbsp;Et abierunt discipuli ejus, et venerunt in civitatem: et invenerunt sicut dixerat illis, et paraverunt Pascha.</P>
<P><a name="017">17</A>&nbsp;Vespere autem facto, venit cum duodecim.</P>
<P><a name="018">18</A>&nbsp;Et discumbentibus eis, et manducantibus, ait Jesus: Amen dico vobis, quia unus ex vobis tradet me, qui manducat mecum.</P>
<P><a name="019">19</A>&nbsp;At illi c&#156;perunt contristari, et dicere ei singulatim: Numquid ego?</P>
<P><a name="020">20</A>&nbsp;Qui ait illis: Unus ex duodecim, qui intingit mecum manum in catino.</P>
<P><a name="021">21</A>&nbsp;Et Filius quidem hominis vadit sicut scriptum est de eo: v&#230; autem homini illi per quem Filius hominis tradetur! bonum erat ei, si non esset natus homo ille.<BR>
</P>
<P><a name="022">22</A>&nbsp;Et manducantibus illis, accepit Jesus panem: et benedicens fregit, et dedit eis, et ait: Sumite, hoc est corpus meum.</P>
<P><a name="023">23</A>&nbsp;Et accepto calice, gratias agens dedit eis: et biberunt ex illo omnes.</P>
<P><a name="024">24</A>&nbsp;Et ait illis: Hic est sanguis meus novi testamenti, qui pro multis effundetur.</P>
<P><a name="025">25</A>&nbsp;Amen dico vobis, quia jam non bibam de hoc genimine vitis usque in diem illum, cum illud bibam novum in regno Dei.<BR>
</P>
<P><a name="026">26</A>&nbsp;Et hymno dicto exierunt in montem Olivarum.</P>
<P><a name="027">27</A>&nbsp;Et ait eis Jesus: Omnes scandalizabimini in me in nocte ista: quia scriptum est: Percutiam pastorem, et dispergentur oves.</P>
<P><a name="028">28</A>&nbsp;Sed postquam resurrexero, pr&#230;cedam vos in Galil&#230;am.</P>
<P><a name="029">29</A>&nbsp;Petrus autem ait illi: Et si omnes scandalizati fuerint in te, sed non ego.</P>
<P><a name="030">30</A>&nbsp;Et ait illi Jesus: Amen dico tibi, quia tu hodie in nocte hac, priusquam gallus vocem bis dederit, ter me es negaturus.</P>
<P><a name="031">31</A>&nbsp;At ille amplius loquebatur: Et si oportuerit me simul commori tibi, non te negabo. Similiter autem et omnes dicebant.<BR>
</P>
<P><a name="032">32</A>&nbsp;Et veniunt in pr&#230;dium, cui nomen Gethsemani. Et ait discipulis suis: Sedete hic donec orem.</P>
<P><a name="033">33</A>&nbsp;Et assumit Petrum, et Jacobum, et Joannem secum: et c&#156;pit pavere et t&#230;dere.</P>
<P><a name="034">34</A>&nbsp;Et ait illis: Tristis est anima mea usque ad mortem: sustinete hic, et vigilate.</P>
<P><a name="035">35</A>&nbsp;Et cum processisset paululum, procidit super terram, et orabat ut, si fieri posset, transiret ab eo hora.</P>
<P><a name="036">36</A>&nbsp;Et dixit: Abba pater, omnia tibi possibilia sunt: transfer calicem hunc a me: sed non quod ego volo, sed quod tu.</P>
<P><a name="037">37</A>&nbsp;Et venit, et invenit eos dormientes. Et ait Petro: Simon, dormis? non potuisti una hora vigilare?</P>
<P><a name="038">38</A>&nbsp;vigilate et orate, ut non intretis in tentationem. Spiritus quidem promptus est, caro vero infirma.</P>
<P><a name="039">39</A>&nbsp;Et iterum abiens oravit, eumdem sermonem dicens.</P>
<P><a name="040">40</A>&nbsp;Et reversus, denuo invenit eos dormientes (erant enim oculi eorum gravati), et ignorabant quid responderent ei.</P>
<P><a name="041">41</A>&nbsp;Et venit tertio, et ait illis: Dormite jam, et requiescite. Sufficit: venit hora: ecce Filius hominis tradetur in manus peccatorum.</P>
<P><a name="042">42</A>&nbsp;Surgite, eamus: ecce qui me tradet, prope est.<BR>
</P>
<P><a name="043">43</A>&nbsp;Et, adhuc eo loquente, venit Judas Iscariotes unus de duodecim, et cum eo turba multa cum gladiis et lignis, a summis sacerdotibus, et scribis, et senioribus.</P>
<P><a name="044">44</A>&nbsp;Dederat autem traditor ejus signum eis, dicens: Quemcumque osculatus fuero, ipse est, tenete eum, et ducite caute.</P>
<P><a name="045">45</A>&nbsp;Et cum venisset, statim accedens ad eum, ait: Ave Rabbi: et osculatus est eum.</P>
<P><a name="046">46</A>&nbsp;At illi manus injecerunt in eum, et tenuerunt eum.</P>
<P><a name="047">47</A>&nbsp;Unus autem quidam de circumstantibus educens gladium, percussit servum summi sacerdotis, et amputavit illi auriculam.</P>
<P><a name="048">48</A>&nbsp;Et respondens Jesus, ait illis: Tamquam ad latronem existis cum gladiis et lignis comprehendere me?</P>
<P><a name="049">49</A>&nbsp;quotidie eram apud vos in templo docens, et non me tenuistis. Sed ut impleantur Scriptur&#230;.</P>
<P><a name="050">50</A>&nbsp;Tunc discipuli ejus relinquentes eum, omnes fugerunt.</P>
<P><a name="051">51</A>&nbsp;Adolescens autem quidam sequebatur eum amictus sindone super nudo: et tenuerunt eum.</P>
<P><a name="052">52</A>&nbsp;At ille rejecta sindone, nudus profugit ab eis.<BR>
</P>
<P><a name="053">53</A>&nbsp;Et adduxerunt Jesum ad summum sacerdotem: et convenerunt omnes sacerdotes, et scrib&#230;, et seniores.</P>
<P><a name="054">54</A>&nbsp;Petrus autem a longe secutus est eum usque intro in atrium summi sacerdotis: et sedebat cum ministris ad ignem, et calefaciebat se.</P>
<P><a name="055">55</A>&nbsp;Summi vero sacerdotes et omne concilium qu&#230;rebant adversus Jesum testimonium ut eum morti traderent: nec inveniebant.</P>
<P><a name="056">56</A>&nbsp;Multi enim testimonium falsum dicebant adversus eum: et convenientia testimonia non erant.</P>
<P><a name="057">57</A>&nbsp;Et quidam surgentes, falsum testimonium ferebant adversus eum, dicentes:</P>
<P><a name="058">58</A>&nbsp;Quoniam nos audivimus eum dicentem: Ego dissolvam templum hoc manu factum, et per triduum aliud non manu factum &#230;dificabo.</P>
<P><a name="059">59</A>&nbsp;Et non erat conveniens testimonium illorum.</P>
<P><a name="060">60</A>&nbsp;Et exsurgens summus sacerdos in medium, interrogavit Jesum, dicens: Non respondes quidquam ad ea qu&#230; tibi objiciuntur ab his?</P>
<P><a name="061">61</A>&nbsp;Ille autem tacebat, et nihil respondit. Rursum summus sacerdos interrogabat eum, et dixit ei: Tu es Christus Filius Dei benedicti?</P>
<P><a name="062">62</A>&nbsp;Jesus autem dixit illi: Ego sum: et videbitis Filium hominis sedentem a dextris virtutis Dei, et venientem cum nubibus c&#230;li.</P>
<P><a name="063">63</A>&nbsp;Summus autem sacerdos scindens vestimenta sua, ait: Quid adhuc desideramus testes?</P>
<P><a name="064">64</A>&nbsp;Audistis blasphemiam: quid vobis videtur? Qui omnes condemnaverunt eum esse reum mortis.</P>
<P><a name="065">65</A>&nbsp;Et c&#156;perunt quidam conspuere eum, et velare faciem ejus, et colaphis eum c&#230;dere, et dicere ei: Prophetiza: et ministri alapis eum c&#230;debant.<BR>
</P>
<P><a name="066">66</A>&nbsp;Et cum esset Petrus in atrio deorsum, venit una ex ancillis summi sacerdotis:</P>
<P><a name="067">67</A>&nbsp;et cum vidisset Petrum calefacientem se, aspiciens illum, ait: Et tu cum Jesu Nazareno eras.</P>
<P><a name="068">68</A>&nbsp;At ille negavit, dicens: Neque scio, neque novi quid dicas. Et exiit foras ante atrium, et gallus cantavit.</P>
<P><a name="069">69</A>&nbsp;Rursus autem cum vidisset illum ancilla, c&#156;pit dicere circumstantibus: Quia hic ex illis est.</P>
<P><a name="070">70</A>&nbsp;At ille iterum negavit. Et post pusillum rursus qui astabant, dicebant Petro: Vere ex illis es: nam et Galil&#230;us es.</P>
<P><a name="071">71</A>&nbsp;Ille autem c&#156;pit anathematizare et jurare: Quia nescio hominem istum, quem dicitis.</P>
<P><a name="072">72</A>&nbsp;Et statim gallus iterum cantavit. Et recordatus est Petrus verbi quod dixerat ei Jesus: Priusquam gallus cantet bis, ter me negabis. Et c&#156;pit flere.</P>
<P><HR>
<CENTER>
<A HREF="mar015">Next: Mark Chapter 15</A></CENTER>
</BODY>
</HTML>
