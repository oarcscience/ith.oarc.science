[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1014)  [KJV](../kjv/kg1014)  [Sep](../sep/kg1014) 
[Tan](../tan/kg1014)   
  
[1 Kings Index](kg1)  
  [Previous](kg1013)  [Next](kg1015) 

------------------------------------------------------------------------

### Vulgate (Latin): 1 Kings Chapter 14

<span id="001">1</span> In tempore illo ægrotavit Abia filius Jeroboam.

<span id="002">2</span> Dixitque Jeroboam uxori suæ: Surge, et commuta
habitum, ne cognoscaris quod sis uxor Jeroboam, et vade in Silo, ubi est
Ahias propheta, qui locutus est mihi quod regnaturus essem super populum
hunc.

<span id="003">3</span> Tolle quoque in manu tua decem panes, et
crustulam, et vas mellis, et vade ad illum: ipse enim indicabit tibi
quid eventurum sit puero huic.

<span id="004">4</span> Fecit ut dixerat, uxor Jeroboam: et consurgens
abiit in Silo, et venit in domum Ahiæ: at ille non poterat videre, quia
caligaverant oculi ejus præ senectute.

<span id="005">5</span> Dixit autem Dominus ad Ahiam: Ecce uxor Jeroboam
ingreditur ut consulat te super filio suo qui ægrotat: hæc et hæc
loqueris ei. Cum ergo illa intraret, et dissimularet se esse quæ erat,

<span id="006">6</span> audivit Ahias sonitum pedum ejus introëuntis per
ostium, et ait: Ingredere, uxor Jeroboam: quare aliam te esse simulas?
ego autem missus sum ad te durus nuntius.

<span id="007">7</span> Vade, et dic Jeroboam: Hæc dicit Dominus Deus
Israël: Quia exaltavi te de medio populi, et dedi te ducem super populum
meum Israël,

<span id="008">8</span> et scidi regnum domus David, et dedi illud tibi,
et non fuisti sicut servus meus David, qui custodivit mandata mea, et
secutus est me in toto corde suo, faciens quod placitum esset in
conspectu meo:

<span id="009">9</span> sed operatus es mala super omnes qui fuerunt
ante te, et fecisti tibi deos alienos et conflatiles, ut me ad
iracundiam provocares, me autem projecisti post corpus tuum:

<span id="010">10</span> idcirco ecce ego inducam mala super domum
Jeroboam, et percutiam de Jeroboam mingentem ad parietem, et clausum, et
novissimum in Israël: et mundabo reliquias domus Jeroboam, sicut mundari
solet fimus usque ad purum.

<span id="011">11</span> Qui mortui fuerint de Jeroboam in civitate,
comedent eos canes: qui autem mortui fuerint in agro, vorabunt eos aves
cæli: quia Dominus locutus est.

<span id="012">12</span> Tu igitur surge, et vade in domum tuam: et in
ipso introitu pedum tuorum in urbem, morietur puer,

<span id="013">13</span> et planget eum omnis Israël, et sepeliet: iste
enim solus inferetur de Jeroboam in sepulchrum, quia inventus est super
eo sermo bonus a Domino Deo Israël in domo Jeroboam.

<span id="014">14</span> Constituet autem sibi Dominus regem super
Israël, qui percutiet domum Jeroboam in hac die, et in hoc tempore:

<span id="015">15</span> et percutiet Dominus Deus Israël, sicut moveri
solet arundo in aqua: et evellet Israël de terra bona hac, quam dedit
patribus eorum, et ventilabit eos trans flumen: quia fecerunt sibi
lucos, ut irritarent Dominum.

<span id="016">16</span> Et tradet Dominus Israël propter peccata
Jeroboam, qui peccavit, et peccare fecit Israël.

<span id="017">17</span> Surrexit itaque uxor Jeroboam, et abiit, et
venit in Thersa: cumque illa ingrederetur limen domus, puer mortuus est,

<span id="018">18</span> et sepelierunt eum. Et planxit eum omnis Israël
juxta sermonem Domini, quem locutus est in manu servi sui Ahiæ
prophetæ.  

<span id="019">19</span> Reliqua autem verborum Jeroboam, quomodo
pugnaverit, et quomodo regnaverit, ecce scripta sunt in libro verborum
dierum regum Israël.

<span id="020">20</span> Dies autem quibus regnavit Jeroboam, viginti
duo anni sunt: et dormivit cum patribus suis, regnavitque Nadab filius
ejus pro eo.  

<span id="021">21</span> Porro Roboam filius Salomonis regnavit in Juda.
Quadraginta et unius anni erat Roboam cum regnare cœpisset: decem et
septem annos regnavit in Jerusalem civitate, quam elegit Dominus ut
poneret nomen suum ibi, ex omnibus tribubus Israël. Nomen autem matris
ejus Naama Ammanitis.

<span id="022">22</span> Et fecit Judas malum coram Domino, et
irritaverunt eum super omnibus quæ fecerant patres eorum in peccatis
suis quæ peccaverunt.

<span id="023">23</span> Ædificaverunt enim et ipsi sibi aras, et
statuas, et lucos super omnem collem excelsum, et subter omnem arborem
frondosam:

<span id="024">24</span> sed et effeminati fuerunt in terra, feceruntque
omnes abominationes gentium quas attrivit Dominus ante faciem filiorum
Israël.

<span id="025">25</span> In quinto autem anno regni Roboam, ascendit
Sesac rex Ægypti in Jerusalem,

<span id="026">26</span> et tulit thesauros domus Domini, et thesauros
regios, et universa diripuit: scuta quoque aurea, quæ fecerat Salomon:

<span id="027">27</span> pro quibus fecit rex Roboam scuta ærea, et
tradidit ea in manum ducum scutariorum, et eorum qui excubabant ante
ostium domus regis.

<span id="028">28</span> Cumque ingrederetur rex in domum Domini,
portabant ea qui præeundi habebant officium: et postea reportabant ad
armamentarium scutariorum.

<span id="029">29</span> Reliqua autem sermonum Roboam, et omnia quæ
fecit, ecce scripta sunt in libro sermonum dierum regum Juda.

<span id="030">30</span> Fuitque bellum inter Roboam et Jeroboam cunctis
diebus.

<span id="031">31</span> Dormivitque Roboam cum patribus suis, et
sepultus est cum eis in civitate David: nomen autem matris ejus Naama
Ammanitis: et regnavit Abiam filius ejus pro eo.

------------------------------------------------------------------------

[Next: 1 Kings Chapter 15](kg1015)
