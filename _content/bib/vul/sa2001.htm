<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Samuel: 2 Samuel Chapter 1</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/sa2001.htm">Polyglot</A>&nbsp;
<A HREF="../kjv/sa2001.htm">KJV</A>&nbsp;
<A HREF="../sep/sa2001.htm">Sep</A>&nbsp;
<A HREF="../tan/sa2001.htm">Tan</A>&nbsp;

<BR>
<BR><A HREF="sa2.htm">2 Samuel Index</A><BR>
&nbsp;
<A HREF="sa1031.htm">Previous</A>&nbsp;
<A HREF="sa2002.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Samuel Chapter 1</H3><P><a name="001">1</A>&nbsp;Factum est autem, postquam mortuus est Saul, ut David reverteretur a c&#230;de Amalec, et maneret in Siceleg duos dies.</P>
<P><a name="002">2</A>&nbsp;In die autem tertia apparuit homo veniens de castris Saul veste conscissa, et pulvere conspersus caput: et ut venit ad David, cecidit super faciem suam, et adoravit.</P>
<P><a name="003">3</A>&nbsp;Dixitque ad eum David: Unde venis? Qui ait ad eum: De castris Isra&#235;l fugi.</P>
<P><a name="004">4</A>&nbsp;Et dixit ad eum David: Quod est verbum quod factum est? indica mihi. Qui ait: Fugit populus ex pr&#230;lio, et multi corruentes e populo mortui sunt: sed et Saul et Jonathas filius ejus interierunt.</P>
<P><a name="005">5</A>&nbsp;Dixitque David ad adolescentem qui nuntiabat ei: Unde scis quia mortuus est Saul, et Jonathas filius ejus?</P>
<P><a name="006">6</A>&nbsp;Et ait adolescens qui nuntiabat ei: Casu veni in montem Gelbo&#235;, et Saul incumbebat super hastam suam: porro currus et equites appropinquabant ei,</P>
<P><a name="007">7</A>&nbsp;et conversus post tergum suum, vidensque me, vocavit. Cui cum respondissem: Adsum:</P>
<P><a name="008">8</A>&nbsp;dixit mihi: Quisnam es tu? Et aio ad eum: Amalecites ego sum.</P>
<P><a name="009">9</A>&nbsp;Et locutus est mihi: Sta super me, et interfice me: quoniam tenent me angusti&#230;, et adhuc tota anima mea in me est.</P>
<P><a name="010">10</A>&nbsp;Stansque super eum, occidi illum: sciebam enim quod vivere non poterat post ruinam: et tuli diadema quod erat in capite ejus, et armillam de brachio illius, et attuli ad te dominum meum huc.<BR>
</P>
<P><a name="011">11</A>&nbsp;Apprehendens autem David, vestimenta sua scidit, omnesque viri qui erant cum eo,</P>
<P><a name="012">12</A>&nbsp;et planxerunt, et fleverunt, et jejunaverunt usque ad vesperam super Saul, et super Jonathan filium ejus, et super populum Domini, et super domum Isra&#235;l, eo quod corruissent gladio.</P>
<P><a name="013">13</A>&nbsp;Dixitque David ad juvenem qui nuntiaverat ei: Unde es tu? Qui respondit: Filius hominis adven&#230; Amalecit&#230; ego sum.</P>
<P><a name="014">14</A>&nbsp;Et ait ad eum David: Quare non timuisti mittere manum tuam ut occideres christum Domini?</P>
<P><a name="015">15</A>&nbsp;Vocansque David unum de pueris suis, ait: Accedens irrue in eum. Qui percussit illum, et mortuus est.</P>
<P><a name="016">16</A>&nbsp;Et ait ad eum David: Sanguis tuus super caput tuum: os enim tuum locutum est adversum te, dicens: Ego interfeci christum Domini.<BR>
</P>
<P><a name="017">17</A>&nbsp;Planxit autem David planctum hujuscemodi super Saul, et super Jonathan filium ejus</P>
<P><a name="018">18</A>&nbsp;(et pr&#230;cepit ut docerent filios Juda arcum, sicut scriptum est in libro justorum), et ait: [Considera, Isra&#235;l, pro his qui mortui sunt,<BR> super excelsa tua vulnerati.<BR></P>
<P><a name="019">19</A>&nbsp;Inclyti Isra&#235;l super montes tuos interfecti sunt:<BR> quomodo ceciderunt fortes?<BR></P>
<P><a name="020">20</A>&nbsp;Nolite annuntiare in Geth,<BR> neque annuntietis in compitis Ascalonis:<BR> ne forte l&#230;tentur fili&#230; Philisthiim;<BR> ne exultent fili&#230; incircumcisorum.]<BR>
</P>
<P><a name="021">21</A>&nbsp;[Montes Gelbo&#235;, nec ros, nec pluvia veniant super vos,<BR> neque sint agri primitiarum:<BR> quia ibi abjectus est clypeus fortium:<BR> clypeus Saul, quasi non esset unctus oleo.]<BR>
</P>
<P><a name="022">22</A>&nbsp;[A sanguine interfectorum, ab adipe fortium,<BR> sagitta Jonath&#230; numquam rediit retrorsum,<BR> et gladius Saul non est reversus inanis.<BR></P>
<P><a name="023">23</A>&nbsp;Saul et Jonathas amabiles, et decori in vita sua,<BR> in morte quoque non sunt divisi:<BR> aquilis velociores, leonibus fortiores.]<BR>
</P>
<P><a name="024">24</A>&nbsp;[Fili&#230; Isra&#235;l, super Saul flete,<BR> qui vestiebat vos coccino in deliciis,<BR> qui pr&#230;bebat ornamenta aurea cultui vestro.]<BR>
</P>
<P><a name="025">25</A>&nbsp;[Quomodo ceciderunt fortes in pr&#230;lio?<BR> Jonathas in excelsis tuis occisus est?<BR></P>
<P><a name="026">26</A>&nbsp;Doleo super te, frater mi Jonatha,<BR> decore nimis, et amabilis super amorem mulierum.<BR> Sicut mater unicum amat filium suum,<BR> ita ego te diligebam.<BR></P>
<P><a name="027">27</A>&nbsp;Quomodo ceciderunt robusti,<BR> et perierunt arma bellica?]</P>
<P><HR>
<CENTER>
<A HREF="sa2002.htm">Next: 2 Samuel Chapter 2</A></CENTER>
</BODY>
</HTML>
