[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num008)  [KJV](../kjv/num008)  [Sep](../sep/num008) 
[Tan](../tan/num008)   
  
[Numbers Index](num)  
  [Previous](num007)  [Next](num009) 

------------------------------------------------------------------------

### Vulgate (Latin): Numbers Chapter 8

<span id="001">1</span> Locutusque est Dominus ad Moysen, dicens:

<span id="002">2</span> Loquere Aaron, et dices ad eum: Cum posueris
septem lucernas, candelabrum in australi parte erigatur. Hoc igitur
præcipe ut lucernæ contra boream e regione respiciant ad mensam panum
propositionis, contra eam partem, quam candelabrum respicit, lucere
debebunt.

<span id="003">3</span> Fecitque Aaron, et imposuit lucernas super
candelabrum, ut præceperat Dominus Moysi.

<span id="004">4</span> Hæc autem erat factura candelabri, ex auro
ductili, tam medius stipes, quam cuncta quæ ex utroque calamorum latere
nascebantur: juxta exemplum quod ostendit Dominus Moysi, ita operatus
est candelabrum.  

<span id="005">5</span> Et locutus est Dominus ad Moysen, dicens:

<span id="006">6</span> Tolle Levitas de medio filiorum Israël, et
purificabis eos

<span id="007">7</span> juxta hunc ritum: aspergantur aqua lustrationis,
et radant omnes pilos carnis suæ. Cumque laverint vestimenta sua, et
mundati fuerint,

<span id="008">8</span> tollent bovem de armentis, et libamentum ejus
similam oleo conspersam: bovem autem alterum de armento tu accipies pro
peccato:

<span id="009">9</span> et applicabis Levitas coram tabernaculo fœderis,
convocata omni multitudine filiorum Israël.

<span id="010">10</span> Cumque Levitæ fuerint coram Domino, ponent
filii Israël manus suas super eos.

<span id="011">11</span> Et offeret Aaron Levitas, munus in conspectu
Domini a filiis Israël, ut serviant in ministerio ejus.

<span id="012">12</span> Levitæ quoque ponent manus suas super capita
boum, e quibus unum facies pro peccato, et alterum in holocaustum
Domini, ut depreceris pro eis.

<span id="013">13</span> Statuesque Levitas in conspectu Aaron et
filiorum ejus, et consecrabis oblatos Domino,

<span id="014">14</span> ac separabis de medio filiorum Israël, ut sint
mei.

<span id="015">15</span> Et postea ingredientur tabernaculum fœderis, ut
serviant mihi. Sicque purificabis et consecrabis eos in oblationem
Domini: quoniam dono donati sunt mihi a filiis Israël.

<span id="016">16</span> Pro primogenitis quæ aperiunt omnem vulvam in
Israël, accepi eos.

<span id="017">17</span> Mea sunt enim omnia primogenita filiorum
Israël, tam ex hominibus quam ex jumentis. Ex die quo percussi omne
primogenitum in terra Ægypti, sanctificavi eos mihi:

<span id="018">18</span> et tuli Levitas pro cunctis primogenitis
filiorum Israël,

<span id="019">19</span> tradidique eos dono Aaron et filiis ejus de
medio populi, ut serviant mihi pro Israël in tabernaculo fœderis, et
orent pro eis ne sit in populo plaga, si ausi fuerint accedere ad
sanctuarium.

<span id="020">20</span> Feceruntque Moyses et Aaron et omnis multitudo
filiorum Israël super Levitas quæ præceperat Dominus Moysi:

<span id="021">21</span> purificatique sunt, et laverunt vestimenta sua.
Elevavitque eos Aaron in conspectu Domini, et oravit pro eis,

<span id="022">22</span> ut purificati ingrederentur ad officia sua in
tabernaculum fœderis coram Aaron et filiis ejus. Sicut præceperat
Dominus Moysi de Levitis, ita factum est.

<span id="023">23</span> Locutusque est Dominus ad Moysen, dicens:

<span id="024">24</span> Hæc est lex Levitarum: a viginti quinque annis
et supra, ingredientur ut ministrent in tabernaculo fœderis.

<span id="025">25</span> Cumque quinquagesimum annum ætatis impleverint,
servire cessabunt,

<span id="026">26</span> eruntque ministri fratrum suorum in tabernaculo
fœderis, ut custodiant quæ sibi fuerunt commendata: opera autem ipsa non
faciant. Sic dispones Levitis in custodiis suis.

------------------------------------------------------------------------

[Next: Numbers Chapter 9](num009)
