[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen014)  [KJV](../kjv/gen014)  [Sep](../sep/gen014) 
[Tan](../tan/gen014)   
  
[Genesis Index](gen)  
  [Previous](gen013)  [Next](gen015) 

------------------------------------------------------------------------

### Vulgate (Latin): Genesis Chapter 14

<span id="001">1</span> Factum est autem in illo tempore, ut Amraphel
rex Senaar, et Arioch rex Ponti, et Chodorlahomor rex Elamitarum, et
Thadal rex gentium

<span id="002">2</span> inirent bellum contra Bara regem Sodomorum, et
contra Bersa regem Gomorrhæ, et contra Sennaab regem Adamæ, et contra
Semeber regem Seboim, contraque regem Balæ, ipsa est Segor.

<span id="003">3</span> Omnes hi convenerunt in vallem Silvestrem, quæ
nunc est mare salis.

<span id="004">4</span> Duodecim enim annis servierunt Chodorlahomor, et
tertiodecimo anno recesserunt ab eo.

<span id="005">5</span> Igitur quartodecimo anno venit Chodorlahomor, et
reges qui erant cum eo: percusseruntque Raphaim in Astarothcarnaim, et
Zuzim cum eis, et Emim in Save Cariathaim,

<span id="006">6</span> et Chorræos in montibus Seir, usque ad
Campestria Pharan, quæ est in solitudine.

<span id="007">7</span> Reversique sunt, et venerunt ad fontem Misphat,
ipsa est Cades: et percusserunt omnem regionem Amalecitarum, et
Amorrhæum, qui habitabat in Asasonthamar.

<span id="008">8</span> Et egressi sunt rex Sodomorum, et rex Gomorrhæ,
rexque Adamæ, et rex Seboim, necnon et rex Balæ, quæ est Segor: et
direxerunt aciem contra eos in valle Silvestri:

<span id="009">9</span> scilicet adversus Chodorlahomor regem
Elamitarum, et Thadal regem Gentium, et Amraphel regem Sennaar, et
Arioch regem Ponti: quatuor reges adversus quinque.

<span id="010">10</span> Vallis autem Silvestris habebat puteos multos
bituminis. Itaque rex Sodomorum, et Gomorrhæ, terga verterunt,
cecideruntque ibi: et qui remanserant, fugerunt ad montem.

<span id="011">11</span> Tulerunt autem omnem substantiam Sodomorum et
Gomorrhæ, et universa quæ ad cibum pertinent, et abierunt:

<span id="012">12</span> necnon et Lot, et substantiam ejus, filium
fratris Abram, qui habitabat in Sodomis.  

<span id="013">13</span> Et ecce unus, qui evaserat, nuntiavit Abram
Hebræo, qui habitabat in convalle Mambre Amorrhæi, fratris Escol, et
fratris Aner: hi enim pepigerant fœdus cum Abram.

<span id="014">14</span> Quod cum audisset Abram, captum videlicet Lot
fratrem suum, numeravit expeditos vernaculos suos trecentos decem et
octo: et persecutus est usque Dan.

<span id="015">15</span> Et divisis sociis, irruit super eos nocte:
percussitque eos, et persecutus est eos usque Hoba, quæ est ad lævam
Damasci.

<span id="016">16</span> Reduxitque omnem substantiam, et Lot fratrem
suum cum substantia illius, mulieres quoque et populum.

<span id="017">17</span> Egressus est autem rex Sodomorum in occursum
ejus postquam reversus est a cæde Chodorlahomor, et regum qui cum eo
erant in valle Save, quæ est vallis regis.  

<span id="018">18</span> At vero Melchisedech rex Salem, proferens panem
et vinum, erat enim sacerdos Dei altissimi,

<span id="019">19</span> benedixit ei, et ait: Benedictus Abram Deo
excelso, qui creavit cælum et terram:

<span id="020">20</span> et benedictus Deus excelsus, quo protegente,
hostes in manibus tuis sunt. Et dedit ei decimas ex omnibus.

<span id="021">21</span> Dixit autem rex Sodomorum ad Abram: Da mihi
animas, cetera tolle tibi.

<span id="022">22</span> Qui respondit ei: Levo manum meam ad Dominum
Deum excelsum possessorem cæli et terræ,

<span id="023">23</span> quod a filo subtegminis usque ad corigiam
caligæ, non accipiam ex omnibus quæ tua sunt, ne dicas: Ego ditavi
Abram:

<span id="024">24</span> exceptis his, quæ comederunt juvenes, et
partibus virorum, qui venerunt mecum, Aner, Escol et Mambre: isti
accipient partes suas.

------------------------------------------------------------------------

[Next: Genesis Chapter 15](gen015)
