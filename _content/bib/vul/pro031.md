[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pro031)  [KJV](../kjv/pro031)  [Sep](../sep/pro031) 
[Tan](../tan/pro031)   
  
[Proverbs Index](pro)  
  [Previous](pro030)  [Next](ecc001) 

------------------------------------------------------------------------

### Vulgate (Latin): Proverbs Chapter 31

<span id="001">1</span> Verba Lamuelis regis. Visio qua erudivit eum
mater sua.

<span id="002">2</span> \[Quid, dilecte mi? quid, dilecte uteri mei?  
quid, dilecte votorum meorum?  

<span id="003">3</span> Ne dederis mulieribus substantiam tuam,  
et divitias tuas ad delendos reges.  

<span id="004">4</span> Noli regibus, o Lamuel, noli regibus dare
vinum,  
quia nullum secretum est ubi regnat ebrietas;  

<span id="005">5</span> et ne forte bibant, et obliviscantur
judiciorum,  
et mutent causam filiorum pauperis.  

<span id="006">6</span> Date siceram mœrentibus,  
et vinum his qui amaro sunt animo.  

<span id="007">7</span> Bibant, et obliviscantur egestatis suæ,  
et doloris sui non recordentur amplius.  

<span id="008">8</span> Aperi os tuum muto,  
et causis omnium filiorum qui pertranseunt.  

<span id="009">9</span> Aperi os tuum, decerne quod justum est,  
et judica inopem et pauperem.\]  

<span id="010">10</span> \[Mulierem fortem quis inveniet?  
procul et de ultimis finibus pretium ejus.  

<span id="011">11</span> Confidit in ea cor viri sui,  
et spoliis non indigebit.  

<span id="012">12</span> Reddet ei bonum, et non malum,  
omnibus diebus vitæ suæ.  

<span id="013">13</span> Quæsivit lanam et linum,  
et operata est consilia manuum suarum.  

<span id="014">14</span> Facta est quasi navis institoris,  
de longe portans panem suum.  

<span id="015">15</span> Et de nocte surrexit,  
deditque prædam domesticis suis,  
et cibaria ancillis suis.  

<span id="016">16</span> Consideravit agrum, et emit eum;  
de fructu manuum suarum plantavit vineam.  

<span id="017">17</span> Accinxit fortitudine lumbos suos,  
et roboravit brachium suum.  

<span id="018">18</span> Gustavit, et vidit quia bona est negotiatio
ejus;  
non extinguetur in nocte lucerna ejus.  

<span id="019">19</span> Manum suam misit ad fortia,  
et digiti ejus apprehenderunt fusum.  

<span id="020">20</span> Manum suam aperuit inopi,  
et palmas suas extendit ad pauperem.  

<span id="021">21</span> Non timebit domui suæ a frigoribus nivis;  
omnes enim domestici ejus vestiti sunt duplicibus.  

<span id="022">22</span> Stragulatam vestem fecit sibi;  
byssus et purpura indumentum ejus.  

<span id="023">23</span> Nobilis in portis vir ejus,  
quando sederit cum senatoribus terræ.  

<span id="024">24</span> Sindonem fecit, et vendidit,  
et cingulum tradidit Chananæo.  

<span id="025">25</span> Fortitudo et decor indumentum ejus,  
et ridebit in die novissimo.  

<span id="026">26</span> Os suum aperuit sapientiæ,  
et lex clementiæ in lingua ejus.  

<span id="027">27</span> Consideravit semitas domus suæ,  
et panem otiosa non comedit.  

<span id="028">28</span> Surrexerunt filii ejus, et beatissimam
prædicaverunt;  
vir ejus, et laudavit eam.  

<span id="029">29</span> Multæ filiæ congregaverunt divitias;  
tu supergressa es universas.  

<span id="030">30</span> Fallax gratia, et vana est pulchritudo:  
mulier timens Dominum, ipsa laudabitur.  

<span id="031">31</span> Date ei de fructu manuum suarum,  
et laudent eam in portis opera ejus.\]

------------------------------------------------------------------------

[Next: Ecclesiastes Chapter 1](ecc001)
