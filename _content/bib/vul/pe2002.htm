<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Peter: 2 Peter Chapter 2</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/pe2002.htm">Polyglot</A>&nbsp;
<A HREF="../gnt/pe2002.htm">GNT</A>&nbsp;
<A HREF="../kjv/pe2002.htm">KJV</A>&nbsp;

<BR>
<BR><A HREF="pe2.htm">2 Peter Index</A><BR>
&nbsp;
<A HREF="pe2001.htm">Previous</A>&nbsp;
<A HREF="pe2003.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Peter Chapter 2</H3><P><a name="001">1</A>&nbsp;Fuerunt vero et pseudoprophet&#230; in populo, sicut et in vobis erunt magistri mendaces, qui introducent sectas perditionis: et eum qui emit eos, Dominum negant, superducentes sibi celerem perditionem.</P>
<P><a name="002">2</A>&nbsp;Et multi sequentur eorum luxurias, per quos via veritatis blasphemabitur:</P>
<P><a name="003">3</A>&nbsp;et in avaritia fictis verbis de vobis negotiabuntur: quibus judicium jam olim non cessat: et perditio eorum non dormitat.</P>
<P><a name="004">4</A>&nbsp;Si enim Deus angelis peccantibus non pepercit, sed rudentibus inferni detractos in tartarum tradidit cruciandos, in judicium reservari.</P>
<P><a name="005">5</A>&nbsp;Et originali mundo non pepercit, sed octavum No&#235; justiti&#230; pr&#230;conem custodivit, diluvium mundo impiorum inducens.</P>
<P><a name="006">6</A>&nbsp;Et civitates Sodomorum et Gomorrh&#230;orum in cinerem redigens, eversione damnavit: exemplum eorum, qui impie acturi sunt, ponens:</P>
<P><a name="007">7</A>&nbsp;et justum Lot oppressum a nefandorum injuria, ac luxuriosa conversatione eripuit:</P>
<P><a name="008">8</A>&nbsp;aspectu enim, et auditu justus erat: habitans apud eos, qui de die in diem animam justam iniquis operibus cruciabant.</P>
<P><a name="009">9</A>&nbsp;Novit Dominus pios de tentatione eripere: iniquos vero in diem judicii reservare cruciandos.<BR>
</P>
<P><a name="010">10</A>&nbsp;Magis autem eos, qui post carnem in concupiscentia immunditi&#230; ambulant, dominationemque contemnunt, audaces, sibi placentes, sectas non metuunt introducere blasphemantes:</P>
<P><a name="011">11</A>&nbsp;ubi angeli fortitudine, et virtute cum sint majores, non portant adversum se execrabile judicium.</P>
<P><a name="012">12</A>&nbsp;Hi vero velut irrationabilia pecora, naturaliter in captionem, et in perniciem in his qu&#230; ignorant blasphemantes in corruptione sua peribunt,</P>
<P><a name="013">13</A>&nbsp;percipientes mercedem injustiti&#230;, voluptatem existimantes diei delicias: coinquinationes, et macul&#230; deliciis affluentes, in conviviis suis luxuriantes vobiscum,</P>
<P><a name="014">14</A>&nbsp;oculos habentes plenos adulterii, et incessabilis delicti. Pellicientes animas instabiles, cor exercitatum avaritia habentes, maledictionis filii:</P>
<P><a name="015">15</A>&nbsp;derelinquentes rectam viam erraverunt, secuti viam Balaam ex Bosor, qui mercedem iniquitatis amavit:</P>
<P><a name="016">16</A>&nbsp;correptionem vero habuit su&#230; vesani&#230;: subjugale mutum animal, hominis voce loquens, prohibuit prophet&#230; insipientiam.</P>
<P><a name="017">17</A>&nbsp;Hi sunt fontes sine aqua, et nebul&#230; turbinibus exagitat&#230;, quibus caligo tenebrarum reservatur.</P>
<P><a name="018">18</A>&nbsp;Superba enim vanitatis loquentes, pelliciunt in desideriis carnis luxuri&#230; eos, qui paululum effugiunt, qui in errore conversantur:</P>
<P><a name="019">19</A>&nbsp;libertatem illis promittentes, cum ipsi servi sint corruptionem: a quo enim quis superatus est, hujus et servus est.</P>
<P><a name="020">20</A>&nbsp;Si enim refugientes coinquinationes mundi in cognitione Domini nostri, et Salvatoris Jesu Christi, his rursus implicatis superantur: facta sunt eis posteriora deteriora prioribus.</P>
<P><a name="021">21</A>&nbsp;Melius enim erat illis non cognoscere viam justiti&#230;, quam post agnitionem, retrorsum converti ab eo, quod illis traditum est, sancto mandato.</P>
<P><a name="022">22</A>&nbsp;Contigit enim eis illud veri proverbii: Canis reversus ad suum vomitum: et, Sus lota in volutabro luti.</P>
<P><HR>
<CENTER>
<A HREF="pe2003.htm">Next: 2 Peter Chapter 3</A></CENTER>
</BODY>
</HTML>
