<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Judith: Judith Chapter 1</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jdt001">Polyglot</A>&nbsp;
<A HREF="../apo/jdt001">Apo</A>&nbsp;
<A HREF="../sep/jdt001">Sep</A>&nbsp;

<BR>
<BR><A HREF="jdt">Judith Index</A><BR>
&nbsp;
<A HREF="tob014">Previous</A>&nbsp;
<A HREF="jdt002">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Judith Chapter 1</H3><P><a name="001">1</A>&nbsp;Arphaxad itaque, rex Medorum, subjugaverat multas gentes imperio suo, et ipse &#230;dificavit civitatem potentissimam, quam appellavit Ecbatanis,</P>
<P><a name="002">2</A>&nbsp;ex lapidibus quadratis et sectis: fecit muros ejus in altitudinem cubitorum septuaginta, et in latitudinem cubitorum triginta: turres vero ejus posuit in altitudinem cubitorum centum.</P>
<P><a name="003">3</A>&nbsp;Per quadrum vero earum latus utrumque vicenorum pedum spatio tendebatur, posuitque portas ejus in altitudinem turrium:</P>
<P><a name="004">4</A>&nbsp;et gloriabatur quasi potens in potentia exercitus sui, et in gloria quadrigarum suarum.<BR>
</P>
<P><a name="005">5</A>&nbsp;Anno igitur duodecimo regni sui, Nabuchodonosor rex Assyriorum, qui regnabat in Ninive civitate magna, pugnavit contra Arphaxad, et obtinuit eum</P>
<P><a name="006">6</A>&nbsp;in campo magno qui appellatur Ragau, circa Euphraten, et Tigrin, et Jadason, in campo Erioch regis Elicorum.</P>
<P><a name="007">7</A>&nbsp;Tunc exaltatum est regnum Nabuchodonosor, et cor ejus elevatum est: et misit ad omnes qui habitabant in Cilicia, et Damasco, et Libano,</P>
<P><a name="008">8</A>&nbsp;et ad gentes qu&#230; sunt in Carmelo et Cedar, et inhabitantes Galil&#230;am in campo magno Esdrelon,</P>
<P><a name="009">9</A>&nbsp;et ad omnes qui erant in Samaria, et trans flumen Jordanem usque ad Jerusalem, et omnem terram Jesse quousque perveniatur ad terminos &#198;thiopi&#230;.</P>
<P><a name="010">10</A>&nbsp;Ad hos omnes misit nuntios Nabuchodonosor rex Assyriorum:</P>
<P><a name="011">11</A>&nbsp;qui omnes uno animo contradixerunt, et remiserunt eos vacuos, et sine honore abjecerunt.</P>
<P><a name="012">12</A>&nbsp;Tunc indignatus Nabuchodonosor rex adversus omnem terram illam, juravit per thronum et regnum suum quod defenderet se de omnibus regionibus his.</P>
<P><HR>
<CENTER>
<A HREF="jdt002">Next: Judith Chapter 2</A></CENTER>
</BODY>
</HTML>
