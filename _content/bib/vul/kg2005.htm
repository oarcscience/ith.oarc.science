<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Kings: 2 Kings Chapter 5</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/kg2005">Polyglot</A>&nbsp;
<A HREF="../kjv/kg2005">KJV</A>&nbsp;
<A HREF="../sep/kg2005">Sep</A>&nbsp;
<A HREF="../tan/kg2005">Tan</A>&nbsp;

<BR>
<BR><A HREF="kg2">2 Kings Index</A><BR>
&nbsp;
<A HREF="kg2004">Previous</A>&nbsp;
<A HREF="kg2006">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Kings Chapter 5</H3><P><a name="001">1</A>&nbsp;Naaman princeps militi&#230; regis Syri&#230; erat vir magnus apud dominum suum, et honoratus: per illum enim dedit Dominus salutem Syri&#230;: erat autem vir fortis et dives, sed leprosus.</P>
<P><a name="002">2</A>&nbsp;Porro de Syria egressi fuerant latrunculi, et captivam duxerant de terra Isra&#235;l puellam parvulam, qu&#230; erat in obsequio uxoris Naaman:</P>
<P><a name="003">3</A>&nbsp;qu&#230; ait ad dominam suam: Utinam fuisset dominus meus ad prophetam qui est in Samaria, profecto curasset eum a lepra quam habet.</P>
<P><a name="004">4</A>&nbsp;Ingressus est itaque Naaman ad dominum suum, et nuntiavit ei, dicens: Sic et sic locuta est puella de terra Isra&#235;l.</P>
<P><a name="005">5</A>&nbsp;Dixitque ei rex Syri&#230;: Vade, et mittam litteras ad regem Isra&#235;l. Qui cum profectus esset, et tulisset secum decem talenta argenti, et sex millia aureos, et decem mutatoria vestimentorum,</P>
<P><a name="006">6</A>&nbsp;detulit litteras ad regem Isra&#235;l in h&#230;c verba: Cum acceperis epistolam hanc, scito quod miserim ad te Naaman servum meum, ut cures eum a lepra sua.</P>
<P><a name="007">7</A>&nbsp;Cumque legisset rex Isra&#235;l litteras, scidit vestimenta sua, et ait: Numquid deus ego sum, ut occidere possim et vivificare, quia iste misit ad me ut curem hominem a lepra sua? animadvertite, et videte quod occasiones qu&#230;rat adversum me.</P>
<P><a name="008">8</A>&nbsp;Quod cum audisset Eliseus vir Dei, scidisse videlicet regem Isra&#235;l vestimenta sua, misit ad eum, dicens: Quare scidisti vestimenta tua? veniat ad me, et sciat esse prophetam in Isra&#235;l.</P>
<P><a name="009">9</A>&nbsp;Venit ergo Naaman cum equis et curribus, et stetit ad ostium domus Elisei:</P>
<P><a name="010">10</A>&nbsp;misitque ad eum Eliseus nuntium, dicens: Vade, et lavare septies in Jordane, et recipiet sanitatem caro tua, atque mundaberis.</P>
<P><a name="011">11</A>&nbsp;Iratus Naaman recedebat, dicens: Putabam quod egrederetur ad me, et stans invocaret nomen Domini Dei sui, et tangeret manu sua locum lepr&#230;, et curaret me.</P>
<P><a name="012">12</A>&nbsp;Numquid non meliores sunt Abana et Pharphar fluvii Damasci, omnibus aquis Isra&#235;l, ut laver in eis, et munder? Cum ergo vertisset se, et abiret indignans,</P>
<P><a name="013">13</A>&nbsp;accesserunt ad eum servi sui, et locuti sunt ei: Pater, etsi rem grandem dixisset tibi propheta, certe facere debueras: quanto magis quia nunc dixit tibi: Lavare, et mundaberis?</P>
<P><a name="014">14</A>&nbsp;Descendit, et lavit in Jordane septies juxta sermonem viri Dei: et restituta est caro ejus sicut caro pueri parvuli, et mundatus est.</P>
<P><a name="015">15</A>&nbsp;Reversusque ad virum Dei cum universo comitatu suo, venit, et stetit coram eo, et ait: Vere scio quod non sit alius deus in universa terra, nisi tantum in Isra&#235;l. Obsecro itaque ut accipias benedictionem a servo tuo.</P>
<P><a name="016">16</A>&nbsp;At ille respondit: Vivit Dominus, ante quem sto, quia non accipiam. Cumque vim faceret, penitus non acquievit.</P>
<P><a name="017">17</A>&nbsp;Dixitque Naaman: Ut vis: sed, obsecro, concede mihi servo tuo ut tollam onus duorum burdonum de terra: non enim faciet ultra servus tuus holocaustum aut victimam diis alienis, nisi Domino.</P>
<P><a name="018">18</A>&nbsp;Hoc autem solum est, de quo depreceris Dominum pro servo tuo, quando ingredietur dominus meus templum Remmon ut adoret: et illo innitente super manum meam, si adoravero in templo Remmon, adorante eo in eodem loco, ut ignoscat mihi Dominus servo tuo pro hac re.</P>
<P><a name="019">19</A>&nbsp;Qui dixit ei: Vade in pace. Abiit ergo ab eo electo terr&#230; tempore.<BR>
</P>
<P><a name="020">20</A>&nbsp;Dixitque Giezi puer viri Dei: Pepercit dominus meus Naaman Syro isti, ut non acciperet ab eo qu&#230; attulit: vivit Dominus, quia curram post eum, et accipiam ab eo aliquid.</P>
<P><a name="021">21</A>&nbsp;Et secutus est Giezi post tergum Naaman: quem cum vidisset ille currentem ad se, desiliit de curru in occursum ejus, et ait: Rectene sunt omnia?</P>
<P><a name="022">22</A>&nbsp;Et ille ait: Recte. Dominus meus misit me ad te dicens: Modo venerunt ad me duo adolescentes de monte Ephraim, ex filiis prophetarum: da eis talentum argenti, et vestes mutatorias duplices.</P>
<P><a name="023">23</A>&nbsp;Dixitque Naaman: Melius est ut accipias duo talenta. Et co&#235;git eum, ligavitque duo talenta argenti in duobus saccis, et duplicia vestimenta, et imposuit duobus pueris suis, qui et portaverunt coram eo.</P>
<P><a name="024">24</A>&nbsp;Cumque venisset jam vesperi, tulit de manu eorum, et reposuit in domo, dimisitque viros, et abierunt.</P>
<P><a name="025">25</A>&nbsp;Ipse autem ingressus, stetit coram domino suo. Et dixit Eliseus: Unde venis, Giezi? Qui respondit: Non ivit servus tuus quoquam.</P>
<P><a name="026">26</A>&nbsp;At ille ait: Nonne cor meum in pr&#230;senti erat, quando reversus est homo de curru suo in occursum tui? nunc igitur accepisti argentum, et accepisti vestes ut emas oliveta, et vineas, et oves, et boves, et servos, et ancillas.</P>
<P><a name="027">27</A>&nbsp;Sed et lepra Naaman adh&#230;rebit tibi, et semini tuo usque in sempiternum. Et egressus est ab eo leprosus quasi nix.</P>
<P><HR>
<CENTER>
<A HREF="kg2006">Next: 2 Kings Chapter 6</A></CENTER>
</BODY>
</HTML>
