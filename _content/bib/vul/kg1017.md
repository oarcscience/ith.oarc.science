[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1017)  [KJV](../kjv/kg1017)  [Sep](../sep/kg1017) 
[Tan](../tan/kg1017)   
  
[1 Kings Index](kg1)  
  [Previous](kg1016)  [Next](kg1018) 

------------------------------------------------------------------------

### Vulgate (Latin): 1 Kings Chapter 17

<span id="001">1</span> Et dixit Elias Thesbites de habitatoribus Galaad
ad Achab: Vivit Dominus Deus Israël, in cujus conspectu sto, si erit
annis his ros et pluvia, nisi juxta oris mei verba.

<span id="002">2</span> Et factum est verbum Domini ad eum, dicens:

<span id="003">3</span> Recede hinc, et vade contra orientem, et
abscondere in torrente Carith, qui est contra Jordanem,

<span id="004">4</span> et ibi de torrente bibes: corvisque præcepi ut
pascant te ibi.

<span id="005">5</span> Abiit ergo, et fecit juxta verbum Domini: cumque
abiisset, sedit in torrente Carith, qui est contra Jordanem.

<span id="006">6</span> Corvi quoque deferebant ei panem et carnes mane,
similiter panem et carnes vesperi, et bibebat de torrente.

<span id="007">7</span> Post dies autem siccatus est torrens: non enim
pluerat super terram.  

<span id="008">8</span> Factus est ergo sermo Domini ad eum, dicens:

<span id="009">9</span> Surge, et vade in Sarephta Sidoniorum, et
manebis ibi: præcepi enim ibi mulieri viduæ ut pascat te.

<span id="010">10</span> Surrexit, et abiit in Sarephta. Cumque venisset
ad portam civitatis, apparuit ei mulier vidua colligens ligna, et
vocavit eam, dixitque ei: Da mihi paululum aquæ in vase ut bibam.

<span id="011">11</span> Cumque illa pergeret ut afferret, clamavit post
tergum ejus, dicens: Affer mihi, obsecro, et buccellam panis in manu
tua.

<span id="012">12</span> Quæ respondit: Vivit Dominus Deus tuus, quia
non habeo panem, nisi quantum pugillus capere potest farinæ in hydria,
et paululum olei in lecytho: en colligo duo ligna ut ingrediar et faciam
illum mihi et filio meo, ut comedamus, et moriamur.

<span id="013">13</span> Ad quam Elias ait: Noli timere, sed vade, et
fac sicut dixisti: verumtamen mihi primum fac de ipsa farinula
subcinericium panem parvulum, et affer ad me: tibi autem et filio tuo
facies postea.

<span id="014">14</span> Hæc autem dicit Dominus Deus Israël: Hydria
farinæ non deficiet, nec lecythus olei minuetur, usque ad diem in qua
Dominus daturus est pluviam super faciem terræ.

<span id="015">15</span> Quæ abiit, et fecit juxta verbum Eliæ: et
comedit ipse, et illa, et domus ejus: et ex illa die

<span id="016">16</span> hydria farinæ non defecit, et lecythus olei non
est imminutus, juxta verbum Domini quod locutus fuerat in manu Eliæ.

<span id="017">17</span> Factum est autem post hæc, ægrotavit filius
mulieris matrisfamilias, et erat languor fortissimus, ita ut non
remaneret in eo halitus.

<span id="018">18</span> Dixit ergo ad Eliam: Quid mihi et tibi, vir
Dei? ingressus es ad me, ut rememorarentur iniquitates meæ, et
interficeres filium meum?

<span id="019">19</span> Et ait ad eam Elias: Da mihi filium tuum.
Tulitque eum de sinu ejus, et portavit in cœnaculum ubi ipse manebat, et
posuit super lectulum suum.

<span id="020">20</span> Et clamavit ad Dominum, et dixit: Domine Deus
meus, etiam ne viduam apud quam ego utcumque sustentor, afflixisti ut
interficeres filium ejus?

<span id="021">21</span> Et expandit se, atque mensus est super puerum
tribus vicibus, et clamavit ad Dominum, et ait: Domine Deus meus,
revertatur, obsecro, anima pueri hujus in viscera ejus.

<span id="022">22</span> Et exaudivit Dominus vocem Eliæ: et reversa est
anima pueri intra eum, et revixit.

<span id="023">23</span> Tulitque Elias puerum, et deposuit eum de
cœnaculo in inferiorem domum, et tradidit matri suæ, et ait illi: En
vivit filius tuus.

<span id="024">24</span> Dixitque mulier ad Eliam: Nunc in isto cognovi
quoniam vir Dei es tu, et verbum Domini in ore tuo verum est.

------------------------------------------------------------------------

[Next: 1 Kings Chapter 18](kg1018)
