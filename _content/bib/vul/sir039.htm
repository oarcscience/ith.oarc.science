<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Sirach: Sirach Chapter 39</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/sir039.htm">Polyglot</A>&nbsp;
<A HREF="../apo/sir039.htm">Apo</A>&nbsp;
<A HREF="../sep/sir039.htm">Sep</A>&nbsp;

<BR>
<BR><A HREF="sir.htm">Sirach Index</A><BR>
&nbsp;
<A HREF="sir038.htm">Previous</A>&nbsp;
<A HREF="sir040.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Sirach Chapter 39</H3><P><a name="001">1</A>&nbsp;[Sapientiam omnium antiquorum exquiret sapiens,<BR> et in prophetis vacabit.<BR></P>
<P><a name="002">2</A>&nbsp;Narrationem virorum nominatorum conservabit,<BR> et in versutias parabolarum simul introibit.<BR></P>
<P><a name="003">3</A>&nbsp;Occulta proverbiorum exquiret,<BR> et in absconditis parabolarum conversabitur.<BR></P>
<P><a name="004">4</A>&nbsp;In medio magnatorum ministrabit,<BR> et in conspectu pr&#230;sidis apparebit.<BR></P>
<P><a name="005">5</A>&nbsp;In terram alienigenarum gentium pertransiet:<BR> bona enim et mala in hominibus tentabit.<BR></P>
<P><a name="006">6</A>&nbsp;Cor suum tradet ad vigilandum diluculo ad Dominum, qui fecit illum,<BR> et in conspectu Altissimi deprecabitur.<BR></P>
<P><a name="007">7</A>&nbsp;Aperiet os suum in oratione,<BR> et pro delictis suis deprecabitur.<BR></P>
<P><a name="008">8</A>&nbsp;Si enim Dominus magnus voluerit,<BR> spiritu intelligenti&#230; replebit illum:<BR></P>
<P><a name="009">9</A>&nbsp;et ipse tamquam imbres mittet eloquia sapienti&#230; su&#230;,<BR> et in oratione confitebitur Domino:<BR></P>
<P><a name="010">10</A>&nbsp;et ipse diriget consilium ejus, et disciplinam,<BR> et in absconditis suis consiliabitur.<BR></P>
<P><a name="011">11</A>&nbsp;Ipse palam faciet disciplinam doctrin&#230; su&#230;,<BR> et in lege testamenti Domini gloriabitur.<BR></P>
<P><a name="012">12</A>&nbsp;Collaudabunt multi sapientiam ejus,<BR> et usque in s&#230;culum non delebitur.<BR></P>
<P><a name="013">13</A>&nbsp;Non recedet memoria ejus,<BR> et nomen ejus requiretur a generatione in generationem.<BR></P>
<P><a name="014">14</A>&nbsp;Sapientiam ejus enarrabunt gentes,<BR> et laudem ejus enuntiabit ecclesia.<BR></P>
<P><a name="015">15</A>&nbsp;Si permanserit, nomen derelinquet plus quam mille:<BR> et si requieverit, proderit illi.]<BR>
</P>
<P><a name="016">16</A>&nbsp;[Adhuc consiliabor ut enarrem:<BR> ut furore enim repletus sum.<BR></P>
<P><a name="017">17</A>&nbsp;In voce dicit: Obaudite me, divini fructus,<BR> et quasi rosa plantata super rivos aquarum fructificate.<BR></P>
<P><a name="018">18</A>&nbsp;Quasi Libanus odorem suavitatis habete.<BR></P>
<P><a name="019">19</A>&nbsp;Florete flores quasi lilium:<BR> et date odorem, et frondete in gratiam:<BR> et collaudate canticum, et benedicite Dominum in operibus suis.<BR></P>
<P><a name="020">20</A>&nbsp;Date nomini ejus magnificentiam,<BR> et confitemini illi in voce labiorum vestrorum,<BR> et in canticis labiorum, et citharis:<BR> et sic dicetis in confessione:<BR></P>
<P><a name="021">21</A>&nbsp;Opera Domini universa bona valde.<BR></P>
<P><a name="022">22</A>&nbsp;In verbo ejus stetit aqua sicut congeries:<BR> et in sermone oris illius sicut exceptoria aquarum:<BR></P>
<P><a name="023">23</A>&nbsp;quoniam in pr&#230;cepto ipsius placor fit,<BR> et non est minoratio in salute ipsius.<BR></P>
<P><a name="024">24</A>&nbsp;Opera omnis carnis coram illo,<BR> et non est quidquam absconditum ab oculis ejus.<BR></P>
<P><a name="025">25</A>&nbsp;A s&#230;culo usque in s&#230;culum respicit,<BR> et nihil est mirabile in conspectu ejus.<BR></P>
<P><a name="026">26</A>&nbsp;Non est dicere: Quid est hoc, aut quid est istud?<BR> omnia enim in tempore suo qu&#230;rentur.<BR></P>
<P><a name="027">27</A>&nbsp;Benedictio illius quasi fluvius inundavit.<BR></P>
<P><a name="028">28</A>&nbsp;Quomodo cataclysmus aridam inebriavit,<BR> sic ira ipsius gentes qu&#230; non exquisierunt eum h&#230;reditabit.<BR></P>
<P><a name="029">29</A>&nbsp;Quomodo convertit aquas in siccitatem, et siccata est terra,<BR> et vi&#230; illius viis illorum direct&#230; sunt,<BR> sic peccatoribus offensiones in ira ejus.<BR></P>
<P><a name="030">30</A>&nbsp;Bona bonis creata sunt ab initio:<BR> sic nequissimis bona et mala.<BR></P>
<P><a name="031">31</A>&nbsp;Initium necessari&#230; rei vit&#230; hominum, aqua, ignis, et ferrum,<BR> sal, lac, et panis similagineus, et mel,<BR> et botrus uv&#230;, et oleum, et vestimentum.<BR></P>
<P><a name="032">32</A>&nbsp;H&#230;c omnia sanctis in bona,<BR> sic et impiis et peccatoribus in mala convertentur.<BR></P>
<P><a name="033">33</A>&nbsp;Sunt spiritus qui ad vindictam creati sunt,<BR> et in furore suo confirmaverunt tormenta sua.<BR></P>
<P><a name="034">34</A>&nbsp;In tempore consummationis effundent virtutem,<BR> et furorem ejus qui fecit illos placabunt.<BR></P>
<P><a name="035">35</A>&nbsp;Ignis, grando, fames, et mors,<BR> omnia h&#230;c ad vindictam creata sunt:<BR></P>
<P><a name="036">36</A>&nbsp;bestiarum dentes, et scorpii, et serpentes,<BR> et rhomph&#230;a vindicans in exterminium impios.<BR></P>
<P><a name="037">37</A>&nbsp;In mandatis ejus epulabuntur:<BR> et super terram in necessitatem pr&#230;parabuntur,<BR> et in temporibus suis non pr&#230;terient verbum.<BR></P>
<P><a name="038">38</A>&nbsp;Propterea ab initio confirmatus sum, et consiliatus sum,<BR> et cogitavi, et scripta dimisi.<BR></P>
<P><a name="039">39</A>&nbsp;Omnia opera Domini bona,<BR> et omne opus hora sua subministrabit.<BR></P>
<P><a name="040">40</A>&nbsp;Non est dicere: Hoc illo nequius est:<BR> omnia enim in tempore suo comprobabuntur.<BR></P>
<P><a name="041">41</A>&nbsp;Et nunc in omni corde et ore collaudate,<BR> et benedicite nomen Domini.]</P>
<P><HR>
<CENTER>
<A HREF="sir040.htm">Next: Sirach Chapter 40</A></CENTER>
</BODY>
</HTML>
