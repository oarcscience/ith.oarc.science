<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 John: 1 John Chapter 4</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jo1004.htm">Polyglot</A>&nbsp;
<A HREF="../gnt/jo1004.htm">GNT</A>&nbsp;
<A HREF="../kjv/jo1004.htm">KJV</A>&nbsp;

<BR>
<BR><A HREF="jo1.htm">1 John Index</A><BR>
&nbsp;
<A HREF="jo1003.htm">Previous</A>&nbsp;
<A HREF="jo1005.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 John Chapter 4</H3><P><a name="001">1</A>&nbsp;Carissimi, nolite omni spiritui credere, sed probate spiritus si ex Deo sint: quoniam multi pseudoprophet&#230; exierunt in mundum.</P>
<P><a name="002">2</A>&nbsp;In hoc cognoscitur Spiritus Dei: omnis spiritus qui confitetur Jesum Christum in carne venisse, ex Deo est:</P>
<P><a name="003">3</A>&nbsp;et omnis spiritus qui solvit Jesum, ex Deo non est, et hic est antichristus, de quo audistis quoniam venit, et nunc jam in mundo est.</P>
<P><a name="004">4</A>&nbsp;Vos ex Deo estis filioli, et vicistis eum, quoniam major est qui in vobis est, quam qui in mundo.</P>
<P><a name="005">5</A>&nbsp;Ipsi de mundo sunt: ideo de mundo loquuntur, et mundus eos audit.</P>
<P><a name="006">6</A>&nbsp;Nos ex Deo sumus. Qui novit Deum, audit nos; qui non est ex Deo, non audit nos: in hoc cognoscimus Spiritum veritatis, et spiritum erroris.<BR>
</P>
<P><a name="007">7</A>&nbsp;Carissimi, diligamus nos invicem: quia caritas ex Deo est. Et omnis qui diligit, ex Deo natus est, et cognoscit Deum.</P>
<P><a name="008">8</A>&nbsp;Qui non diligit, non novit Deum: quoniam Deus caritas est.</P>
<P><a name="009">9</A>&nbsp;In hoc apparuit caritas Dei in nobis, quoniam Filium suum unigenitum misit Deus in mundum, ut vivamus per eum.</P>
<P><a name="010">10</A>&nbsp;In hoc est caritas: non quasi nos dilexerimus Deum, sed quoniam ipse prior dilexit nos, et misit Filium suum propitiationem pro peccatis nostris.</P>
<P><a name="011">11</A>&nbsp;Carissimi, si sic Deus dilexit nos: et nos debemus alterutrum diligere.</P>
<P><a name="012">12</A>&nbsp;Deum nemo vidit umquam. Si diligamus invicem, Deus in nobis manet, et caritas ejus in nobis perfecta est.</P>
<P><a name="013">13</A>&nbsp;In hoc cognoscimus quoniam in eo manemus, et ipse in nobis: quoniam de Spiritu suo dedit nobis.</P>
<P><a name="014">14</A>&nbsp;Et nos vidimus, et testificamur quoniam Pater misit Filium suum Salvatorem mundi.</P>
<P><a name="015">15</A>&nbsp;Quisquis confessus fuerit quoniam Jesus est Filius Dei, Deus in eo manet, et ipse in Deo.</P>
<P><a name="016">16</A>&nbsp;Et nos cognovimus, et credidimus caritati, quam habet Deus in nobis. Deus caritas est: et qui manet in caritate, in Deo manet, et Deus in eo.</P>
<P><a name="017">17</A>&nbsp;In hoc perfecta est caritas Dei nobiscum, ut fiduciam habeamus in die judicii: quia sicut ille est, et nos sumus in hoc mundo.</P>
<P><a name="018">18</A>&nbsp;Timor non est in caritate: sed perfecta caritas foras mittit timorem, quoniam timor p&#156;nam habet: qui autem timet, non est perfectus in caritate.</P>
<P><a name="019">19</A>&nbsp;Nos ergo diligamus Deum, quoniam Deus prior dilexit nos.</P>
<P><a name="020">20</A>&nbsp;Si quis dixerit: Quoniam diligo Deum, et fratrem suum oderit, mendax est. Qui enim non diligit fratrem suum quem vidit, Deum, quem non vidit, quomodo potest diligere?</P>
<P><a name="021">21</A>&nbsp;Et hoc mandatum habemus a Deo: ut qui diligit Deum, diligat et fratrem suum.</P>
<P><HR>
<CENTER>
<A HREF="jo1005.htm">Next: 1 John Chapter 5</A></CENTER>
</BODY>
</HTML>
