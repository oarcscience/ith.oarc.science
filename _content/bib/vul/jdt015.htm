<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Judith: Judith Chapter 15</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jdt015">Polyglot</A>&nbsp;
<A HREF="../apo/jdt015">Apo</A>&nbsp;
<A HREF="../sep/jdt015">Sep</A>&nbsp;

<BR>
<BR><A HREF="jdt">Judith Index</A><BR>
&nbsp;
<A HREF="jdt014">Previous</A>&nbsp;
<A HREF="jdt016">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Judith Chapter 15</H3><P><a name="001">1</A>&nbsp;Cumque omnis exercitus decollatum Holofernem audisset, fugit mens et consilium ab eis, et solo tremore et metu agitati, fug&#230; pr&#230;sidium sumunt,</P>
<P><a name="002">2</A>&nbsp;ita ut nullus loqueretur cum proximo suo, sed inclinato capite, relictis omnibus, evadere festinabant Hebr&#230;os, quos armatos super se venire audiebant, fugientes per vias camporum et semitas collium.</P>
<P><a name="003">3</A>&nbsp;Videntes itaque filii Isra&#235;l fugientes, secuti sunt illos. Descenderuntque clangentes tubis, et ululantes post ipsos.</P>
<P><a name="004">4</A>&nbsp;Et quoniam Assyrii non adunati, in fugam ibant pr&#230;cipites: filii autem Isra&#235;l uno agmine persequentes debilitabant omnes quos invenire potuissent.</P>
<P><a name="005">5</A>&nbsp;Misit itaque Ozias nuntios per omnes civitates et regiones Isra&#235;l.</P>
<P><a name="006">6</A>&nbsp;Omnis itaque regio, omnisque urbs electam juventutem armatam misit post eos, et persecuti sunt eos in ore gladii, quousque pervenirent ad extremitatem finium suorum.</P>
<P><a name="007">7</A>&nbsp;Reliqui autem qui erant in Bethulia, ingressi sunt castra Assyriorum, et pr&#230;dam quam fugientes Assyrii reliquerant, abstulerunt, et onustati sunt valde.</P>
<P><a name="008">8</A>&nbsp;Hi vero qui victores reversi sunt ad Bethuliam, omnia qu&#230; erant illorum attulerunt secum, ita ut non esset numerus in pecoribus et jumentis et universis mobilibus eorum, ut a minimo usque ad maximum omnes divites fierent de pr&#230;dationibus eorum.<BR>
</P>
<P><a name="009">9</A>&nbsp;Joacim autem summus pontifex de Jerusalem venit in Bethuliam cum universis presbyteris suis ut videret Judith.</P>
<P><a name="010">10</A>&nbsp;Qu&#230; cum exisset ad illum, benedixerunt eam omnes una voce, dicentes: Tu gloria Jerusalem; tu l&#230;titia Isra&#235;l; tu honorificentia populi nostri:</P>
<P><a name="011">11</A>&nbsp;quia fecisti viriliter, et confortatum est cor tuum, eo quod castitatem amaveris, et post virum tuum, alterum nescieris: ideo et manus Domini confortavit te, et ideo eris benedicta in &#230;ternum.</P>
<P><a name="012">12</A>&nbsp;Et dixit omnis populus: Fiat, fiat.</P>
<P><a name="013">13</A>&nbsp;Per dies autem triginta, vix collecta sunt spolia Assyriorum a populo Isra&#235;l.</P>
<P><a name="014">14</A>&nbsp;Porro autem universa qu&#230; Holofernis peculiaria fuisse probata sunt, dederunt Judith in auro, et argento, et vestibus, et gemmis, et omni supellectili: et tradita sunt omnia illi a populo.</P>
<P><a name="015">15</A>&nbsp;Et omnes populi gaudebant cum mulieribus, et virginibus, et juvenibus, in organis et citharis.</P>
<P><HR>
<CENTER>
<A HREF="jdt016">Next: Judith Chapter 16</A></CENTER>
</BODY>
</HTML>
