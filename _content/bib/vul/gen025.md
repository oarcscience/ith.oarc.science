[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen025)  [KJV](../kjv/gen025)  [Sep](../sep/gen025) 
[Tan](../tan/gen025)   
  
[Genesis Index](gen)  
  [Previous](gen024)  [Next](gen026) 

------------------------------------------------------------------------

### Vulgate (Latin): Genesis Chapter 25

<span id="001">1</span> Abraham vero aliam duxit uxorem nomine Ceturam:

<span id="002">2</span> quæ peperit ei Zamran et Jecsan, et Madam, et
Madian, et Jesboc, et Sue.

<span id="003">3</span> Jecsan quoque genuit Saba et Dadan. Filii Dadan
fuerunt Assurim, et Latusim, et Loomin.

<span id="004">4</span> At vero ex Madian ortus est Epha, et Opher, et
Henoch, et Abida, et Eldaa: omnes hi filii Ceturæ.

<span id="005">5</span> Deditque Abraham cuncta quæ possederat, Isaac:

<span id="006">6</span> filiis autem concubinarum largitus est munera,
et separavit eos ab Isaac filio suo, dum adhuc ipse viveret, ad plagam
orientalem.

<span id="007">7</span> Fuerunt autem dies vitæ Abrahæ, centum
septuaginta quinque anni.

<span id="008">8</span> Et deficiens mortuus est in senectute bona,
provectæque ætatis et plenus dierum: congregatusque est ad populum suum.

<span id="009">9</span> Et sepelierunt eum Isaac et Ismaël filii sui in
spelunca duplici, quæ sita est in agro Ephron filii Seor Hethæi, e
regione Mambre,

<span id="010">10</span> quem emerat a filiis Heth: ibi sepultus est
ipse, et Sara uxor ejus.

<span id="011">11</span> Et post obitum illius benedixit Deus Isaac
filio ejus, qui habitabat juxta puteum nomine Viventis et videntis.  

<span id="012">12</span> Hæ sunt generationes Ismaël filii Abrahæ, quem
peperit ei Agar Ægyptia, famula Saræ: et

<span id="013">13</span> hæc nomina filiorum ejus in vocabulis et
generationibus suis. Primogenitus Ismaëlis Nabaioth, deinde Cedar, et
Adbeel, et Mabsam,

<span id="014">14</span> Masma quoque, et Duma, et Massa,

<span id="015">15</span> Hadar, et Thema, et Jethur, et Naphis, et
Cedma.

<span id="016">16</span> Isti sunt filii Ismaëlis: et hæc nomina per
castella et oppida eorum, duodecim principes tribuum suarum.

<span id="017">17</span> Et facti sunt anni vitæ Ismaëlis centum
triginta septem, deficiensque mortuus est, et appositus ad populum suum.

<span id="018">18</span> Habitavit autem ab Hevila usque Sur, quæ
respicit Ægyptum introëuntibus Assyrios; coram cunctis fratribus suis
obiit.  

<span id="019">19</span> Hæ quoque sunt generationes Isaac filii
Abraham: Abraham genuit Isaac:

<span id="020">20</span> qui cum quadraginta esset annorum, duxit uxorem
Rebeccam filiam Bathuelis Syri de Mesopotamia, sororem Laban.

<span id="021">21</span> Deprecatusque est Isaac Dominum pro uxore sua,
eo quod esset sterilis: qui exaudivit eum, et dedit conceptum Rebeccæ.

<span id="022">22</span> Sed collidebantur in utero ejus parvuli; quæ
ait: Si sic mihi futurum erat, quid necesse fuit concipere? perrexitque
ut consuleret Dominum.

<span id="023">23</span> Qui respondens ait: \[Duæ gentes sunt in utero
tuo,  
et duo populi ex ventre tuo dividentur,  
populusque populum superabit,  
et major serviet minori.\]

<span id="024">24</span> Jam tempus pariendi advenerat, et ecce gemini
in utero ejus reperti sunt.

<span id="025">25</span> Qui prior egressus est, rufus erat, et totus in
morem pellis hispidus: vocatumque est nomen ejus Esau. Protinus alter
egrediens, plantam fratris tenebat manu: et idcirco appellavit eum
Jacob.

<span id="026">26</span> Sexagenarius erat Isaac quando nati sunt ei
parvuli.

<span id="027">27</span> Quibus adultis, factus est Esau vir gnarus
venandi, et homo agricola: Jacob autem vir simplex habitabat in
tabernaculis.

<span id="028">28</span> Isaac amabat Esau, eo quod de venationibus
illius vesceretur: et Rebecca diligebat Jacob.

<span id="029">29</span> Coxit autem Jacob pulmentum: ad quem cum
venisset Esau de agro lassus,

<span id="030">30</span> ait: Da mihi de coctione hac rufa, quia oppido
lassus sum. Quam ob causam vocatum est nomen ejus Edom.

<span id="031">31</span> Cui dixit Jacob: Vende mihi primogenita tua.

<span id="032">32</span> Ille respondit: En morior, quid mihi proderunt
primogenita?

<span id="033">33</span> Ait Jacob: Jura ergo mihi. Juravit ei Esau et
vendidit primogenita.

<span id="034">34</span> Et sic, accepto pane et lentis edulio, comedit
et bibit, et abiit, parvipendens quod primogenita vendidisset.

------------------------------------------------------------------------

[Next: Genesis Chapter 26](gen026)
