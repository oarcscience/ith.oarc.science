<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Samuel: 2 Samuel Chapter 9</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/sa2009">Polyglot</A>&nbsp;
<A HREF="../kjv/sa2009">KJV</A>&nbsp;
<A HREF="../sep/sa2009">Sep</A>&nbsp;
<A HREF="../tan/sa2009">Tan</A>&nbsp;

<BR>
<BR><A HREF="sa2">2 Samuel Index</A><BR>
&nbsp;
<A HREF="sa2008">Previous</A>&nbsp;
<A HREF="sa2010">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Samuel Chapter 9</H3><P><a name="001">1</A>&nbsp;Et dixit David: Putasne est aliquis qui remanserit de domo Saul, ut faciam cum eo misericordiam propter Jonathan?</P>
<P><a name="002">2</A>&nbsp;Erat autem de domo Saul servus nomine Siba: quem cum vocasset rex ad se, dixit ei: Tune es Siba? Et ille respondit: Ego sum servus tuus.</P>
<P><a name="003">3</A>&nbsp;Et ait rex: Numquid superest aliquis de domo Saul, ut faciam cum eo misericordiam Dei? Dixitque Siba regi: Superest filius Jonath&#230;, debilis pedibus.</P>
<P><a name="004">4</A>&nbsp;Ubi, inquit, est? Et Siba ad regem: Ecce, ait, in domo est Machir filii Ammiel, in Lodabar.</P>
<P><a name="005">5</A>&nbsp;Misit ergo rex David, et tulit eum de domo Machir filii Ammiel, de Lodabar.</P>
<P><a name="006">6</A>&nbsp;Cum autem venisset Miphiboseth filius Jonath&#230; filii Saul ad David, corruit in faciem suam, et adoravit. Dixitque David: Miphiboseth? Qui respondit: Adsum servus tuus.</P>
<P><a name="007">7</A>&nbsp;Et ait ei David: Ne timeas, quia faciens faciam in te misericordiam propter Jonathan patrem tuum, et restituam tibi omnes agros Saul patris tui: et tu comedes panem in mensa mea semper.</P>
<P><a name="008">8</A>&nbsp;Qui adorans eum, dixit: Quis ego sum servus tuus, quoniam respexisti super canem mortuum similem mei?</P>
<P><a name="009">9</A>&nbsp;Vocavit itaque rex Sibam puerum Saul, et dixit ei: Omnia qu&#230;cumque fuerunt Saul, et universam domum ejus, dedi filio domini tui.</P>
<P><a name="010">10</A>&nbsp;Operare igitur ei terram tu, et filii tui, et servi tui, et inferes filio domini tui cibos ut alatur: Miphiboseth autem filius domini tui comedet semper panem super mensam meam. Erant autem Sib&#230; quindecim filii, et viginti servi.</P>
<P><a name="011">11</A>&nbsp;Dixitque Siba ad regem: Sicut jussisti, domine mi rex, servo tuo, sic faciet servus tuus: et Miphiboseth comedet super mensam meam, quasi unus de filiis regis.</P>
<P><a name="012">12</A>&nbsp;Habebat autem Miphiboseth filium parvulum nomine Micha: omnis vero cognatio domus Sib&#230; serviebat Miphiboseth.</P>
<P><a name="013">13</A>&nbsp;Porro Miphiboseth habitabat in Jerusalem, quia de mensa regis jugiter vescebatur: et erat claudus utroque pede.</P>
<P><HR>
<CENTER>
<A HREF="sa2010">Next: 2 Samuel Chapter 10</A></CENTER>
</BODY>
</HTML>
