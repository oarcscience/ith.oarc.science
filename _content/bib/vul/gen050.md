[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen050)  [KJV](../kjv/gen050)  [Sep](../sep/gen050) 
[Tan](../tan/gen050)   
  
[Genesis Index](gen)  
  [Previous](gen049)  [Next](exo001) 

------------------------------------------------------------------------

### Vulgate (Latin): Genesis Chapter 50

<span id="001">1</span> Quod cernens Joseph, ruit super faciem patris,
flens et deosculans eum.

<span id="002">2</span> Præcepitque servis suis medicis ut aromatibus
condirent patrem.

<span id="003">3</span> Quibus jussa explentibus, transierunt
quadraginta dies: iste quippe mos erat cadaverum conditorum: flevitque
eum Ægyptus septuaginta diebus.

<span id="004">4</span> Et expleto planctus tempore, locutus est Joseph
ad familiam Pharaonis: Si inveni gratiam in conspectu vestro, loquimini
in auribus Pharaonis:

<span id="005">5</span> eo quod pater meus adjuraverit me dicens: En
morior: in sepulchro meo, quod fodi mihi in terra Chanaan, sepelies me.
Ascendam igitur, et sepeliam patrem meum, ac revertar.

<span id="006">6</span> Dixitque ei Pharao: Ascende, et sepeli patrem
tuum sicut adjuratus es.

<span id="007">7</span> Quo ascendente, ierunt cum eo omnes senes domus
Pharaonis, cunctique majores natu terræ Ægypti:

<span id="008">8</span> domus Joseph cum fratribus suis, absque
parvulis, et gregibus atque armentis, quæ dereliquerant in terra Gessen.

<span id="009">9</span> Habuit quoque in comitatu currus et equites: et
facta est turba non modica.

<span id="010">10</span> Veneruntque ad Aream Atad, quæ sita est trans
Jordanem: ubi celebrantes exequias planctu magno atque vehementi
impleverunt septem dies.

<span id="011">11</span> Quod cum vidissent habitatores terræ Chanaan,
dixerunt: Planctus magnus est iste Ægyptiis. Et idcirco vocatum est
nomen loci illius, Planctus Ægypti.

<span id="012">12</span> Fecerunt ergo filii Jacob sicut præceperat eis:

<span id="013">13</span> et portantes eum in terram Chanaan, sepelierunt
eum in spelunca duplici, quam emerat Abraham cum agro in possessionem
sepulchri ab Ephron Hethæo, contra faciem Mambre.

<span id="014">14</span> Reversusque est Joseph in Ægyptum cum fratribus
suis, et omni comitatu, sepulto patre.  

<span id="015">15</span> Quo mortuo, timentes fratres ejus, et mutuo
colloquentes: Ne forte memor sit injuriæ quam passus est, et reddat
nobis omne malum quod fecimus,

<span id="016">16</span> mandaverunt ei dicentes: Pater tuus præcepit
nobis antequam moreretur,

<span id="017">17</span> ut hæc tibi verbis illius diceremus: Obsecro ut
obliviscaris sceleris fratrum tuorum, et peccati atque malitiæ quam
exercuerunt in te: nos quoque oramus ut servis Dei patris tui dimittas
iniquitatem hanc. Quibus auditis flevit Joseph.

<span id="018">18</span> Veneruntque ad eum fratres sui: et proni
adorantes in terram, dixerunt: Servi tui sumus.

<span id="019">19</span> Quibus ille respondit: Nolite timere: num Dei
possumus resistere voluntati?

<span id="020">20</span> Vos cogitastis de me malum: sed Deus vertit
illud in bonum, ut exaltaret me, sicut in præsentiarum cernitis, et
salvos faceret multos populos.

<span id="021">21</span> Nolite timere: ego pascam vos et parvulos
vestros: consolatusque est eos, et blande ac leniter est locutus.

<span id="022">22</span> Et habitavit in Ægypto cum omni domo patris
sui: vixitque centum decem annis. Et vidit Ephraim filios usque ad
tertiam generationem. Filii quoque Machir filii Manasse nati sunt in
genibus Joseph.

<span id="023">23</span> Quibus transactis, locutus est fratribus suis:
Post mortem meam Deus visitabit vos, et ascendere vos faciet de terra
ista ad terram quam juravit Abraham, Isaac et Jacob.

<span id="024">24</span> Cumque adjurasset eos atque dixisset: Deus
visitabit vos, asportate ossa mea vobiscum de loco isto:

<span id="025">25</span> mortuus est, expletis centum decem vitæ suæ
annis. Et conditus aromatibus, repositus est in loculo in Ægypto.

------------------------------------------------------------------------

[Next: Exodus Chapter 1](exo001)
