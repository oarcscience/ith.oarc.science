[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/joh020)  [GNT](../gnt/joh020) 
[KJV](../kjv/joh020)   
  
[John Index](joh)  
  [Previous](joh019)  [Next](joh021) 

------------------------------------------------------------------------

### Vulgate (Latin): John Chapter 20

<span id="001">1</span> Una autem sabbati, Maria Magdalene venit mane,
cum adhuc tenebræ essent, ad monumentum: et vidit lapidem sublatum a
monumento.

<span id="002">2</span> Cucurrit ergo, et venit ad Simonem Petrum, et ad
alium discipulum, quem amabat Jesus, et dicit illis: Tulerunt Dominum de
monumento, et nescimus ubi posuerunt eum.  

<span id="003">3</span> Exiit ergo Petrus, et ille alius discipulus, et
venerunt ad monumentum.

<span id="004">4</span> Currebant autem duo simul, et ille alius
discipulus præcucurrit citius Petro, et venit primus ad monumentum.

<span id="005">5</span> Et cum se inclinasset, vidit posita linteamina:
non tamen introivit.

<span id="006">6</span> Venit ergo Simon Petrus sequens eum, et
introivit in monumentum, et vidit linteamina posita,

<span id="007">7</span> et sudarium, quod fuerat super caput ejus, non
cum linteaminibus positum, sed separatim involutum in unum locum.

<span id="008">8</span> Tunc ergo introivit et ille discipulus qui
venerat primus ad monumentum: et vidit, et credidit:

<span id="009">9</span> nondum enim sciebant Scripturam, quia oportebat
eum a mortuis resurgere.

<span id="010">10</span> Abierunt ergo iterum discipuli ad semetipsos.  

<span id="011">11</span> Maria autem stabat ad monumentum foris,
plorans. Dum ergo fleret, inclinavit se, et prospexit in monumentum:

<span id="012">12</span> et vidit duos angelos in albis sedentes, unum
ad caput, et unum ad pedes, ubi positum fuerat corpus Jesu.

<span id="013">13</span> Dicunt ei illi: Mulier, quid ploras? Dicit eis:
Quia tulerunt Dominum meum: et nescio ubi posuerunt eum.

<span id="014">14</span> Hæc cum dixisset, conversa est retrorsum, et
vidit Jesum stantem: et non sciebat quia Jesus est.

<span id="015">15</span> Dicit ei Jesus: Mulier, quid ploras? quem
quæris? Illa existimans quia hortulanus esset, dicit ei: Domine, si tu
sustulisti eum, dicito mihi ubi posuisti eum, et ego eum tollam.

<span id="016">16</span> Dicit ei Jesus: Maria. Conversa illa, dicit ei:
Rabboni (quod dicitur Magister).

<span id="017">17</span> Dicit ei Jesus: Noli me tangere, nondum enim
ascendi ad Patrem meum: vade autem ad fratres meos, et dic eis: Ascendo
ad Patrem meum, et Patrem vestrum, Deum meum, et Deum vestrum.

<span id="018">18</span> Venit Maria Magdalene annuntians discipulis:
Quia vidi Dominum, et hæc dixit mihi.  

<span id="019">19</span> Cum ergo sero esset die illo, una sabbatorum,
et fores essent clausæ, ubi erant discipuli congregati propter metum
Judæorum: venit Jesus, et stetit in medio, et dixit eis: Pax vobis.

<span id="020">20</span> Et cum hoc dixisset, ostendit eis manus et
latus. Gavisi sunt discipuli, viso Domino.

<span id="021">21</span> Dixit ergo eis iterum: Pax vobis. Sicut misit
me Pater, et ego mitto vos.

<span id="022">22</span> Hæc cum dixisset, insufflavit, et dixit eis:
Accipite Spiritum Sanctum:

<span id="023">23</span> quorum remiseritis peccata, remittuntur eis: et
quorum retinueritis, retenta sunt.

<span id="024">24</span> Thomas autem unus ex duodecim, qui dicitur
Didymus, non erat cum eis quando venit Jesus.

<span id="025">25</span> Dixerunt ergo ei alii discipuli: Vidimus
Dominum. Ille autem dixit eis: Nisi videro in manibus ejus fixuram
clavorum, et mittam digitum meum in locum clavorum, et mittam manum meam
in latus ejus, non credam.  

<span id="026">26</span> Et post dies octo, iterum erant discipuli ejus
intus, et Thomas cum eis. Venit Jesus januis clausis, et stetit in
medio, et dixit: Pax vobis.

<span id="027">27</span> Deinde dicit Thomæ: Infer digitum tuum huc, et
vide manus meas, et affer manum tuam, et mitte in latus meum: et noli
esse incredulus, sed fidelis.

<span id="028">28</span> Respondit Thomas, et dixit ei: Dominus meus et
Deus meus.

<span id="029">29</span> Dixit ei Jesus: Quia vidisti me, Thoma,
credidisti: beati qui non viderunt, et crediderunt.

<span id="030">30</span> Multa quidem et alia signa fecit Jesus in
conspectu discipulorum suorum, quæ non sunt scripta in libro hoc.

<span id="031">31</span> Hæc autem scripta sunt ut credatis, quia Jesus
est Christus Filius Dei: et ut credentes, vitam habeatis in nomine ejus.

------------------------------------------------------------------------

[Next: John Chapter 21](joh021)
