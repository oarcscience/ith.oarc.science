[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa062)  [KJV](../kjv/isa062)  [Sep](../sep/isa062) 
[Tan](../tan/isa062)   
  
[Isaiah Index](isa)  
  [Previous](isa061)  [Next](isa063) 

------------------------------------------------------------------------

### Vulgate (Latin): Isaiah Chapter 62

<span id="001">1</span> \[Propter Sion non tacebo,  
et propter Jerusalem non quiescam,  
donec egrediatur ut splendor justus ejus,  
et salvator ejus ut lampas accendatur.  

<span id="002">2</span> Et videbunt gentes justum tuum,  
et cuncti reges inclytum tuum;  
et vocabitur tibi nomen novum,  
quod os Domini nominabit.  

<span id="003">3</span> Et eris corona gloriæ in manu Domini,  
et diadema regni in manu Dei tui.  

<span id="004">4</span> Non vocaberis ultra Derelicta,  
et terra tua non vocabitur amplius Desolata;  
sed vocaberis, Voluntas mea in ea,  
et terra tua Inhabitata,  
quia complacuit Domino in te,  
et terra tua inhabitabitur.  

<span id="005">5</span> Habitabit enim juvenis cum virgine,  
et habitabunt in te filii tui;  
et gaudebit sponsus super sponsam,  
et gaudebit super te Deus tuus.  

<span id="006">6</span> Super muros tuos, Jerusalem, constitui
custodes;  
tota die et tota nocte  
in perpetuum non tacebunt.  
Qui reminiscimini Domini, ne taceatis,  

<span id="007">7</span> et ne detis silentium ei,  
donec stabiliat et donec ponat Jerusalem  
laudem in terra.  

<span id="008">8</span> Juravit Dominus in dextera sua,  
et in brachio fortitudinis suæ:  
Si dedero triticum tuum ultra  
cibum inimicis tuis;  
et si biberint filii alieni vinum tuum  
in quo laborasti.  

<span id="009">9</span> Quia qui congregant illud, comedent,  
et laudabunt Dominum;  
et qui comportant illud, bibent  
in atriis sanctis meis.  

<span id="010">10</span> Transite, transite per portas,  
præparate viam populo:  
planum facite iter, eligite lapides,  
et elevate signum ad populos.  

<span id="011">11</span> Ecce Dominus auditum fecit  
in extremis terræ:  
Dicite filiæ Sion:  
Ecce Salvator tuus venit;  
ecce merces ejus cum eo,  
et opus ejus coram illo.  

<span id="012">12</span> Et vocabunt eos, Populus sanctus,  
redempti a Domino;  
tu autem vocaberis, Quæsita civitas,  
et non Derelicta.\]

------------------------------------------------------------------------

[Next: Isaiah Chapter 63](isa063)
