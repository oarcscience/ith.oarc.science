[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer051)  [KJV](../kjv/jer051)  [Sep](../sep/jer051) 
[Tan](../tan/jer051)   
  
[Jeremiah Index](jer)  
  [Previous](jer050)  [Next](jer052) 

------------------------------------------------------------------------

### Vulgate (Latin): Jeremiah Chapter 51

<span id="001">1</span> \[Hæc dicit Dominus:  
Ecce ego suscitabo super Babylonem et super habitatores ejus,  
qui cor suum levaverunt contra me,  
quasi ventum pestilentem:  

<span id="002">2</span> et mittam in Babylonem ventilatores,  
et ventilabunt eam et demolientur terram ejus,  
quoniam venerunt super eam undique in die afflictionis ejus.  

<span id="003">3</span> Non tendat qui tendit arcum suum,  
et non ascendat loricatus:  
nolite parcere juvenibus ejus;  
interficite omnem militiam ejus.  

<span id="004">4</span> Et cadent interfecti in terra Chaldæorum,  
et vulnerati in regionibus ejus.  

<span id="005">5</span> Quoniam non fuit viduatus Israël et Juda  
a Deo suo, Domino exercituum,  
terra autem eorum repleta est delicto  
a Sancto Israël.  

<span id="006">6</span> Fugite de medio Babylonis,  
et salvet unusquisque animam suam:  
nolite tacere super iniquitatem ejus,  
quoniam tempus ultionis est a Domino:  
vicissitudinem ipse retribuet ei.  

<span id="007">7</span> Calix aureus Babylon in manu Domini,  
inebrians omnem terram:  
de vino ejus biberunt gentes,  
et ideo commotæ sunt.  

<span id="008">8</span> Subito cecidit Babylon, et contrita est.  
Ululate super eam:  
tollite resinam ad dolorem ejus,  
si forte sanetur.  

<span id="009">9</span> Curavimus Babylonem, et non est sanata:  
derelinquamus eam, et eamus unusquisque in terram suam:  
quoniam pervenit usque ad cælos judicium ejus,  
et elevatum est usque ad nubes.  

<span id="010">10</span> Protulit Dominus justitias nostras:  
venite, et narremus in Sion opus Domini Dei nostri.  

<span id="011">11</span> Acuite sagittas, implete pharetras:  
suscitavit Dominus spiritum regum Medorum:  
et contra Babylonem mens ejus est ut perdat eam,  
quoniam ultio Domini est,  
ultio templi sui.  

<span id="012">12</span> Super muros Babylonis levate signum,  
augete custodiam, levate custodes,  
præparate insidias:  
quia cogitavit Dominus,  
et fecit quæcumque locutus est contra habitatores Babylonis.  

<span id="013">13</span> Quæ habitas super aquas multas,  
locuples in thesauris:  
venit finis tuus, pedalis præcisionis tuæ.  

<span id="014">14</span> Juravit Dominus exercituum per animam suam:  
Quoniam replebo te hominibus quasi brucho,  
et super te celeuma cantabitur.  

<span id="015">15</span> Qui fecit terram in fortitudine sua,  
præparavit orbem in sapientia sua,  
et prudentia sua extendit cælos.  

<span id="016">16</span> Dante eo vocem, multiplicantur aquæ in cælo:  
qui levat nubes ab extremo terræ,  
fulgura in pluviam fecit,  
et produxit ventum de thesauris suis.  

<span id="017">17</span> Stultus factus est omnis homo a scientia;  
confusus est omnis conflator in sculptili:  
quia mendax est conflatio eorum,  
nec est spiritus in eis.  

<span id="018">18</span> Vana sunt opera, et risu digna:  
in tempore visitationis suæ peribunt.  

<span id="019">19</span> Non sicut hæc, pars Jacob,  
quia qui fecit omnia ipse est:  
et Israël sceptrum hæreditatis ejus:  
Dominus exercituum nomen ejus.  

<span id="020">20</span> Collidis tu mihi vasa belli:  
et ego collidam in te gentes,  
et disperdam in te regna:  

<span id="021">21</span> et collidam in te equum et equitem ejus:  
et collidam in te currum et ascensorem ejus:  

<span id="022">22</span> et collidam in te virum et mulierem:  
et collidam in te senem et puerum:  
et collidam in te juvenem et virginem:  

<span id="023">23</span> et collidam in te pastorem et gregem ejus:  
et collidam in te agricolam et jugales ejus:  
et collidam in te duces et magistratus:  

<span id="024">24</span> et reddam Babyloni, et cunctis habitatoribus
Chaldææ,  
omne malum suum quod fecerunt in Sion,  
in oculis vestris, ait Dominus.  

<span id="025">25</span> Ecce ego ad te, mons pestifer, ait Dominus,  
qui corrumpis universam terram:  
et extendam manum meam super te,  
et evolvam te de petris,  
et dabo te in montem combustionis:  

<span id="026">26</span> et non tollent de te lapidem in angulum,  
et lapidem in fundamenta:  
sed perditus in æternum eris, ait Dominus.  

<span id="027">27</span> Levate signum in terra,  
clangite buccina in gentibus,  
sanctificate super eam gentes,  
annuntiate contra illam regibus Ararat, Menni, et Ascenez:  
numerate contra eam Taphsar,  
adducite equum quasi bruchum aculeatum.  

<span id="028">28</span> Sanctificate contra eam gentes,  
reges Mediæ, duces ejus, et universos magistratus ejus,  
cunctamque terram potestatis ejus.  

<span id="029">29</span> Et commovebitur terra et conturbabitur,  
quia evigilabit contra Babylonem cogitatio Domini,  
ut ponat terram Babylonis desertam et inhabitabilem.  

<span id="030">30</span> Cessaverunt fortes Babylonis a prælio;  
habitaverunt in præsidiis:  
devoratum est robur eorum,  
et facti sunt quasi mulieres:  
incensa sunt tabernacula ejus,  
contriti sunt vectes ejus.  

<span id="031">31</span> Currens obviam currenti veniet,  
et nuntius obvius nuntianti,  
ut annuntiet regi Babylonis  
quia capta est civitas ejus a summo usque ad summum.  

<span id="032">32</span> Et vada præoccupata sunt,  
et paludes incensæ sunt igni,  
et viri bellatores conturbati sunt.  

<span id="033">33</span> Quia hæc dicit Dominus exercituum, Deus
Israël:  
Filia Babylonis quasi area,  
tempus trituræ ejus:  
adhuc modicum, et veniet tempus messionis ejus.  

<span id="034">34</span> Comedit me, devoravit me Nabuchodonosor rex
Babylonis:  
reddidit me quasi vas inane,  
absorbuit me quasi draco,  
replevit ventrem suum teneritudine mea, et ejecit me.  

<span id="035">35</span> Iniquitas adversum me  
et caro mea super Babylonem,  
dicit habitatio Sion:  
et sanguis meus super habitatores Chaldææ, dicit Jerusalem.  

<span id="036">36</span> Propterea hæc dicit Dominus:  
Ecce ego judicabo causam tuam,  
et ulciscar ultionem tuam:  
et desertum faciam mare ejus,  
et siccabo venam ejus.  

<span id="037">37</span> Et erit Babylon in tumulos,  
habitatio draconum, stupor et sibilus,  
eo quod non sit habitator.  

<span id="038">38</span> Simul ut leones rugient;  
excutient comas veluti catuli leonum.  

<span id="039">39</span> In calore eorum ponam potus eorum,  
et inebriabo eos ut sopiantur,  
et dormiant somnum sempiternum,  
et non consurgant, dicit Dominus.  

<span id="040">40</span> Deducam eos quasi agnos ad victimam,  
et quasi arietes cum hædis.  

<span id="041">41</span> Quomodo capta est Sesach,  
et comprehensa est inclyta universæ terræ!  
quomodo facta est in stuporem Babylon inter gentes!  

<span id="042">42</span> Ascendit super Babylonem mare:  
multitudine fluctuum ejus operta est.  

<span id="043">43</span> Factæ sunt civitates ejus in stuporem,  
terra inhabitabilis et deserta,  
terra in qua nullus habitet,  
nec transeat per eam filius hominis.  

<span id="044">44</span> Et visitabo super Bel in Babylone,  
et ejiciam quod absorbuerat de ore ejus:  
et non confluent ad eum ultra gentes,  
siquidem et murus Babylonis corruet.  

<span id="045">45</span> Egredimini de medio ejus, populus meus,  
ut salvet unusquisque animam suam ab ira furoris Domini,  

<span id="046">46</span> et ne forte mollescat cor vestrum,  
et timeatis auditum qui audietur in terra:  
et veniet in anno auditio,  
et post hunc annum auditio,  
et iniquitas in terra,  
et dominator super dominatorem.  

<span id="047">47</span> Propterea ecce dies veniunt,  
et visitabo super sculptilia Babylonis,  
et omnis terra ejus confundetur,  
et universi interfecti ejus cadent in medio ejus.  

<span id="048">48</span> Et laudabunt super Babylonem cæli et terra,  
et omnia quæ in eis sunt:  
quia ab aquilone venient ei prædones, ait Dominus.  

<span id="049">49</span> Et quomodo fecit Babylon,  
ut caderent occisi in Israël,  
sic de Babylone  
cadent occisi in universa terra.  

<span id="050">50</span> Qui fugistis gladium, venite,  
nolite stare:  
recordamini procul Domini,  
et Jerusalem ascendat super cor vestrum.  

<span id="051">51</span> Confusi sumus, quoniam audivimus opprobrium:  
operuit ignominia facies nostras,  
quia venerunt alieni super sanctificationem domus Domini.  

<span id="052">52</span> Propterea ecce dies veniunt, ait Dominus,  
et visitabo super sculptilia ejus,  
et in omni terra ejus mugiet vulneratus.  

<span id="053">53</span> Si ascenderit Babylon in cælum,  
et firmaverit in excelso robur suum,  
a me venient vastatores ejus, ait Dominus.  

<span id="054">54</span> Vox clamoris de Babylone,  
et contritio magna de terra Chaldæorum:  

<span id="055">55</span> quoniam vastavit Dominus Babylonem,  
et perdidit ex ea vocem magnam:  
et sonabunt fluctus eorum quasi aquæ multæ;  
dedit sonitum vox eorum:  

<span id="056">56</span> quia venit super eam, id est super Babylonem,
prædo,  
et apprehensi sunt fortes ejus,  
et emarcuit arcus eorum,  
quia fortis ultor Dominus reddens retribuet.  

<span id="057">57</span> Et inebriabo principes ejus, et sapientes
ejus,  
et duces ejus, et magistratus ejus, et fortes ejus:  
et dormient somnum sempiternum,  
et non expergiscentur, ait Rex  
(Dominus exercituum nomen ejus).  

<span id="058">58</span> Hæc dicit Dominus exercituum:  
Murus Babylonis ille latissimus suffossione suffodietur,  
et portæ ejus excelsæ igni comburentur,  
et labores populorum ad nihilum,  
et gentium in ignem erunt, et disperibunt.\]  

<span id="059">59</span> Verbum quod præcepit Jeremias propheta Saraiæ
filio Neriæ filii Maasiæ, cum pergeret cum Sedecia rege in Babylonem, in
anno quarto regni ejus: Saraias autem erat princeps prophetiæ.

<span id="060">60</span> Et scripsit Jeremias omne malum quod venturum
erat super Babylonem, in libro uno: omnia verba hæc quæ scripta sunt
contra Babylonem.

<span id="061">61</span> Et dixit Jeremias ad Saraiam: Cum veneris in
Babylonem, et videris, et legeris omnia verba hæc,

<span id="062">62</span> dices: Domine, tu locutus es contra locum
istum, ut disperderes eum, ne sit qui in eo habitet, ab homine usque ad
pecus, et ut sit perpetua solitudo.

<span id="063">63</span> Cumque compleveris legere librum istum, ligabis
ad eum lapidem, et projicies illum in medium Euphraten,

<span id="064">64</span> et dices: Sic submergetur Babylon, et non
consurget a facie afflictionis quam ego adduco super eam, et
dissolvetur. Hucusque verba Jeremiæ.

------------------------------------------------------------------------

[Next: Jeremiah Chapter 52](jer052)
