[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/hos004)  [KJV](../kjv/hos004)  [Sep](../sep/hos004) 
[Tan](../tan/hos004)   
  
[Hosea Index](hos)  
  [Previous](hos003)  [Next](hos005) 

------------------------------------------------------------------------

### Vulgate (Latin): Hosea Chapter 4

<span id="001">1</span> \[Audite verbum Domini, filii Israël,  
quia judicium Domino cum habitatoribus terræ:  
non est enim veritas, et non est misericordia,  
et non est scientia Dei in terra.  

<span id="002">2</span> Maledictum, et mendacium,  
et homicidium, et furtum, et adulterium inundaverunt,  
et sanguis sanguinem tetigit.  

<span id="003">3</span> Propter hoc lugebit terra,  
et infirmabitur omnis qui habitat in ea,  
in bestia agri, et in volucre cæli;  
sed et pisces maris congregabuntur.  

<span id="004">4</span> Verumtamen unusquisque non judicet,  
et non arguatur vir:  
populus enim tuus sicut hi qui contradicunt sacerdoti.  

<span id="005">5</span> Et corrues hodie,  
et corruet etiam propheta tecum.  
Nocte tacere feci matrem tuam.  

<span id="006">6</span> Conticuit populus meus,  
eo quod non habuerit scientiam:  
quia tu scientiam repulisti,  
repellam te, ne sacerdotio fungaris mihi;  
et oblita es legis Dei tui,  
obliviscar filiorum tuorum et ego.  

<span id="007">7</span> Secundum multitudinem eorum sic peccaverunt
mihi:  
gloriam eorum in ignominiam commutabo.  

<span id="008">8</span> Peccata populi mei comedent,  
et ad iniquitatem eorum sublevabunt animas eorum.  

<span id="009">9</span> Et erit sicut populus, sic sacerdos;  
et visitabo super eum vias ejus,  
et cogitationes ejus reddam ei.  

<span id="010">10</span> Et comedent, et non saturabuntur;  
fornicati sunt, et non cessaverunt:  
quoniam Dominum dereliquerunt in non custodiendo.  

<span id="011">11</span> Fornicatio, et vinum, et ebrietas auferunt
cor.  

<span id="012">12</span> Populus meus in ligno suo interrogavit,  
et baculus ejus annuntiavit ei;  
spiritus enim fornicationum decepit eos,  
et fornicati sunt a Deo suo.  

<span id="013">13</span> Super capita montium sacrificabant,  
et super colles ascendebant thymiama;  
subtus quercum, et populum, et terebinthum,  
quia bona erat umbra ejus;  
ideo fornicabuntur filiæ vestræ,  
et sponsæ vestræ adulteræ erunt.  

<span id="014">14</span> Non visitabo super filias vestras cum fuerint
fornicatæ,  
et super sponsas vestras cum adulteraverint,  
quoniam ipsi cum meretricibus conversabantur,  
et cum effeminatis sacrificabant;  
et populus non intelligens vapulabit.  

<span id="015">15</span> Si fornicaris tu, Israël,  
non delinquat saltem Juda;  
et nolite ingredi in Galgala,  
et ne ascenderitis in Bethaven,  
neque juraveritis: Vivit Dominus!  

<span id="016">16</span> Quoniam sicut vacca lasciviens declinavit
Israël;  
nunc pascet eos Dominus, quasi agnum in latitudine.  

<span id="017">17</span> Particeps idolorum Ephraim: dimitte eum.  

<span id="018">18</span> Separatum est convivium eorum;  
fornicatione fornicati sunt:  
dilexerunt afferre ignominiam protectores ejus.  

<span id="019">19</span> Ligavit eum spiritus in alis suis,  
et confundentur a sacrificiis suis.\]

------------------------------------------------------------------------

[Next: Hosea Chapter 5](hos005)
