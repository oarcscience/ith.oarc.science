[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen023)  [KJV](../kjv/gen023)  [Sep](../sep/gen023) 
[Tan](../tan/gen023)   
  
[Genesis Index](gen)  
  [Previous](gen022)  [Next](gen024) 

------------------------------------------------------------------------

### Vulgate (Latin): Genesis Chapter 23

<span id="001">1</span> Vixit autem Sara centum viginti septem annis.

<span id="002">2</span> Et mortua est in civitate Arbee, quæ est Hebron,
in terra Chanaan: venitque Abraham ut plangeret et fleret eam.

<span id="003">3</span> Cumque surrexisset ab officio funeris, locutus
est ad filios Heth, dicens:

<span id="004">4</span> Advena sum et peregrinus apud vos: date mihi jus
sepulchri vobiscum, ut sepeliam mortuum meum.

<span id="005">5</span> Responderunt filii Heth, dicentes:

<span id="006">6</span> Audi nos, domine: princeps Dei es apud nos: in
electis sepulchris nostris sepeli mortuum tuum, nullusque te prohibere
poterit quin in monumento ejus sepelias mortuum tuum.

<span id="007">7</span> Surrexit Abraham, et adoravit populum terræ,
filios videlicet Heth:

<span id="008">8</span> dixitque ad eos: Si placet animæ vestræ ut
sepeliam mortuum meum, audite me, et intercedite pro me apud Ephron
filium Seor:

<span id="009">9</span> ut det mihi speluncam duplicem, quam habet in
extrema parte agri sui: pecunia digna tradat eam mihi coram vobis in
possessionem sepulchri.

<span id="010">10</span> Habitabat autem Ephron in medio filiorum Heth.
Responditque Ephron ad Abraham, cunctis audientibus qui ingrediebantur
portam civitatis illius, dicens:

<span id="011">11</span> Nequaquam ita fiat, domine mi, sed tu magis
ausculta quod loquor. Agrum trado tibi, et speluncam quæ in eo est,
præsentibus filiis populi mei; sepeli mortuum tuum.

<span id="012">12</span> Adoravit Abraham coram populo terræ.

<span id="013">13</span> Et locutus est ad Ephron circumstante plebe:
Quæso ut audias me: dabo pecuniam pro agro: suscipe eam, et sic sepeliam
mortuum meum in eo.

<span id="014">14</span> Responditque Ephron:

<span id="015">15</span> Domine mi, audi me: terra, quam postulas,
quadringentis siclis argenti valet: istud est pretium inter me et te:
sed quantum est hoc? sepeli mortuum tuum.

<span id="016">16</span> Quod cum audisset Abraham, appendit pecuniam,
quam Ephron postulaverat, audientibus filiis Heth, quadringentos siclos
argenti probatæ monetæ publicæ.

<span id="017">17</span> Confirmatusque est ager quondam Ephronis, in
quo erat spelunca duplex, respiciens Mambre, tam ipse, quam spelunca, et
omnes arbores ejus in cunctis terminis ejus per circuitum,

<span id="018">18</span> Abrahæ in possessionem, videntibus filiis Heth,
et cunctis qui intrabant portam civitatis illius.

<span id="019">19</span> Atque ita sepelivit Abraham Saram uxorem suam
in spelunca agri duplici, quæ respiciebat Mambre. Hæc est Hebron in
terra Chanaan.

<span id="020">20</span> Et confirmatus est ager, et antrum quod erat in
eo, Abrahæ in possessionem monumenti a filiis Heth.

------------------------------------------------------------------------

[Next: Genesis Chapter 24](gen024)
