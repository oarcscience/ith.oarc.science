<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Luke: Luke Chapter 4</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/luk004.htm">Polyglot</A>&nbsp;
<A HREF="../gnt/luk004.htm">GNT</A>&nbsp;
<A HREF="../kjv/luk004.htm">KJV</A>&nbsp;

<BR>
<BR><A HREF="luk.htm">Luke Index</A><BR>
&nbsp;
<A HREF="luk003.htm">Previous</A>&nbsp;
<A HREF="luk005.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Luke Chapter 4</H3><P><a name="001">1</A>&nbsp;Jesus autem plenus Spiritu Sancto regressus est a Jordane: et agebatur a Spiritu in desertum</P>
<P><a name="002">2</A>&nbsp;diebus quadraginta, et tentabatur a diabolo. Et nihil manducavit in diebus illis: et consummatis illis esuriit.</P>
<P><a name="003">3</A>&nbsp;Dixit autem illi diabolus: Si Filius Dei es, dic lapidi huic ut panis fiat.</P>
<P><a name="004">4</A>&nbsp;Et respondit ad illum Jesus: Scriptum est: Quia non in solo pane vivit homo, sed in omni verbo Dei.</P>
<P><a name="005">5</A>&nbsp;Et duxit illum diabolus in montem excelsum, et ostendit illi omnia regna orbis terr&#230; in momento temporis,</P>
<P><a name="006">6</A>&nbsp;et ait illi: Tibi dabo potestatem hanc universam, et gloriam illorum: quia mihi tradita sunt, et cui volo do illa.</P>
<P><a name="007">7</A>&nbsp;Tu ergo si adoraveris coram me, erunt tua omnia.</P>
<P><a name="008">8</A>&nbsp;Et respondens Jesus, dixit illi: Scriptum est: Dominum Deum tuum adorabis, et illi soli servies.</P>
<P><a name="009">9</A>&nbsp;Et duxit illum in Jerusalem, et statuit eum super pinnam templi, et dixit illi: Si Filius Dei es, mitte te hinc deorsum.</P>
<P><a name="010">10</A>&nbsp;Scriptum est enim quod angelis suis mandavit de te, ut conservent te:</P>
<P><a name="011">11</A>&nbsp;et quia in manibus tollent te, ne forte offendas ad lapidem pedem tuum.</P>
<P><a name="012">12</A>&nbsp;Et respondens Jesus, ait illi: Dictum est: Non tentabis Dominum Deum tuum.</P>
<P><a name="013">13</A>&nbsp;Et consummata omni tentatione, diabolus recessit ab illo, usque ad tempus.<BR>
</P>
<P><a name="014">14</A>&nbsp;Et regressus est Jesus in virtute Spiritus in Galil&#230;am, et fama exiit per universam regionem de illo.</P>
<P><a name="015">15</A>&nbsp;Et ipse docebat in synagogis eorum, et magnificabatur ab omnibus.</P>
<P><a name="016">16</A>&nbsp;Et venit Nazareth, ubi erat nutritus, et intravit secundum consuetudinem suam die sabbati in synagogam, et surrexit legere.</P>
<P><a name="017">17</A>&nbsp;Et traditus est illi liber Isai&#230; prophet&#230;. Et ut revolvit librum, invenit locum ubi scriptum erat:</P>
<P><a name="018">18</A>&nbsp;Spiritus Domini super me: propter quod unxit me, evangelizare pauperibus misit me, sanare contritos corde,</P>
<P><a name="019">19</A>&nbsp;pr&#230;dicare captivis remissionem, et c&#230;cis visum, dimittere confractos in remissionem, pr&#230;dicare annum Domini acceptum et diem retributionis.</P>
<P><a name="020">20</A>&nbsp;Et cum plicuisset librum, reddit ministro, et sedit. Et omnium in synagoga oculi erant intendentes in eum.</P>
<P><a name="021">21</A>&nbsp;C&#156;pit autem dicere ad illos: Quia hodie impleta est h&#230;c scriptura in auribus vestris.</P>
<P><a name="022">22</A>&nbsp;Et omnes testimonium illi dabant: et mirabantur in verbis grati&#230;, qu&#230; procedebant de ore ipsius, et dicebant: Nonne hic est filius Joseph?</P>
<P><a name="023">23</A>&nbsp;Et ait illis: Utique dicetis mihi hanc similitudinem: Medice cura teipsum: quanta audivimus facta in Capharnaum, fac et hic in patria tua.</P>
<P><a name="024">24</A>&nbsp;Ait autem: Amen dico vobis, quia nemo propheta acceptus est in patria sua.</P>
<P><a name="025">25</A>&nbsp;In veritate dico vobis, mult&#230; vidu&#230; erant in diebus Eli&#230; in Isra&#235;l, quando clausum est c&#230;lum annis tribus et mensibus sex, cum facta esset fames magna in omni terra:</P>
<P><a name="026">26</A>&nbsp;et ad nullam illarum missus est Elias, nisi in Sarepta Sidoni&#230;, ad mulierem viduam.</P>
<P><a name="027">27</A>&nbsp;Et multi leprosi erant in Isra&#235;l sub Eliseo propheta: et nemo eorum mundatus est nisi Naaman Syrus.</P>
<P><a name="028">28</A>&nbsp;Et repleti sunt omnes in synagoga ira, h&#230;c audientes.</P>
<P><a name="029">29</A>&nbsp;Et surrexerunt, et ejecerunt illum extra civitatem: et duxerunt illum usque ad supercilium montis, super quem civitas illorum erat &#230;dificata, ut pr&#230;cipitarent eum.</P>
<P><a name="030">30</A>&nbsp;Ipse autem transiens per medium illorum, ibat.<BR>
</P>
<P><a name="031">31</A>&nbsp;Et descendit in Capharnaum civitatem Galil&#230;&#230;, ibique docebat illos sabbatis.</P>
<P><a name="032">32</A>&nbsp;Et stupebant in doctrina ejus, quia in potestate erat sermo ipsius.</P>
<P><a name="033">33</A>&nbsp;Et in synagoga erat homo habens d&#230;monium immundum, et exclamavit voce magna,</P>
<P><a name="034">34</A>&nbsp;dicens: Sine, quid nobis et tibi, Jesu Nazarene? venisti perdere nos? scio te quis sis, Sanctus Dei.</P>
<P><a name="035">35</A>&nbsp;Et increpavit illum Jesus, dicens: Obmutesce, et exi ab eo. Et cum projecisset illum d&#230;monium in medium, exiit ab illo, nihilque illum nocuit.</P>
<P><a name="036">36</A>&nbsp;Et factus est pavor in omnibus, et colloquebantur ad invicem, dicentes: Quod est hoc verbum, quia in potestate et virtute imperat immundis spiritibus, et exeunt?</P>
<P><a name="037">37</A>&nbsp;Et divulgabatur fama de illo in omnem locum regionis.<BR>
</P>
<P><a name="038">38</A>&nbsp;Surgens autem Jesus de synagoga, introivit in domum Simonis. Socrus autem Simonis tenebatur magnis febribus: et rogaverunt illum pro ea.</P>
<P><a name="039">39</A>&nbsp;Et stans super illam imperavit febri: et dimisit illam. Et continuo surgens, ministrabat illis.</P>
<P><a name="040">40</A>&nbsp;Cum autem sol occidisset, omnes qui habebant infirmos variis languoribus, ducebant illos ad eum. At ille singulis manus imponens, curabat eos.</P>
<P><a name="041">41</A>&nbsp;Exibant autem d&#230;monia a multis clamantia, et dicentia: Quia tu es Filius Dei: et increpans non sinebat ea loqui: quia sciebant ipsum esse Christum.<BR>
</P>
<P><a name="042">42</A>&nbsp;Facta autem die egressus ibat in desertum locum, et turb&#230; requirebant eum, et venerunt usque ad ipsum: et detinebant illum ne discederet ab eis.</P>
<P><a name="043">43</A>&nbsp;Quibus ille ait: Quia et aliis civitatibus oportet me evangelizare regnum Dei: quia ideo missus sum.</P>
<P><a name="044">44</A>&nbsp;Et erat pr&#230;dicans in synagogis Galil&#230;&#230;.</P>
<P><HR>
<CENTER>
<A HREF="luk005.htm">Next: Luke Chapter 5</A></CENTER>
</BODY>
</HTML>
