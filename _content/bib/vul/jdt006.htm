<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Judith: Judith Chapter 6</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jdt006">Polyglot</A>&nbsp;
<A HREF="../apo/jdt006">Apo</A>&nbsp;
<A HREF="../sep/jdt006">Sep</A>&nbsp;

<BR>
<BR><A HREF="jdt">Judith Index</A><BR>
&nbsp;
<A HREF="jdt005">Previous</A>&nbsp;
<A HREF="jdt007">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Judith Chapter 6</H3><P><a name="001">1</A>&nbsp;Factum est autem cum cessassent loqui, indignatus Holofernes vehementer, dixit ad Achior:</P>
<P><a name="002">2</A>&nbsp;Quoniam prophetasti nobis, dicens quod gens Isra&#235;l defendatur a Deo suo, ut ostendam tibi quoniam non est deus nisi Nabuchodonosor,</P>
<P><a name="003">3</A>&nbsp;cum percusserimus eos omnes, sicut hominem unum, tunc et ipse cum illis Assyriorum gladio interibis, et omnis Isra&#235;l tecum perditione disperiet:</P>
<P><a name="004">4</A>&nbsp;et probabis quoniam Nabuchodonosor dominus sit univers&#230; terr&#230;: tuncque gladius militi&#230; me&#230; transiet per latera tua, et confixus cades inter vulneratos Isra&#235;l, et non respirabis ultra, donec extermineris cum illis.</P>
<P><a name="005">5</A>&nbsp;Porro autem si prophetiam tuam veram existimas, non concidat vultus tuus: et pallor qui faciem tuam obtinet abscedat a te, si verba mea h&#230;c putas impleri non posse.</P>
<P><a name="006">6</A>&nbsp;Ut autem noveris quia simul cum illis h&#230;c experieris, ecce ex hac hora illorum populo sociaberis, ut, dum dignas mei gladii p&#156;nas exceperint, ipse simul ultioni subjaceas.</P>
<P><a name="007">7</A>&nbsp;Tunc Holofernes pr&#230;cepit servis suis ut comprehenderent Achior, et perducerent eum in Bethuliam, et traderent eum in manus filiorum Isra&#235;l.</P>
<P><a name="008">8</A>&nbsp;Et accipientes eum servi Holofernis, profecti sunt per campestria: sed cum appropinquassent ad montana, exierunt contra eos fundibularii.</P>
<P><a name="009">9</A>&nbsp;Illi autem divertentes a latere montis, ligaverunt Achior ad arborem manibus et pedibus, et sic vinctum restibus dimiserunt eum, et reversi sunt ad dominum suum.</P>
<P><a name="010">10</A>&nbsp;Porro filii Isra&#235;l descendentes de Bethulia, venerunt ad eum: quem solventes, duxerunt ad Bethuliam, atque in medium populi illum statuentes, percunctati sunt quid rerum esset quod illum vinctum Assyrii reliquissent.<BR>
</P>
<P><a name="011">11</A>&nbsp;In diebus illis erant illic principes Ozias filius Micha de tribu Simeon, et Charmi, qui et Gothoniel.</P>
<P><a name="012">12</A>&nbsp;In medio itaque seniorum, et in conspectu omnium, Achior dixit omnia qu&#230; locutus ipse fuerat ab Holoferne interrogatus: et qualiter populus Holofernis voluisset propter hoc verbum interficere eum,</P>
<P><a name="013">13</A>&nbsp;et quemadmodum ipse Holofernes iratus jusserit eum Isra&#235;litis hac de causa tradi, ut dum vicerit filios Isra&#235;l, tunc et ipsum Achior diversis jubeat interire suppliciis, propter hoc quod dixisset: Deus c&#230;li defensor eorum est.</P>
<P><a name="014">14</A>&nbsp;Cumque Achior universa h&#230;c exposuisset, omnis populus cecidit in faciem, adorantes Dominum, et communi lamentatione et fletu unanimes preces suas Domino effuderunt,</P>
<P><a name="015">15</A>&nbsp;dicentes: Domine Deus c&#230;li et terr&#230;, intuere superbiam eorum, et respice ad nostram humilitatem, et faciem sanctorum tuorum attende, et ostende quoniam non derelinquis pr&#230;sumentes de te: et pr&#230;sumentes de se, et de sua virtute gloriantes, humilias.</P>
<P><a name="016">16</A>&nbsp;Finito itaque fletu, et per totam diem oratione populorum completa, consolati sunt Achior,</P>
<P><a name="017">17</A>&nbsp;dicentes: Deus patrum nostrorum, cujus tu virtutem pr&#230;dicasti, ipse tibi hanc dabit vicissitudinem, ut eorum magis tu interitum videas.</P>
<P><a name="018">18</A>&nbsp;Cum vero Dominus Deus noster dederit hanc libertatem servis suis, sit et tecum Deus in medio nostri: ut sicut placuerit tibi, ita cum tuis omnibus converseris nobiscum.</P>
<P><a name="019">19</A>&nbsp;Tunc Ozias, finito consilio, suscepit eum in domum suam, et fecit ei c&#156;nam magnam.</P>
<P><a name="020">20</A>&nbsp;Et vocatis omnibus presbyteris, simul expleto jejunio refecerunt.</P>
<P><a name="021">21</A>&nbsp;Postea vero convocatus est omnis populus, et per totam noctem intra ecclesiam oraverunt, petentes auxilium a Deo Isra&#235;l.</P>
<P><HR>
<CENTER>
<A HREF="jdt007">Next: Judith Chapter 7</A></CENTER>
</BODY>
</HTML>
