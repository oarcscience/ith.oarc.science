[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze012)  [KJV](../kjv/eze012)  [Sep](../sep/eze012) 
[Tan](../tan/eze012)   
  
[Ezekiel Index](eze)  
  [Previous](eze011)  [Next](eze013) 

------------------------------------------------------------------------

### Vulgate (Latin): Ezekiel Chapter 12

<span id="001">1</span> Et factus est sermo Domini ad me, dicens:

<span id="002">2</span> Fili hominis, in medio domus exasperantis tu
habitas: qui oculos habent ad videndum, et non vident, et aures ad
audiendum, et non audiunt: quia domus exasperans est.

<span id="003">3</span> Tu ergo, fili hominis, fac tibi vasa
transmigrationis, et transmigrabis per diem coram eis. Transmigrabis
autem de loco tuo ad locum alterum in conspectu eorum, si forte
aspiciant, quia domus exasperans est:

<span id="004">4</span> et efferes foras vasa tua quasi vasa
transmigrantis per diem in conspectu eorum: tu autem egredieris vespere
coram eis, sicut egreditur migrans.

<span id="005">5</span> Ante oculos eorum perfode tibi parietem, et
egredieris per eum.

<span id="006">6</span> In conspectu eorum in humeris portaberis; in
caligine effereris: faciem tuam velabis, et non videbis terram, quia
portentum dedi te domui Israël.

<span id="007">7</span> Feci ergo sicut præceperat mihi Dominus: vasa
mea protuli quasi vasa transmigrantis per diem, et vespere perfodi mihi
parietem manu: et in caligine egressus sum, in humeris portatus in
conspectu eorum.

<span id="008">8</span> Et factus est sermo Domini mane ad me, dicens:

<span id="009">9</span> Fili hominis, numquid non dixerunt ad te domus
Israël, domus exasperans: Quid tu facis?

<span id="010">10</span> Dic ad eos: \[Hæc dicit Dominus Deus:  
Super ducem onus istud, qui est in Jerusalem,  
et super omnem domum Israël, quæ est in medio eorum.\]

<span id="011">11</span> Dic: \[Ego portentum vestrum:  
quomodo feci, sic fiet illis:  
in transmigrationem et in captivitatem ibunt.  

<span id="012">12</span> Et dux qui est in medio eorum,  
in humeris portabitur; in caligine egredietur:  
parietem perfodient, ut educant eum;  
facies ejus operietur, ut non videat oculo terram.  

<span id="013">13</span> Et extendam rete meum super eum,  
et capietur in sagena mea:  
et adducam eum in Babylonem, in terram Chaldæorum,  
et ipsam non videbit:  
ibique morietur.  

<span id="014">14</span> Et omnes qui circa eum sunt,  
præsidium ejus, et agmina ejus,  
dispergam in omnem ventum,  
et gladium evaginabo post eos.  

<span id="015">15</span> Et scient quia ego Dominus,  
quando dispersero illos in gentibus,  
et disseminavero eos in terris.  

<span id="016">16</span> Et relinquam ex eis viros paucos  
a gladio, et fame, et pestilentia,  
ut enarrent omnia scelera eorum  
in gentibus ad quas ingredientur,  
et scient quia ego Dominus.\]

<span id="017">17</span> Et factus est sermo Domini ad me, dicens:

<span id="018">18</span> \[Fili hominis, panem tuum in conturbatione
comede,  
sed et aquam tuam in festinatione et mœrore bibe.  

<span id="019">19</span> Et dices ad populum terræ:  
Hæc dicit Dominus Deus  
ad eos qui habitant in Jerusalem, in terra Israël:  
Panem suum in sollicitudine comedent,  
et aquam suam in desolatione bibent:  
ut desoletur terra a multitudine sua,  
propter iniquitatem omnium qui habitant in ea.  

<span id="020">20</span> Et civitates quæ nunc habitantur, desolatæ
erunt,  
terraque deserta,  
et scietis quia ego Dominus.\]  

<span id="021">21</span> Et factus est sermo Domini ad me, dicens:

<span id="022">22</span> \[Fili hominis, quod est proverbium istud  
vobis in terra Israël, dicentium:  
In longum differentur dies,  
et peribit omnis visio?  

<span id="023">23</span> Ideo dic ad eos:  
Hæc dicit Dominus Deus:  
Quiescere faciam proverbium istud,  
neque vulgo dicetur ultra in Israël:  
et loquere ad eos quod appropinquaverint dies,  
et sermo omnis visionis.  

<span id="024">24</span> Non enim erit ultra omnis visio cassa,  
neque divinatio ambigua in medio filiorum Israël:  

<span id="025">25</span> quia ego Dominus loquar,  
et quodcumque locutus fuero verbum, fiet,  
et non prolongabitur amplius:  
sed in diebus vestris, domus exasperans,  
loquar verbum, et faciam illud,  
dicit Dominus Deus.\]

<span id="026">26</span> Et factus est sermo Domini ad me, dicens:

<span id="027">27</span> \[Fili hominis, ecce domus Israël dicentium:  
Visio quam hic videt,  
in dies multos et in tempora longa iste prophetat.  

<span id="028">28</span> Propterea dic ad eos:  
Hæc dicit Dominus Deus:  
Non prolongabitur ultra omnis sermo meus:  
verbum quod locutus fuero, complebitur,  
dicit Dominus Deus.\]

------------------------------------------------------------------------

[Next: Ezekiel Chapter 13](eze013)
