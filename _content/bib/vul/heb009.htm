<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Hebrews: Hebrews Chapter 9</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/heb009">Polyglot</A>&nbsp;
<A HREF="../gnt/heb009">GNT</A>&nbsp;
<A HREF="../kjv/heb009">KJV</A>&nbsp;

<BR>
<BR><A HREF="heb">Hebrews Index</A><BR>
&nbsp;
<A HREF="heb008">Previous</A>&nbsp;
<A HREF="heb010">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Hebrews Chapter 9</H3><P><a name="001">1</A>&nbsp;Habuit quidem et prius justificationes cultur&#230;, et Sanctum s&#230;culare.</P>
<P><a name="002">2</A>&nbsp;Tabernaculum enim factum est primum, in quo erant candelabra, et mensa, et propositio panum, qu&#230; dicitur Sancta.</P>
<P><a name="003">3</A>&nbsp;Post velamentum autem secundum, tabernaculum, quod dicitur Sancta sanctorum:</P>
<P><a name="004">4</A>&nbsp;aureum habens thuribulum, et arcam testamenti circumtectam ex omni parte auro, in qua urna aurea habens manna, et virga Aaron, qu&#230; fronduerat, et tabul&#230; testamenti,</P>
<P><a name="005">5</A>&nbsp;superque eam erant cherubim glori&#230; obumbrantia propitiatorium: de quibus non est modo dicendum per singula.</P>
<P><a name="006">6</A>&nbsp;His vero ita compositis, in priori quidem tabernaculo semper introibant sacerdotes, sacrificiorum officia consummantes:</P>
<P><a name="007">7</A>&nbsp;in secundo autem semel in anno solus pontifex non sine sanguine, quem offert pro sua et populi ignorantia:</P>
<P><a name="008">8</A>&nbsp;hoc significante Spiritu Sancto, nondum propalatam esse sanctorum viam, adhuc priore tabernaculo habente statum:</P>
<P><a name="009">9</A>&nbsp;qu&#230; parabola est temporis instantis: juxta quam munera, et hosti&#230; offeruntur, qu&#230; non possunt juxta conscientiam perfectum facere servientem, solummodo in cibis, et in potibus,</P>
<P><a name="010">10</A>&nbsp;et variis baptismatibus, et justitiis carnis usque ad tempus correctionis impositis.<BR>
</P>
<P><a name="011">11</A>&nbsp;Christus autem assistens pontifex futurorum bonorum, per amplius et perfectius tabernaculum, non manufactum, id est, non hujus creationis:</P>
<P><a name="012">12</A>&nbsp;neque per sanguinem hircorum aut vitulorum, sed per proprium sanguinem introivit semel in Sancta, &#230;terna redemptione inventa.</P>
<P><a name="013">13</A>&nbsp;Si enim sanguis hircorum et taurorum, et cinis vitul&#230; aspersus inquinatos sanctificat ad emundationem carnis:</P>
<P><a name="014">14</A>&nbsp;quanto magis sanguis Christi, qui per Spiritum Sanctum semetipsum obtulit immaculatum Deo, emundabit conscientiam nostram ab operibus mortuis, ad serviendum Deo viventi?<BR>
</P>
<P><a name="015">15</A>&nbsp;Et ideo novi testamenti mediator est: ut morte intercedente, in redemptionem earum pr&#230;varicationum, qu&#230; erant sub priori testamento, repromissionem accipiant qui vocati sunt &#230;tern&#230; h&#230;reditatis.</P>
<P><a name="016">16</A>&nbsp;Ubi enim testamentum est, mors necesse est intercedat testatoris.</P>
<P><a name="017">17</A>&nbsp;Testamentum enim in mortuis confirmatum est: alioquin nondum valet, dum vivit qui testatus est.</P>
<P><a name="018">18</A>&nbsp;Unde nec primum quidem sine sanguine dedicatum est.</P>
<P><a name="019">19</A>&nbsp;Lecto enim omni mandato legis a Moyse universo populo, accipiens sanguinem vitulorum et hircorum cum aqua, et lana coccinea, et hyssopo, ipsum quoque librum, et omnem populum aspersit,</P>
<P><a name="020">20</A>&nbsp;dicens: Hic sanguis testamenti, quod mandavit ad vos Deus.</P>
<P><a name="021">21</A>&nbsp;Etiam tabernaculum et omnia vasa ministerii sanguine similiter aspersit.</P>
<P><a name="022">22</A>&nbsp;Et omnia pene in sanguine secundum legem mundantur: et sine sanguinis effusione non fit remissio.</P>
<P><a name="023">23</A>&nbsp;Necesse est ergo exemplaria quidem c&#230;lestium his mundari: ipsa autem c&#230;lestia melioribus hostiis quam istis.</P>
<P><a name="024">24</A>&nbsp;Non enim in manufacta Sancta Jesus introivit exemplaria verorum: sed in ipsum c&#230;lum, ut appareat nunc vultui Dei pro nobis:</P>
<P><a name="025">25</A>&nbsp;neque ut s&#230;pe offerat semetipsum, quemadmodum pontifex intrat in Sancta per singulos annos in sanguine alieno:</P>
<P><a name="026">26</A>&nbsp;alioquin oportebat eum frequenter pati ab origine mundi: nunc autem semel in consummatione s&#230;culorum, ad destitutionem peccati, per hostiam suam apparuit.</P>
<P><a name="027">27</A>&nbsp;Et quemadmodum statutum est hominibus semel mori, post hoc autem judicium:</P>
<P><a name="028">28</A>&nbsp;sic et Christus semel oblatus est ad multorum exhaurienda peccata: secundo sine peccato apparebit exspectantibus se, in salutem.</P>
<P><HR>
<CENTER>
<A HREF="heb010">Next: Hebrews Chapter 10</A></CENTER>
</BODY>
</HTML>
