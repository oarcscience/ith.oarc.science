<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Kings: 2 Kings Chapter 13</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/kg2013">Polyglot</A>&nbsp;
<A HREF="../kjv/kg2013">KJV</A>&nbsp;
<A HREF="../sep/kg2013">Sep</A>&nbsp;
<A HREF="../tan/kg2013">Tan</A>&nbsp;

<BR>
<BR><A HREF="kg2">2 Kings Index</A><BR>
&nbsp;
<A HREF="kg2012">Previous</A>&nbsp;
<A HREF="kg2014">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Kings Chapter 13</H3><P><a name="001">1</A>&nbsp;Anno vigesimo tertio Joas filii Ochozi&#230; regis Juda, regnavit Joachaz filius Jehu super Isra&#235;l in Samaria decem et septem annis.</P>
<P><a name="002">2</A>&nbsp;Et fecit malum coram Domino, secutusque est peccata Jeroboam filii Nabat, qui peccare fecit Isra&#235;l, et non declinavit ab eis.</P>
<P><a name="003">3</A>&nbsp;Iratusque est furor Domini contra Isra&#235;l, et tradidit eos in manu Haza&#235;l regis Syri&#230;, et in manu Benadad filii Haza&#235;l, cunctis diebus.</P>
<P><a name="004">4</A>&nbsp;Deprecatus est autem Joachaz faciem Domini, et audivit eum Dominus: vidit enim angustiam Isra&#235;l, quia attriverat eos rex Syri&#230;:</P>
<P><a name="005">5</A>&nbsp;et dedit Dominus salvatorem Isra&#235;li, et liberatus est de manu regis Syri&#230;: habitaveruntque filii Isra&#235;l in tabernaculis suis sicut heri et nudiustertius.</P>
<P><a name="006">6</A>&nbsp;Verumtamen non recesserunt a peccatis domus Jeroboam, qui peccare fecit Isra&#235;l, sed in ipsis ambulaverunt: siquidem et lucus permansit in Samaria.</P>
<P><a name="007">7</A>&nbsp;Et non sunt derelicti Joachaz de populo nisi quinquaginta equites, et decem currus, et decem millia peditum: interfecerat enim eos rex Syri&#230;, et redegerat quasi pulverem in tritura are&#230;.</P>
<P><a name="008">8</A>&nbsp;Reliqua autem sermonum Joachaz, et universa qu&#230; fecit, et fortitudo ejus, nonne h&#230;c scripta sunt in libro sermonum dierum regum Isra&#235;l?</P>
<P><a name="009">9</A>&nbsp;Dormivitque Joachaz cum patribus suis, et sepelierunt eum in Samaria: regnavitque Joas filius ejus pro eo.</P>
<P><a name="010">10</A>&nbsp;Anno trigesimo septimo Joas regis Juda, regnavit Joas filius Joachaz super Isra&#235;l in Samaria sedecim annis.</P>
<P><a name="011">11</A>&nbsp;Et fecit quod malum est in conspectu Domini: non declinavit ab omnibus peccatis Jeroboam filii Nabat, qui peccare fecit Isra&#235;l, sed in ipsis ambulavit.</P>
<P><a name="012">12</A>&nbsp;Reliqua autem sermonum Joas, et universa qu&#230; fecit, et fortitudo ejus, quomodo pugnaverit contra Amasiam regem Juda, nonne h&#230;c scripta sunt in libro sermonum dierum regum Isra&#235;l?</P>
<P><a name="013">13</A>&nbsp;Et dormivit Joas cum patribus suis: Jeroboam autem sedit super solium ejus. Porro Joas sepultus est in Samaria cum regibus Isra&#235;l.<BR>
</P>
<P><a name="014">14</A>&nbsp;Eliseus autem &#230;grotabat infirmitate, qua et mortuus est: descenditque ad eum Joas rex Isra&#235;l, et flebat coram eo, dicebatque: Pater mi, pater mi, currus Isra&#235;l et auriga ejus.</P>
<P><a name="015">15</A>&nbsp;Et ait illi Eliseus: Affer arcum et sagittas. Cumque attulisset ad eum arcum et sagittas,</P>
<P><a name="016">16</A>&nbsp;dixit ad regem Isra&#235;l: Pone manum tuam super arcum. Et cum posuisset ille manum suam, superposuit Eliseus manus suas manibus regis,</P>
<P><a name="017">17</A>&nbsp;et ait: Aperi fenestram orientalem. Cumque aperuisset, dixit Eliseus: Jace sagittam. Et jecit. Et ait Eliseus: Sagitta salutis Domini, et sagitta salutis contra Syriam: percutiesque Syriam in Aphec, donec consumas eam.</P>
<P><a name="018">18</A>&nbsp;Et ait: Tolle sagittas. Qui cum tulisset, rursum dixit ei: Percute jaculo terram. Et cum percussisset tribus vicibus, et stetisset,</P>
<P><a name="019">19</A>&nbsp;iratus est vir Dei contra eum, et ait: Si percussisses quinquies, aut sexies, sive septies, percussisses Syriam usque ad consumptionem: nunc autem tribus vicibus percuties eam.</P>
<P><a name="020">20</A>&nbsp;Mortuus est ergo Eliseus, et sepelierunt eum. Latrunculi autem de Moab venerunt in terram in ipso anno.</P>
<P><a name="021">21</A>&nbsp;Quidam autem sepelientes hominem, viderunt latrunculos, et projecerunt cadaver in sepulchro Elisei. Quod cum tetigisset ossa Elisei, revixit homo, et stetit super pedes suos.<BR>
</P>
<P><a name="022">22</A>&nbsp;Igitur Haza&#235;l rex Syri&#230; afflixit Isra&#235;l cunctis diebus Joachaz:</P>
<P><a name="023">23</A>&nbsp;et misertus est Dominus eorum, et reversus est ad eos propter pactum suum, quod habebat cum Abraham, et Isaac, et Jacob: et noluit disperdere eos, neque projicere penitus usque in pr&#230;sens tempus.</P>
<P><a name="024">24</A>&nbsp;Mortuus est autem Haza&#235;l rex Syri&#230;, et regnavit Benadad filius ejus pro eo.</P>
<P><a name="025">25</A>&nbsp;Porro Joas filius Joachaz tulit urbes de manu Benadad filii Haza&#235;l, quas tulerat de manu Joachaz patris sui jure pr&#230;lii: tribus vicibus percussit eum Joas, et reddidit civitates Isra&#235;l.</P>
<P><HR>
<CENTER>
<A HREF="kg2014">Next: 2 Kings Chapter 14</A></CENTER>
</BODY>
</HTML>
