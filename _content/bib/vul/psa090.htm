<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Psalms: Psalms Chapter 90</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/psa090.htm">Polyglot</A>&nbsp;
<A HREF="../kjv/psa090.htm">KJV</A>&nbsp;
<A HREF="../sep/psa090.htm">Sep</A>&nbsp;
<A HREF="../tan/psa090.htm">Tan</A>&nbsp;

<BR>
<BR><A HREF="psa.htm">Psalms Index</A><BR>
&nbsp;
<A HREF="psa089.htm">Previous</A>&nbsp;
<A HREF="psa091.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Psalms Chapter 90</H3><P><a name="001">1</A>&nbsp;Laus cantici David. [Qui habitat in adjutorio Altissimi,<BR> in protectione Dei c&#230;li commorabitur.<BR></P>
<P><a name="002">2</A>&nbsp;Dicet Domino: Susceptor meus es tu, et refugium meum;<BR> Deus meus, sperabo in eum.<BR></P>
<P><a name="003">3</A>&nbsp;Quoniam ipse liberavit me de laqueo venantium,<BR> et a verbo aspero.<BR></P>
<P><a name="004">4</A>&nbsp;Scapulis suis obumbrabit tibi,<BR> et sub pennis ejus sperabis.<BR></P>
<P><a name="005">5</A>&nbsp;Scuto circumdabit te veritas ejus:<BR> non timebis a timore nocturno;<BR></P>
<P><a name="006">6</A>&nbsp;a sagitta volante in die,<BR> a negotio perambulante in tenebris,<BR> ab incursu, et d&#230;monio meridiano.<BR></P>
<P><a name="007">7</A>&nbsp;Cadent a latere tuo mille, et decem millia a dextris tuis;<BR> ad te autem non appropinquabit.<BR></P>
<P><a name="008">8</A>&nbsp;Verumtamen oculis tuis considerabis,<BR> et retributionem peccatorum videbis.<BR></P>
<P><a name="009">9</A>&nbsp;Quoniam tu es, Domine, spes mea;<BR> Altissimum posuisti refugium tuum.<BR></P>
<P><a name="010">10</A>&nbsp;Non accedet ad te malum,<BR> et flagellum non appropinquabit tabernaculo tuo.<BR></P>
<P><a name="011">11</A>&nbsp;Quoniam angelis suis mandavit de te,<BR> ut custodiant te in omnibus viis tuis.<BR></P>
<P><a name="012">12</A>&nbsp;In manibus portabunt te,<BR> ne forte offendas ad lapidem pedem tuum.<BR></P>
<P><a name="013">13</A>&nbsp;Super aspidem et basiliscum ambulabis,<BR> et conculcabis leonem et draconem.<BR></P>
<P><a name="014">14</A>&nbsp;Quoniam in me speravit, liberabo eum;<BR> protegam eum, quoniam cognovit nomen meum.<BR></P>
<P><a name="015">15</A>&nbsp;Clamabit ad me, et ego exaudiam eum;<BR> cum ipso sum in tribulatione:<BR> eripiam eum, et glorificabo eum.<BR></P>
<P><a name="016">16</A>&nbsp;Longitudine dierum replebo eum,<BR> et ostendam illi salutare meum.]</P>
<P><HR>
<CENTER>
<A HREF="psa091.htm">Next: Psalms Chapter 91</A></CENTER>
</BODY>
</HTML>
