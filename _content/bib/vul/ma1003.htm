<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Macabees: 1 Macabees Chapter 3</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/ma1003">Polyglot</A>&nbsp;
<A HREF="../apo/ma1003">Apo</A>&nbsp;
<A HREF="../sep/ma1003">Sep</A>&nbsp;

<BR>
<BR><A HREF="ma1">1 Macabees Index</A><BR>
&nbsp;
<A HREF="ma1002">Previous</A>&nbsp;
<A HREF="ma1004">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Macabees Chapter 3</H3><P><a name="001">1</A>&nbsp;Et surrexit Judas, qui vocabatur Machab&#230;us, filius ejus, pro eo:</P>
<P><a name="002">2</A>&nbsp;et adjuvabant eum omnes fratres ejus, et universi qui se conjunxerant patri ejus, et pr&#230;liabantur pr&#230;lium Isra&#235;l cum l&#230;titia.</P>
<P><a name="003">3</A>&nbsp;[Et dilatavit gloriam populo suo,<BR> et induit se loricam sicut gigas,<BR> et succinxit se arma bellica sua in pr&#230;liis,<BR> et protegebat castra gladio suo.<BR></P>
<P><a name="004">4</A>&nbsp;Similis factus est leoni in operibus suis,<BR> et sicut catulus leonis rugiens in venatione.<BR></P>
<P><a name="005">5</A>&nbsp;Et persecutus est iniquos perscrutans eos:<BR> et qui conturbabant populum suum, eos succendit flammis:<BR></P>
<P><a name="006">6</A>&nbsp;et repulsi sunt inimici ejus pr&#230; timore ejus,<BR> et omnes operarii iniquitatis conturbati sunt:<BR> et directa est salus in manu ejus.<BR></P>
<P><a name="007">7</A>&nbsp;Et exacerbabat reges multos,<BR> et l&#230;tificabat Jacob in operibus suis,<BR> et in s&#230;culum memoria ejus in benedictione.<BR></P>
<P><a name="008">8</A>&nbsp;Et perambulavit civitates Juda,<BR> et perdidit impios ex eis,<BR> et avertit iram ab Isra&#235;l.<BR></P>
<P><a name="009">9</A>&nbsp;Et nominatus est usque ad novissimum terr&#230;,<BR> et congregavit pereuntes.]<BR>
</P>
<P><a name="010">10</A>&nbsp;Et congregavit Apollonius gentes, et a Samaria virtutem multam et magnam ad bellandum contra Isra&#235;l.</P>
<P><a name="011">11</A>&nbsp;Et cognovit Judas, et exiit obviam illi: et percussit, et occidit illum: et ceciderunt vulnerati multi, et reliqui fugerunt.</P>
<P><a name="012">12</A>&nbsp;Et accepit spolia eorum: et gladium Apollonii abstulit Judas, et erat pugnans in eo omnibus diebus.</P>
<P><a name="013">13</A>&nbsp;Et audivit Seron princeps exercitus Syri&#230;, quod congregavit Judas congregationem fidelium, et ecclesiam secum,</P>
<P><a name="014">14</A>&nbsp;et ait: Faciam mihi nomen, et glorificabor in regno, et debellabo Judam, et eos qui cum ipso sunt, qui spernebant verbum regis.</P>
<P><a name="015">15</A>&nbsp;Et pr&#230;paravit se: et ascenderunt cum eo castra impiorum fortes auxiliarii ut facerent vindictam in filios Isra&#235;l.</P>
<P><a name="016">16</A>&nbsp;Et appropinquaverunt usque ad Bethoron: et exivit Judas obviam illi cum paucis.</P>
<P><a name="017">17</A>&nbsp;Ut autem viderunt exercitum venientem sibi obviam, dixerunt Jud&#230;: Quomodo poterimus pauci pugnare contra multitudinem tantam, et tam fortem, et nos fatigati sumus jejunio hodie?</P>
<P><a name="018">18</A>&nbsp;Et ait Judas: Facile est concludi multos in manus paucorum: et non est differentia in conspectu Dei c&#230;li liberare in multis, et in paucis:</P>
<P><a name="019">19</A>&nbsp;quoniam non in multitudine exercitus victoria belli, sed de c&#230;lo fortitudo est.</P>
<P><a name="020">20</A>&nbsp;Ipsi veniunt ad nos in multitudine contumaci, et superbia, ut disperdant nos, et uxores nostras, et filios nostros, et ut spolient nos:</P>
<P><a name="021">21</A>&nbsp;nos vero pugnabimus pro animabus nostris, et legibus nostris:</P>
<P><a name="022">22</A>&nbsp;et ipse Dominus conteret eos ante faciem nostram: vos autem ne timueritis eos.</P>
<P><a name="023">23</A>&nbsp;Ut cessavit autem loqui, insiluit in eos subito: et contritus est Seron et exercitus ejus in conspectu ipsius:</P>
<P><a name="024">24</A>&nbsp;et persecutus est eum in descensu Bethoron usque in campum, et ceciderunt ex eis octingenti viri, reliqui autem fugerunt in terram Philisthiim.</P>
<P><a name="025">25</A>&nbsp;Et cecidit timor Jud&#230; ac fratrum ejus, et formido super omnes gentes in circuitu eorum:</P>
<P><a name="026">26</A>&nbsp;et pervenit ad regem nomen ejus, et de pr&#230;liis Jud&#230; narrabant omnes gentes.<BR>
</P>
<P><a name="027">27</A>&nbsp;Ut audivit autem rex Antiochus sermones istos, iratus est animo: et misit, et congregavit exercitum universi regni sui, castra fortia valde:</P>
<P><a name="028">28</A>&nbsp;et aperuit &#230;rarium suum, et dedit stipendia exercitui in annum: et mandavit illis ut essent parati ad omnia.</P>
<P><a name="029">29</A>&nbsp;Et vidit quod defecit pecunia de thesauris suis, et tributa regionis modica propter dissensionem et plagam quam fecit in terra, ut tolleret legitima, qu&#230; erant a primis diebus:</P>
<P><a name="030">30</A>&nbsp;et timuit ne non haberet ut semel et bis, in sumptus et donaria, qu&#230; dederat ante larga manu: et abundaverat super reges qui ante eum fuerant.</P>
<P><a name="031">31</A>&nbsp;Et consternatus erat animo valde, et cogitavit ire in Persidem, et accipere tributa regionum, et congregare argentum multum.</P>
<P><a name="032">32</A>&nbsp;Et reliquit Lysiam hominem nobilem de genere regali, super negotia regia, a flumine Euphrate usque ad flumen &#198;gypti,</P>
<P><a name="033">33</A>&nbsp;et ut nutriret Antiochum filium suum, donec rediret.</P>
<P><a name="034">34</A>&nbsp;Et tradidit ei medium exercitum, et elephantos: et mandavit ei de omnibus qu&#230; volebat, et de inhabitantibus Jud&#230;am, et Jerusalem:</P>
<P><a name="035">35</A>&nbsp;et ut mitteret ad eos exercitum ad conterendam et extirpandam virtutem Isra&#235;l, et reliquias Jerusalem, et auferendam memoriam eorum de loco:</P>
<P><a name="036">36</A>&nbsp;et ut constitueret habitatores filios alienigenas in omnibus finibus eorum, et sorte distribueret terram eorum.</P>
<P><a name="037">37</A>&nbsp;Et rex assumpsit partem exercitus residui, et exivit ab Antiochia civitate regni sui anno centesimo et quadragesimo septimo: et transfretavit Euphraten flumen, et perambulabat superiores regiones.<BR>
</P>
<P><a name="038">38</A>&nbsp;Et elegit Lysias Ptolem&#230;um filium Dorymini, et Nicanorem, et Gorgiam, viros potentes ex amicis regis:</P>
<P><a name="039">39</A>&nbsp;et misit cum eis quadraginta millia virorum, et septem millia equitum, ut venirent in terram Juda, et disperderent eam secundum verbum regis.</P>
<P><a name="040">40</A>&nbsp;Et processerunt cum universa virtute sua, et venerunt, et applicuerunt Emmaum in terra campestri.</P>
<P><a name="041">41</A>&nbsp;Et audierunt mercatores regionum nomen eorum: et acceperunt argentum, et aurum multum valde, et pueros, et venerunt in castra ut acciperent filios Isra&#235;l in servos, et additi sunt ad eos exercitus Syri&#230;, et terr&#230; alienigenarum.</P>
<P><a name="042">42</A>&nbsp;Et vidit Judas et fratres ejus, quia multiplicata sunt mala, et exercitus applicabant ad fines eorum: et cognoverunt verba regis, qu&#230; mandavit populo facere in interitum et consummationem:</P>
<P><a name="043">43</A>&nbsp;et dixerunt unusquisque ad proximum suum: Erigamus dejectionem populi nostri, et pugnemus pro populo nostro, et sanctis nostris.</P>
<P><a name="044">44</A>&nbsp;Et congregatus est conventus ut essent parati in pr&#230;lium, et ut orarent et peterent misericordiam et miserationes.</P>
<P><a name="045">45</A>&nbsp;Et Jerusalem non habitabatur, sed erat sicut desertum: non erat qui ingrederetur et egrederetur de natis ejus. Et sanctum conculcabatur: et filii alienigenarum erant in arce; ibi erat habitatio gentium: et ablata est voluptas a Jacob, et defecit ibi tibia et cithara.<BR>
</P>
<P><a name="046">46</A>&nbsp;Et congregati sunt, et venerunt in Maspha contra Jerusalem, quia locus orationis erat in Maspha ante in Isra&#235;l.</P>
<P><a name="047">47</A>&nbsp;Et jejunaverunt illa die, et induerunt se ciliciis, et cinerem imposuerunt capiti suo, et disciderunt vestimenta sua:</P>
<P><a name="048">48</A>&nbsp;et expanderunt libros legis, de quibus scrutabantur gentes similitudinem simulacrorum suorum:</P>
<P><a name="049">49</A>&nbsp;et attulerunt ornamenta sacerdotalia, et primitias, et decimas: et suscitaverunt Nazar&#230;os, qui impleverant dies,</P>
<P><a name="050">50</A>&nbsp;et clamaverunt voce magna in c&#230;lum, dicentes: Quid faciemus istis, et quo eos ducemus?</P>
<P><a name="051">51</A>&nbsp;et sancta tua conculcata sunt, et contaminata sunt, et sacerdotes tui facti sunt in luctum, et in humilitatem:</P>
<P><a name="052">52</A>&nbsp;et ecce nationes convenerunt adversum nos ut nos disperdant: tu scis qu&#230; cogitant in nos.</P>
<P><a name="053">53</A>&nbsp;Quomodo poterimus subsistere ante faciem eorum, nisi tu, Deus, adjuves nos?</P>
<P><a name="054">54</A>&nbsp;Et tubis exclamaverunt voce magna.</P>
<P><a name="055">55</A>&nbsp;Et post h&#230;c constituit Judas duces populi, tribunos, et centuriones, et pentacontarchos, et decuriones.</P>
<P><a name="056">56</A>&nbsp;Et dixit his, qui &#230;dificabant domos, et sponsabant uxores, et plantabant vineas, et formidolosis, ut redirent unusquisque in domum suam secundum legem.</P>
<P><a name="057">57</A>&nbsp;Et moverunt castra, et collocaverunt ad austrum Emmaum.</P>
<P><a name="058">58</A>&nbsp;Et ait Judas: Accingimini, et estote filii potentes, et estote parati in mane, ut pugnetis adversus nationes has qu&#230; convenerunt adversus nos disperdere nos, et sancta nostra:</P>
<P><a name="059">59</A>&nbsp;quoniam melius est nos mori in bello, quam videre mala gentis nostr&#230;, et sanctorum.</P>
<P><a name="060">60</A>&nbsp;Sicut autem fuerit voluntas in c&#230;lo, sic fiat.</P>
<P><HR>
<CENTER>
<A HREF="ma1004">Next: 1 Macabees Chapter 4</A></CENTER>
</BODY>
</HTML>
