<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Judith: Judith Chapter 5</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jdt005.htm">Polyglot</A>&nbsp;
<A HREF="../apo/jdt005.htm">Apo</A>&nbsp;
<A HREF="../sep/jdt005.htm">Sep</A>&nbsp;

<BR>
<BR><A HREF="jdt.htm">Judith Index</A><BR>
&nbsp;
<A HREF="jdt004.htm">Previous</A>&nbsp;
<A HREF="jdt006.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Judith Chapter 5</H3><P><a name="001">1</A>&nbsp;Nuntiatumque est Holoferni principi militi&#230; Assyriorum, quod filii Isra&#235;l pr&#230;pararent se ad resistendum, ac montium itinera conclusissent:</P>
<P><a name="002">2</A>&nbsp;et furore nimio exarsit in iracundia magna, vocavitque omnes principes Moab et duces Ammon,</P>
<P><a name="003">3</A>&nbsp;et dixit eis: Dicite mihi quis sit populus iste, qui montana obsidet: aut qu&#230;, et quales, et quant&#230; sint civitates eorum: qu&#230; etiam sit virtus eorum, aut qu&#230; sit multitudo eorum, vel quis rex militi&#230; illorum:</P>
<P><a name="004">4</A>&nbsp;et quare pr&#230; omnibus qui habitant in oriente, isti contempserunt nos, et non exierunt obviam nobis ut susciperent nos cum pace?<BR>
</P>
<P><a name="005">5</A>&nbsp;Tunc Achior dux omnium filiorum Ammon respondens, ait: Si digneris audire, domine mi, dicam veritatem in conspectu tuo de populo isto qui in montanis habitat, et non egredietur verbum falsum ex ore meo.</P>
<P><a name="006">6</A>&nbsp;Populus iste ex progenie Chald&#230;orum est.</P>
<P><a name="007">7</A>&nbsp;Hic primum in Mesopotamia habitavit, quoniam noluerunt sequi deos patrum suorum, qui erant in terra Chald&#230;orum.</P>
<P><a name="008">8</A>&nbsp;Deserentes itaque c&#230;remonias patrum suorum, qu&#230; in multitudine deorum erant,</P>
<P><a name="009">9</A>&nbsp;unum Deum c&#230;li coluerunt, qui et pr&#230;cepit eis ut exirent inde et habitarent in Charan. Cumque operuisset omnem terram fames, descenderunt in &#198;gyptum, illicque per quadringentos annos sic multiplicati sunt, ut dinumerari eorum non posset exercitus.</P>
<P><a name="010">10</A>&nbsp;Cumque gravaret eos rex &#198;gypti, atque in &#230;dificationibus urbium suarum in luto et latere subjugasset eos, clamaverunt ad Dominum suum, et percussit totam terram &#198;gypti plagis variis.</P>
<P><a name="011">11</A>&nbsp;Cumque ejecissent eos &#198;gyptii a se, et cessasset plaga ab eis, et iterum eos vellent capere, et ad suum servitium revocare,</P>
<P><a name="012">12</A>&nbsp;fugientibus his, Deus c&#230;li mare aperuit, ita ut hinc inde aqu&#230; quasi murus solidarentur, et isti pede sicco fundum maris perambulando transirent.</P>
<P><a name="013">13</A>&nbsp;In quo loco dum innumerabilis exercitus &#198;gyptiorum eos persequeretur, ita aquis coopertus est, ut non remaneret vel unus, qui factum posteris nuntiaret.</P>
<P><a name="014">14</A>&nbsp;Egressi vero mare Rubrum, deserta Sina montis occupaverunt, in quibus numquam homo habitare potuit, vel filius hominis requievit.</P>
<P><a name="015">15</A>&nbsp;Illic fontes amari obdulcati sunt eis ad bibendum, et per annos quadraginta annonam de c&#230;lo consecuti sunt.</P>
<P><a name="016">16</A>&nbsp;Ubicumque ingressi sunt sine arcu et sagitta, et absque scuto et gladio, Deus eorum pugnavit pro eis, et vicit.</P>
<P><a name="017">17</A>&nbsp;Et non fuit qui insultaret populo isti, nisi quando recessit a cultu Domini Dei sui.</P>
<P><a name="018">18</A>&nbsp;Quotiescumque autem pr&#230;ter ipsum Deum suum, alterum coluerunt, dati sunt in pr&#230;dam, et in gladium, et in opprobrium.</P>
<P><a name="019">19</A>&nbsp;Quotiescumque autem p&#156;nituerunt se recessisse a cultura Dei sui, dedit eis Deus c&#230;li virtutem resistendi.</P>
<P><a name="020">20</A>&nbsp;Denique Chanan&#230;um regem, et Jebus&#230;um, et Pherez&#230;um, et Heth&#230;um, et Hev&#230;um, et Amorrh&#230;um, et omnes potentes in Hesebon prostraverunt, et terras eorum et civitates eorum ipsi possederunt:</P>
<P><a name="021">21</A>&nbsp;et usque dum non peccarent in conspectu Dei sui, erant cum illis bona: Deus enim illorum odit iniquitatem.</P>
<P><a name="022">22</A>&nbsp;Nam et ante hos annos cum recessissent a via quam dederat illis Deus ut ambularent in ea, exterminati sunt pr&#230;liis a multis nationibus, et plurimi eorum captivi abducti sunt in terram non suam.</P>
<P><a name="023">23</A>&nbsp;Nuper autem reversi ad Dominum Deum suum, ex dispersione qua dispersi fuerant, adunati sunt, et ascenderunt montana h&#230;c omnia, et iterum possident Jerusalem, ubi sunt sancta eorum.</P>
<P><a name="024">24</A>&nbsp;Nunc ergo mi domine, perquire si est aliqua iniquitas eorum in conspectu Dei eorum: ascendamus ad illos, quoniam tradens tradet illos Deus eorum tibi, et subjugati erunt sub jugo potenti&#230; tu&#230;.</P>
<P><a name="025">25</A>&nbsp;Si vero non est offensio populi hujus coram Deo suo, non poterimus resistere illis, quoniam Deus eorum defendet illos: et erimus in opprobrium univers&#230; terr&#230;.<BR>
</P>
<P><a name="026">26</A>&nbsp;Et factum est, cum cessasset loqui Achior verba h&#230;c, irati sunt omnes magnates Holofernis, et cogitabant interficere eum, dicentes ad alterutrum:</P>
<P><a name="027">27</A>&nbsp;Quis est iste, qui filios Isra&#235;l posse dicat resistere regi Nabuchodonosor et exercitibus ejus, homines inermes, et sine virtute, et sine peritia artis pugn&#230;?</P>
<P><a name="028">28</A>&nbsp;Ut ergo agnoscat Achior quoniam fallit nos, ascendamus in montana: et cum capti fuerint potentes eorum, tunc cum eisdem gladio transverberabitur:</P>
<P><a name="029">29</A>&nbsp;ut sciat omnis gens quoniam Nabuchodonosor deus terr&#230; est, et pr&#230;ter ipsum alius non est.</P>
<P><HR>
<CENTER>
<A HREF="jdt006.htm">Next: Judith Chapter 6</A></CENTER>
</BODY>
</HTML>
