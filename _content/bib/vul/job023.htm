<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Job: Job Chapter 23</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/job023">Polyglot</A>&nbsp;
<A HREF="../kjv/job023">KJV</A>&nbsp;
<A HREF="../sep/job023">Sep</A>&nbsp;
<A HREF="../tan/job023">Tan</A>&nbsp;

<BR>
<BR><A HREF="job">Job Index</A><BR>
&nbsp;
<A HREF="job022">Previous</A>&nbsp;
<A HREF="job024">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Job Chapter 23</H3><P><a name="001">1</A>&nbsp;Respondens autem Job, ait:</P>
<P><a name="002">2</A>&nbsp;[Nunc quoque in amaritudine est sermo meus,<BR> et manus plag&#230; me&#230; aggravata est super gemitum meum.<BR></P>
<P><a name="003">3</A>&nbsp;Quis mihi tribuat ut cognoscam et inveniam illum,<BR> et veniam usque ad solium ejus?<BR></P>
<P><a name="004">4</A>&nbsp;Ponam coram eo judicium,<BR> et os meum replebo increpationibus:<BR></P>
<P><a name="005">5</A>&nbsp;ut sciam verba qu&#230; mihi respondeat,<BR> et intelligam quid loquatur mihi.<BR></P>
<P><a name="006">6</A>&nbsp;Nolo multa fortitudine contendat mecum,<BR> nec magnitudinis su&#230; mole me premat.<BR></P>
<P><a name="007">7</A>&nbsp;Proponat &#230;quitatem contra me,<BR> et perveniat ad victoriam judicium meum.<BR></P>
<P><a name="008">8</A>&nbsp;Si ad orientem iero, non apparet;<BR> si ad occidentem, non intelligam eum.<BR></P>
<P><a name="009">9</A>&nbsp;Si ad sinistram, quid agam? non apprehendam eum;<BR> si me vertam ad dexteram, non videbo illum.<BR></P>
<P><a name="010">10</A>&nbsp;Ipse vero scit viam meam,<BR> et probavit me quasi aurum quod per ignem transit.<BR></P>
<P><a name="011">11</A>&nbsp;Vestigia ejus secutus est pes meus:<BR> viam ejus custodivi, et non declinavi ex ea.<BR></P>
<P><a name="012">12</A>&nbsp;A mandatis labiorum ejus non recessi,<BR> et in sinu meo abscondi verba oris ejus.<BR></P>
<P><a name="013">13</A>&nbsp;Ipse enim solus est, et nemo avertere potest cogitationem ejus:<BR> et anima ejus quodcumque voluit, hoc fecit.<BR></P>
<P><a name="014">14</A>&nbsp;Cum expleverit in me voluntatem suam,<BR> et alia multa similia pr&#230;sto sunt ei.<BR></P>
<P><a name="015">15</A>&nbsp;Et idcirco a facie ejus turbatus sum,<BR> et considerans eum, timore sollicitor.<BR></P>
<P><a name="016">16</A>&nbsp;Deus mollivit cor meum,<BR> et Omnipotens conturbavit me.<BR></P>
<P><a name="017">17</A>&nbsp;Non enim perii propter imminentes tenebras,<BR> nec faciem meam operuit caligo.]</P>
<P><HR>
<CENTER>
<A HREF="job024">Next: Job Chapter 24</A></CENTER>
</BODY>
</HTML>
