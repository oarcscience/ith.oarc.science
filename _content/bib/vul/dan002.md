[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/dan002)  [KJV](../kjv/dan002) 
[Sep:Dan](../sep/dan002)  [Sep:DaT](../sep/dat002) 
[Tan](../tan/dan002)   
  
[Daniel Index](dan)  
  [Previous](dan001)  [Next](dan003) 

------------------------------------------------------------------------

### Vulgate (Latin): Daniel Chapter 2

<span id="001">1</span> In anno secundo regni Nabuchodonosor, vidit
Nabuchodonosor somnium, et conterritus est spiritus ejus, et somnium
ejus fugit ab eo.

<span id="002">2</span> Præcepit autem rex ut convocarentur arioli, et
magi, et malefici, et Chaldæi, ut indicarent regi somnia sua. Qui cum
venissent, steterunt coram rege.

<span id="003">3</span> Et dixit ad eos rex: Vidi somnium, et mente
confusus ignoro quid viderim.

<span id="004">4</span> Responderuntque Chaldæi regi syriace: Rex, in
sempiternum vive! dic somnium servis tuis, et interpretationem ejus
indicabimus.

<span id="005">5</span> Et respondens rex ait Chaldæis: Sermo recessit a
me: nisi indicaveritis mihi somnium, et conjecturam ejus, peribitis vos,
et domus vestræ publicabuntur.

<span id="006">6</span> Si autem somnium, et conjecturam ejus
narraveritis, præmia, et dona, et honorem multum accipietis a me.
Somnium igitur, et interpretationem ejus indicate mihi.

<span id="007">7</span> Responderunt secundo, atque dixerunt: Rex
somnium dicat servis suis, et interpretationem illius indicabimus.

<span id="008">8</span> Respondit rex, et ait: Certe novi quod tempus
redimitis, scientes quod recesserit a me sermo.

<span id="009">9</span> Si ergo somnium non indicaveritis mihi, una est
de vobis sententia, quod interpretationem quoque fallacem, et deceptione
plenam composueritis, ut loquamini mihi donec tempus pertranseat.
Somnium itaque dicite mihi, ut sciam quod interpretationem quoque ejus
veram loquamini.

<span id="010">10</span> Respondentes ergo Chaldæi coram rege, dixerunt:
Non est homo super terram, qui sermonem tuum, rex, possit implere: sed
neque regum quisquam magnus et potens verbum hujuscemodi sciscitatur ab
omni ariolo, et mago, et Chaldæo.

<span id="011">11</span> Sermo enim, quem tu quæris, rex, gravis est:
nec reperietur quisquam qui indicet illum in conspectu regis, exceptis
diis, quorum non est cum hominibus conversatio.

<span id="012">12</span> Quo audito, rex, in furore et in ira magna,
præcepit ut perirent omnes sapientes Babylonis.

<span id="013">13</span> Et egressa sententia, sapientes
interficiebantur: quærebanturque Daniel et socii ejus, ut perirent.

<span id="014">14</span> Tunc Daniel requisivit de lege atque sententia
ab Arioch principe militiæ regis, qui egressus fuerat ad interficiendos
sapientes Babylonis.

<span id="015">15</span> Et interrogavit eum, qui a rege potestatem
acceperat, quam ob causam tam crudelis sententia a facie regis esset
egressa. Cum ergo rem indicasset Arioch Danieli,

<span id="016">16</span> Daniel ingressus rogavit regem ut tempus daret
sibi ad solutionem indicandam regi.

<span id="017">17</span> Et ingressus est domum suam, Ananiæque et
Misaëli et Azariæ, sociis suis, indicavit negotium,

<span id="018">18</span> ut quærerent misericordiam a facie Dei cæli
super sacramento isto, et non perirent Daniel et socii ejus cum ceteris
sapientibus Babylonis.  

<span id="019">19</span> Tunc Danieli mysterium per visionem nocte
revelatum est: et benedixit Daniel Deum cæli,

<span id="020">20</span> et locutus ait: Sit nomen Domini benedictum a
sæculo et usque in sæculum: quia sapientia et fortitudo ejus sunt.

<span id="021">21</span> Et ipse mutat tempora, et ætates: transfert
regna, atque constituit: dat sapientiam sapientibus, et scientiam
intelligentibus disciplinam.

<span id="022">22</span> Ipse revelat profunda et abscondita, et novit
in tenebris constituta: et lux cum eo est.

<span id="023">23</span> Tibi, Deus patrum nostrorum, confiteor, teque
laudo, quia sapientiam et fortitudinem dedisti mihi, et nunc ostendisti
mihi quæ rogavimus te, quia sermonem regis aperuisti nobis.

<span id="024">24</span> Post hæc Daniel ingressus ad Arioch, quem
constituerat rex ut perderet sapientes Babylonis, sic ei locutus est:
Sapientes Babylonis ne perdas: introduc me in conspectu regis, et
solutionem regi narrabo.  

<span id="025">25</span> Tunc Arioch festinus introduxit Danielem ad
regem, et dixit ei: Inveni hominem de filiis transmigrationis Juda, qui
solutionem regi annuntiet.

<span id="026">26</span> Respondit rex, et dixit Danieli, cujus nomen
erat Baltassar: Putasne vere potes mihi indicare somnium, quod vidi, et
interpretationem ejus?

<span id="027">27</span> Et respondens Daniel coram rege, ait:
Mysterium, quod rex interrogat, sapientes, magi, arioli, et aruspices
nequeunt indicare regi:

<span id="028">28</span> sed est Deus in cælo revelans mysteria, qui
indicavit tibi, rex Nabuchodonosor, quæ ventura sunt in novissimis
temporibus. Somnium tuum, et visiones capitis tui in cubili tuo
hujuscemodi sunt.

<span id="029">29</span> Tu, rex, cogitare cœpisti in strato tuo, quid
esset futurum post hæc: et qui revelat mysteria, ostendit tibi quæ
ventura sunt.

<span id="030">30</span> Mihi quoque non in sapientia, quæ est in me
plus quam in cunctis viventibus, sacramentum hoc revelatum est: sed ut
interpretatio regi manifesta fieret, et cogitationes mentis tuæ scires.

<span id="031">31</span> Tu, rex, videbas, et ecce quasi statua una
grandis: statua illa magna, et statura sublimis stabat contra te, et
intuitus ejus erat terribilis.

<span id="032">32</span> Hujus statuæ caput ex auro optimo erat, pectus
autem et brachia de argento, porro venter et femora ex ære,

<span id="033">33</span> tibiæ autem ferreæ: pedum quædam pars erat
ferrea, quædam autem fictilis.

<span id="034">34</span> Videbas ita, donec abscissus est lapis de monte
sine manibus: et percussit statuam in pedibus ejus ferreis et
fictilibus, et comminuit eos.

<span id="035">35</span> Tunc contrita sunt pariter ferrum, testa, æs,
argentum, et aurum, et redacta quasi in favillam æstivæ areæ, quæ rapta
sunt vento, nullusque locus inventus est eis: lapis autem, qui
percusserat statuam, factus est mons magnus, et implevit universam
terram.

<span id="036">36</span> Hoc est somnium: interpretationem quoque ejus
dicemus coram te, rex.  

<span id="037">37</span> Tu rex regum es: et Deus cæli regnum, et
fortitudinem, et imperium, et gloriam dedit tibi:

<span id="038">38</span> et omnia, in quibus habitant filii hominum, et
bestiæ agri: volucres quoque cæli dedit in manu tua, et sub ditione tua
universa constituit: tu es ergo caput aureum.

<span id="039">39</span> Et post te consurget regnum aliud minus te
argenteum: et regnum tertium aliud æreum, quod imperabit universæ terræ.

<span id="040">40</span> Et regnum quartum erit velut ferrum: quomodo
ferrum comminuit, et domat omnia, sic comminuet, et conteret omnia hæc.

<span id="041">41</span> Porro quia vidisti pedum, et digitorum partem
testæ figuli, et partem ferream, regnum divisum erit: quod tamen de
plantario ferri orietur, secundum quod vidisti ferrum mistum testæ ex
luto.

<span id="042">42</span> Et digitos pedum ex parte ferreos, et ex parte
fictiles: ex parte regnum erit solidum, et ex parte contritum.

<span id="043">43</span> Quod autem vidisti ferrum mistum testæ ex luto,
commiscebuntur quidem humano semine, sed non adhærebunt sibi, sicut
ferrum misceri non potest testæ.

<span id="044">44</span> In diebus autem regnorum illorum suscitabit
Deus cæli regnum, quod in æternum non dissipabitur, et regnum ejus
alteri populo non tradetur: comminuet autem, et consumet universa regna
hæc, et ipsum stabit in æternum.

<span id="045">45</span> Secundum quod vidisti, quod de monte abscissus
est lapis sine manibus, et comminuit testam, et ferrum, et æs, et
argentum, et aurum, Deus magnus ostendit regi quæ ventura sunt postea:
et verum est somnium, et fidelis interpretatio ejus.  

<span id="046">46</span> Tunc rex Nabuchodonosor cecidit in faciem suam,
et Danielem adoravit, et hostias, et incensum præcepit ut sacrificarent
ei.

<span id="047">47</span> Loquens ergo rex, ait Danieli: Vere Deus vester
Deus deorum est, et Dominus regum, et revelans mysteria: quoniam tu
potuisti aperire hoc sacramentum.

<span id="048">48</span> Tunc rex Danielem in sublime extulit, et munera
multa et magna dedit ei: et constituit eum principem super omnes
provincias Babylonis, et præfectum magistratuum super cunctos sapientes
Babylonis.

<span id="049">49</span> Daniel autem postulavit a rege, et constituit
super opera provinciæ Babylonis Sidrach, Misach, et Abdenago: ipse autem
Daniel erat in foribus regis.

------------------------------------------------------------------------

[Next: Daniel Chapter 3](dan003)
