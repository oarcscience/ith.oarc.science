[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa2019)  [KJV](../kjv/sa2019)  [Sep](../sep/sa2019) 
[Tan](../tan/sa2019)   
  
[2 Samuel Index](sa2)  
  [Previous](sa2018)  [Next](sa2020) 

------------------------------------------------------------------------

### Vulgate (Latin): 2 Samuel Chapter 19

<span id="001">1</span> Nuntiatum est autem Joab quod rex fleret et
lugeret filium suum,

<span id="002">2</span> et versa est victoria in luctum in die illa omni
populo: audivit enim populus in die illa dici: Dolet rex super filio
suo.

<span id="003">3</span> Et declinavit populus in die illa ingredi
civitatem, quomodo declinare solet populus versus et fugiens de prælio.

<span id="004">4</span> Porro rex operuit caput suum, et clamabat voce
magna: Fili mi Absalom, Absalom fili mi, fili mi.

<span id="005">5</span> Ingressus ergo Joab ad regem in domum, dixit:
Confudisti hodie vultus omnium servorum tuorum, qui salvam fecerunt
animam tuam, et animam filiorum tuorum et filiarum tuarum, et animam
uxorum tuarum, et animam concubinarum tuarum.

<span id="006">6</span> Diligis odientes te, et odio habes diligentes
te: et ostendisti hodie quia non curas de ducibus tuis et de servis
tuis: et vere cognovi modo, quia si Absalom viveret, et omnes nos
occubuissemus, tunc placeret tibi.

<span id="007">7</span> Nunc igitur surge, et procede, et alloquens
satisfac servis tuis: juro enim tibi per Dominum quod si non exieris, ne
unus quidem remansurus sit tecum nocte hac: et pejus erit hoc tibi quam
omnia mala quæ venerunt super te ab adolescentia tua usque in præsens.  

<span id="008">8</span> Surrexit ergo rex et sedit in porta: et omni
populo nuntiatum est quod rex sederet in porta. Venitque universa
multitudo coram rege: Israël autem fugit in tabernacula sua.

<span id="009">9</span> Omnis quoque populus certabat in cunctis
tribubus Israël, dicens: Rex liberavit nos de manu inimicorum nostrorum;
ipse salvavit nos de manu Philisthinorum: et nunc fugit de terra propter
Absalom.

<span id="010">10</span> Absalom autem, quem unximus super nos, mortuus
est in bello: usquequo siletis, et non reducitis regem?

<span id="011">11</span> Rex vero David misit ad Sadoc et Abiathar
sacerdotes, dicens: Loquimini ad majores natu Juda, dicentes: Cur
venitis novissimi ad reducendum regem in domum suam? (Sermo autem omnis
Israël pervenerat ad regem in domo ejus.)

<span id="012">12</span> Fratres mei vos, os meum, et caro mea vos,
quare novissimi reducitis regem?

<span id="013">13</span> Et Amasæ dicite: Nonne os meum, et caro mea es?
hæc faciat mihi Deus, et hæc addat, si non magister militiæ fueris coram
me omni tempore pro Joab.  

<span id="014">14</span> Et inclinavit cor omnium virorum Juda quasi
viri unius: miseruntque ad regem, dicentes: Revertere tu, et omnes servi
tui.

<span id="015">15</span> Et reversus est rex, et venit usque ad
Jordanem: et omnis Juda venit usque in Galgalam ut occurreret regi, et
traduceret eum Jordanem.

<span id="016">16</span> Festinavit autem Semei filius Gera filii Jemini
de Bahurim, et descendit cum viris Juda in occursum regis David,

<span id="017">17</span> cum mille viris de Benjamin, et Siba puer de
domo Saul: et quindecim filii ejus, ac viginti servi erant cum eo: et
irrumpentes Jordanem, ante regem

<span id="018">18</span> transierunt vada, ut traducerent domum regis,
et facerent juxta jussionem ejus: Semei autem filius Gera prostratus
coram rege, cum jam transisset Jordanem,

<span id="019">19</span> dixit ad eum: Ne reputes mihi, domine mi,
iniquitatem, neque memineris injuriarum servi tui in die qua egressus
es, domine mi rex, de Jerusalem, neque ponas, rex, in corde tuo.

<span id="020">20</span> Agnosco enim servus tuus peccatum meum: et
idcirco hodie primus veni de omni domo Joseph, descendique in occursum
domini mei regis.

<span id="021">21</span> Respondens vero Abisai filius Sarviæ, dixit:
Numquid pro his verbis non occidetur Semei, quia maledixit christo
Domini?

<span id="022">22</span> Et ait David: Quid mihi et vobis, filii Sarviæ?
cur efficimini mihi hodie in satan? ergone hodie interficietur vir in
Israël? an ignoro hodie me factum regem super Israël?

<span id="023">23</span> Et ait rex Semei: Non morieris. Juravitque
ei.  

<span id="024">24</span> Miphiboseth quoque filius Saul descendit in
occursum regis, illotis pedibus et intonsa barba: vestesque suas non
laverat a die qua egressus fuerat rex, usque ad diem reversionis ejus in
pace.

<span id="025">25</span> Cumque Jerusalem occurrisset regi, dixit ei
rex: Quare non venisti mecum, Miphiboseth?

<span id="026">26</span> Et respondens ait: Domine mi rex, servus meus
contempsit me: dixique ei ego famulus tuus ut sterneret mihi asinum, et
ascendens abirem cum rege: claudus enim sum servus tuus.

<span id="027">27</span> Insuper et accusavit me servum tuum ad te
dominum meum regem: tu autem, domine mi rex, sicut angelus Dei es: fac
quod placitum est tibi.

<span id="028">28</span> Neque enim fuit domus patris mei, nisi morti
obnoxia domino meo regi: tu autem posuisti me servum tuum inter convivas
mensæ tuæ: quid ergo habeo justæ querelæ? aut quid possum ultra
vociferari ad regem?

<span id="029">29</span> Ait ergo ei rex: Quid ultra loqueris? fixum est
quod locutus sum: tu et Siba dividite possessiones.

<span id="030">30</span> Responditque Miphiboseth regi: Etiam cuncta
accipiat, postquam reversus est dominus meus rex pacifice in domum
suam.  

<span id="031">31</span> Berzellai quoque Galaadites, descendens de
Rogelim, traduxit regem Jordanem, paratus etiam ultra fluvium prosequi
eum.

<span id="032">32</span> Erat autem Berzellai Galaadites senex valde, id
est, octogenarius, et ipse præbuit alimenta regi cum moraretur in
castris: fuit quippe vir dives nimis.

<span id="033">33</span> Dixit itaque rex ad Berzellai: Veni mecum, ut
requiescas securus mecum in Jerusalem.

<span id="034">34</span> Et ait Berzellai ad regem: Quot sunt dies
annorum vitæ meæ, ut ascendam cum rege in Jerusalem?

<span id="035">35</span> Octogenarius sum hodie: numquid vigent sensus
mei ad discernendum suave aut amarum? aut delectare potest servum tuum
cibus et potus? vel audire possum ultra vocem cantorum atque
cantatricum? quare servus tuus sit oneri domino meo regi?

<span id="036">36</span> Paululum procedam famulus tuus ab Jordane
tecum: non indigeo hac vicissitudine,

<span id="037">37</span> sed obsecro ut revertar servus tuus, et moriar
in civitate mea, et sepeliar juxta sepulchrum patris mei et matris meæ.
Est autem servus tuus Chamaam: ipse vadat tecum, domine mi rex, et fac
ei quidquid tibi bonum videtur.

<span id="038">38</span> Dixit itaque ei rex: Mecum transeat Chamaam, et
ego faciam ei quidquid tibi placuerit: et omne quod petieris a me,
impetrabis.

<span id="039">39</span> Cumque transisset universus populus et rex
Jordanem, osculatus est rex Berzellai, et benedixit ei: et ille reversus
est in locum suum.

<span id="040">40</span> Transivit ergo rex in Galgalam, et Chamaam cum
eo.  
Omnis autem populus Juda traduxerat regem, et media tantum pars adfuerat
de populo Israël.

<span id="041">41</span> Itaque omnes viri Israël concurrentes ad regem
dixerunt ei: Quare te furati sunt fratres nostri viri Juda, et
traduxerunt regem et domum ejus Jordanem, omnesque viros David cum eo?

<span id="042">42</span> Et respondit omnis vir Juda ad viros Israël:
Quia mihi propior est rex: cur irasceris super hac re? numquid comedimus
aliquid ex rege, aut munera nobis data sunt?

<span id="043">43</span> Et respondit vir Israël ad viros Juda, et ait:
Decem partibus major ego sum apud regem, magisque ad me pertinet David
quam ad te: cur fecisti mihi injuriam, et non mihi nuntiatum est priori,
ut reducerem regem meum? Durius autem responderunt viri Juda viris
Israël.

------------------------------------------------------------------------

[Next: 2 Samuel Chapter 20](sa2020)
