[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/co2003)  [GNT](../gnt/co2003) 
[KJV](../kjv/co2003)   
  
[2 Corinthians Index](co2)  
  [Previous](co2002)  [Next](co2004) 

------------------------------------------------------------------------

### Vulgate (Latin): 2 Corinthians Chapter 3

<span id="001">1</span> Incipimus iterum nosmetipsos commendare? aut
numquid egemus (sicut quidam) commendatitiis epistolis ad vos, aut ex
vobis?

<span id="002">2</span> Epistola nostra vos estis, scripta in cordibus
nostris, quæ scitur, et legitur ab omnibus hominibus:

<span id="003">3</span> manifestati quod epistola estis Christi,
ministrata a nobis, et scripta non atramento, sed Spiritu Dei vivi: non
in tabulis lapideis, sed in tabulis cordis carnalibus.  

<span id="004">4</span> Fiduciam autem talem habemus per Christum ad
Deum:

<span id="005">5</span> non quod sufficientes simus cogitare aliquid a
nobis, quasi ex nobis: sed sufficientia nostra ex Deo est:

<span id="006">6</span> qui et idoneos nos fecit ministros novi
testamenti: non littera, sed Spiritu: littera enim occidit, Spiritus
autem vivificat.

<span id="007">7</span> Quod si ministratio mortis litteris deformata in
lapidibus fuit in gloria, ita ut non possent intendere filii Israël in
faciem Moysi propter gloriam vultus ejus, quæ evacuatur:

<span id="008">8</span> quomodo non magis ministratio Spiritus erit in
gloria?

<span id="009">9</span> Nam si ministratio damnationis gloria est: multo
magis abundat ministerium justitiæ in gloria.

<span id="010">10</span> Nam nec glorificatum est, quod claruit in hac
parte, propter excellentem gloriam.

<span id="011">11</span> Si enim quod evacuatur, per gloriam est: multo
magis quod manet, in gloria est.  

<span id="012">12</span> Habentes igitur talem spem, multa fiducia
utimur:

<span id="013">13</span> et non sicut Moyses ponebat velamen super
faciem suam, ut non intenderent filii Israël in faciem ejus, quod
evacuatur,

<span id="014">14</span> sed obtusi sunt sensus eorum. Usque in
hodiernum enim diem, idipsum velamen in lectione veteris testamenti
manet non revelatum (quoniam in Christo evacuatur),

<span id="015">15</span> sed usque in hodiernum diem, cum legitur
Moyses, velamen positum est super cor eorum.

<span id="016">16</span> Cum autem conversus fuerit ad Dominum,
auferetur velamen.

<span id="017">17</span> Dominus autem Spiritus est: ubi autem Spiritus
Domini, ibi libertas.

<span id="018">18</span> Nos vero omnes, revelata facie gloriam Domini
speculantes, in eamdem imaginem transformamur a claritate in claritatem,
tamquam a Domini Spiritu.

------------------------------------------------------------------------

[Next: 2 Corinthians Chapter 4](co2004)
