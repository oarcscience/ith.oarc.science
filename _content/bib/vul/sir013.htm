<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Sirach: Sirach Chapter 13</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/sir013">Polyglot</A>&nbsp;
<A HREF="../apo/sir013">Apo</A>&nbsp;
<A HREF="../sep/sir013">Sep</A>&nbsp;

<BR>
<BR><A HREF="sir">Sirach Index</A><BR>
&nbsp;
<A HREF="sir012">Previous</A>&nbsp;
<A HREF="sir014">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Sirach Chapter 13</H3><P><a name="001">1</A>&nbsp;[Qui tetigerit picem inquinabitur ab ea:<BR> et qui communicaverit superbo induet superbiam.<BR></P>
<P><a name="002">2</A>&nbsp;Pondus super se tollat qui honestiori se communicat,<BR> et ditiori te ne socius fueris.<BR></P>
<P><a name="003">3</A>&nbsp;Quid communicabit cacabus ad ollam?<BR> quando enim se colliserint, confringetur.<BR></P>
<P><a name="004">4</A>&nbsp;Dives injuste egit, et fremet:<BR> pauper autem l&#230;sus tacebit.<BR></P>
<P><a name="005">5</A>&nbsp;Si largitus fueris, assumet te:<BR> et si non habueris, derelinquet te.<BR></P>
<P><a name="006">6</A>&nbsp;Si habes, convivet tecum, et evacuabit te:<BR> et ipse non dolebit super te.<BR></P>
<P><a name="007">7</A>&nbsp;Si necessarius illi fueris, supplantabit te,<BR> et subridens spem dabit, narrans tibi bona,<BR> et dicet: Quid opus est tibi?<BR></P>
<P><a name="008">8</A>&nbsp;Et confundet te in cibis suis,<BR> donec te exinaniat bis et ter:<BR> et in novissimo deridebit te,<BR> et postea videns derelinquet te,<BR> et caput suum movebit ad te.<BR></P>
<P><a name="009">9</A>&nbsp;Humiliare Deo, et exspecta manus ejus.<BR></P>
<P><a name="010">10</A>&nbsp;Attende ne seductus in stultitiam humilieris.<BR></P>
<P><a name="011">11</A>&nbsp;Noli esse humilis in sapientia tua,<BR> ne humiliatus in stultitiam seducaris.<BR></P>
<P><a name="012">12</A>&nbsp;Advocatus a potentiore, discede:<BR> ex hoc enim magis te advocabit.<BR></P>
<P><a name="013">13</A>&nbsp;Ne improbus sis, ne impingaris:<BR> et ne longe sis ab eo, ne eas in oblivionem.<BR></P>
<P><a name="014">14</A>&nbsp;Ne retineas ex &#230;quo loqui cum illo,<BR> nec credas multis verbis illius:<BR> ex multa enim loquela tentabit te,<BR> et subridens interrogabit te de absconditis tuis.<BR></P>
<P><a name="015">15</A>&nbsp;Immitis animus illius conservabit verba tua:<BR> et non parcet de malitia, et de vinculis.<BR></P>
<P><a name="016">16</A>&nbsp;Cave tibi, et attende diligenter auditui tuo,<BR> quoniam cum subversione tua ambulas:<BR></P>
<P><a name="017">17</A>&nbsp;audiens vero illa,<BR> quasi in somnis vide, et vigilabis.<BR></P>
<P><a name="018">18</A>&nbsp;Omni vita tua dilige Deum,<BR> et invoca illum in salute tua.<BR></P>
<P><a name="019">19</A>&nbsp;Omne animal diligit simile sibi,<BR> sic et omnis homo proximum sibi.<BR></P>
<P><a name="020">20</A>&nbsp;Omnis caro ad similem sibi conjungetur,<BR> et omnis homo simili sui sociabitur.<BR></P>
<P><a name="021">21</A>&nbsp;Si communicabit lupus agno aliquando,<BR> sic peccator justo.<BR></P>
<P><a name="022">22</A>&nbsp;Qu&#230; communicatio sancto homini ad canem?<BR> aut qu&#230; pars diviti ad pauperem?<BR></P>
<P><a name="023">23</A>&nbsp;Venatio leonis onager in eremo:<BR> sic et pascua divitum sunt pauperes.<BR></P>
<P><a name="024">24</A>&nbsp;Et sicut abominatio est superbo humilitas,<BR> sic et execratio divitis pauper.<BR></P>
<P><a name="025">25</A>&nbsp;Dives commotus confirmatur ab amicis suis:<BR> humilis autem cum ceciderit, expelletur et a notis.<BR></P>
<P><a name="026">26</A>&nbsp;Diviti decepto multi recuperatores:<BR> locutus est superbia, et justificaverunt illum.<BR></P>
<P><a name="027">27</A>&nbsp;Humilis deceptus est, insuper et arguitur:<BR> locutus est sensate, et non est datus ei locus.<BR></P>
<P><a name="028">28</A>&nbsp;Dives locutus est, et omnes tacuerunt,<BR> et verbum illius usque ad nubes perducent.<BR></P>
<P><a name="029">29</A>&nbsp;Pauper locutus est, et dicunt: Quis est hic?<BR> et si offenderit, subvertent illum.]<BR>
</P>
<P><a name="030">30</A>&nbsp;[Bona est substantia cui non est peccatum in conscientia:<BR> et nequissima paupertas in ore impii.<BR></P>
<P><a name="031">31</A>&nbsp;Cor hominis immutat faciem illius,<BR> sive in bona, sive in mala.<BR></P>
<P><a name="032">32</A>&nbsp;Vestigium cordis boni et faciem bonam<BR> difficile invenies, et cum labore.]</P>
<P><HR>
<CENTER>
<A HREF="sir014">Next: Sirach Chapter 14</A></CENTER>
</BODY>
</HTML>
