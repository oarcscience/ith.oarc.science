[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pro023)  [KJV](../kjv/pro023)  [Sep](../sep/pro023) 
[Tan](../tan/pro023)   
  
[Proverbs Index](pro)  
  [Previous](pro022)  [Next](pro024) 

------------------------------------------------------------------------

### Vulgate (Latin): Proverbs Chapter 23

<span id="001">1</span> \[Quando sederis ut comedas cum principe,  
diligenter attende quæ apposita sunt ante faciem tuam.  

<span id="002">2</span> Et statue cultrum in gutture tuo:  
si tamen habes in potestate animam tuam.  

<span id="003">3</span> Ne desideres de cibis ejus,  
in quo est panis mendacii.  

<span id="004">4</span> Noli laborare ut diteris,  
sed prudentiæ tuæ pone modum.  

<span id="005">5</span> Ne erigas oculos tuos ad opes quas non potes
habere,  
quia facient sibi pennas quasi aquilæ, et volabunt in cælum.  

<span id="006">6</span> Ne comedas cum homine invido,  
et ne desideres cibos ejus:  

<span id="007">7</span> quoniam in similitudinem arioli et conjectoris  
æstimat quod ignorat.  
Comede et bibe, dicet tibi;  
et mens ejus non est tecum.  

<span id="008">8</span> Cibos quos comederas evomes,  
et perdes pulchros sermones tuos.  

<span id="009">9</span> In auribus insipientium ne loquaris,  
qui despicient doctrinam eloquii tui.  

<span id="010">10</span> Ne attingas parvulorum terminos,  
et agrum pupillorum ne introëas:  

<span id="011">11</span> propinquus enim illorum fortis est,  
et ipse judicabit contra te causam illorum.\]  

<span id="012">12</span> \[Ingrediatur ad doctrinam cor tuum,  
et aures tuæ ad verba scientiæ.  

<span id="013">13</span> Noli subtrahere a puero disciplinam:  
si enim percusseris eum virga, non morietur.  

<span id="014">14</span> Tu virga percuties eum,  
et animam ejus de inferno liberabis.  

<span id="015">15</span> Fili mi, si sapiens fuerit animus tuus,  
gaudebit tecum cor meum:  

<span id="016">16</span> et exsultabunt renes mei,  
cum locuta fuerint rectum labia tua.  

<span id="017">17</span> Non æmuletur cor tuum peccatores,  
sed in timore Domini esto tota die:  

<span id="018">18</span> quia habebis spem in novissimo,  
et præstolatio tua non auferetur.  

<span id="019">19</span> Audi, fili mi, et esto sapiens,  
et dirige in via animum tuum.  

<span id="020">20</span> Noli esse in conviviis potatorum,  
nec in comessationibus eorum qui carnes ad vescendum conferunt:  

<span id="021">21</span> quia vacantes potibus et dantes symbola
consumentur,  
et vestietur pannis dormitatio.  

<span id="022">22</span> Audi patrem tuum, qui genuit te,  
et ne contemnas cum senuerit mater tua.  

<span id="023">23</span> Veritatem eme, et noli vendere sapientiam,  
et doctrinam, et intelligentiam.  

<span id="024">24</span> Exsultat gaudio pater justi;  
qui sapientem genuit, lætabitur in eo.  

<span id="025">25</span> Gaudeat pater tuus et mater tua,  
et exsultet quæ genuit te.  

<span id="026">26</span> Præbe, fili mi, cor tuum mihi,  
et oculi tui vias meas custodiant.  

<span id="027">27</span> Fovea enim profunda est meretrix,  
et puteus angustus aliena.  

<span id="028">28</span> Insidiatur in via quasi latro,  
et quos incautos viderit, interficiet.\]  

<span id="029">29</span> \[Cui væ? cujus patri væ?  
cui rixæ? cui foveæ?  
cui sine causa vulnera? cui suffusio oculorum?  

<span id="030">30</span> nonne his qui commorantur in vino,  
et student calicibus epotandis?  

<span id="031">31</span> Ne intuearis vinum quando flavescit,  
cum splenduerit in vitro color ejus:  
ingreditur blande,  

<span id="032">32</span> sed in novissimo mordebit ut coluber,  
et sicut regulus venena diffundet.  

<span id="033">33</span> Oculi tui videbunt extraneas,  
et cor tuum loquetur perversa.  

<span id="034">34</span> Et eris sicut dormiens in medio mari,  
et quasi sopitus gubernator, amisso clavo.  

<span id="035">35</span> Et dices: Verberaverunt me, sed non dolui;  
traxerunt me, et ego non sensi.  
Quando evigilabo, et rursus vina reperiam?\]

------------------------------------------------------------------------

[Next: Proverbs Chapter 24](pro024)
