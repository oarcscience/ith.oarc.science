[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer006)  [KJV](../kjv/jer006)  [Sep](../sep/jer006) 
[Tan](../tan/jer006)   
  
[Jeremiah Index](jer)  
  [Previous](jer005)  [Next](jer007) 

------------------------------------------------------------------------

### Vulgate (Latin): Jeremiah Chapter 6

<span id="001">1</span> \[Confortamini, filii Benjamin, in medio
Jerusalem:  
et in Thecua clangite buccina,  
et super Bethacarem levate vexillum,  
quia malum visum est ab aquilone,  
et contritio magna.  

<span id="002">2</span> Speciosæ et delicatæ assimilavi filiam Sion.  

<span id="003">3</span> Ad eam venient pastores et greges eorum;  
fixerunt in ea tentoria in circuitu:  
pascet unusquisque eos qui sub manu sua sunt.  

<span id="004">4</span> Sanctificate super eam bellum:  
consurgite, et ascendamus in meridie:  
væ nobis, quia declinavit dies;  
quia longiores factæ sunt umbræ vesperi!  

<span id="005">5</span> Surgite, et ascendamus in nocte,  
et dissipemus domus ejus.  

<span id="006">6</span> Quia hæc dicit Dominus exercituum:  
Cædite lignum ejus,  
et fundite circa Jerusalem aggerem.  
Hæc est civitas visitationis:  
omnis calumnia in medio ejus.  

<span id="007">7</span> Sicut frigidam fecit cisterna aquam suam,  
sic frigidam fecit malitiam suam.  
Iniquitas et vastitas audietur in ea,  
coram me semper infirmitas et plaga.  

<span id="008">8</span> Erudire, Jerusalem,  
ne forte recedat anima mea a te;  
ne forte ponam te desertam,  
terram inhabitabilem.  

<span id="009">9</span> Hæc dicit Dominus exercituum:  
Usque ad racemum colligent quasi in vinea reliquias Israël.  
Converte manum tuam quasi vindemiator ad cartallum.  

<span id="010">10</span> Cui loquar, et quem contestabor ut audiat?  
ecce incircumcisæ aures eorum,  
et audire non possunt:  
ecce verbum Domini factum est eis in opprobrium,  
et non suscipient illud.  

<span id="011">11</span> Idcirco furore Domini plenus sum;  
laboravi sustinens.  
Effunde super parvulum foris,  
et super consilium juvenum simul:  
vir enim cum muliere capietur;  
senex cum pleno dierum.  

<span id="012">12</span> Et transibunt domus eorum ad alteros,  
agri et uxores pariter,  
quia extendam manum meam super habitantes terram, dicit Dominus:  

<span id="013">13</span> a minore quippe usque ad majorem  
omnes avaritiæ student,  
et a propheta usque ad sacerdotem  
cuncti faciunt dolum.  

<span id="014">14</span> Et curabant contritionem filiæ populi mei cum
ignominia,  
dicentes: Pax, pax!  
et non erat pax.  

<span id="015">15</span> Confusi sunt, quia abominationem fecerunt:  
quin potius confusione non sunt confusi,  
et erubescere nescierunt.  
Quam ob rem cadent inter ruentes:  
in tempore visitationis suæ corruent, dicit Dominus.  

<span id="016">16</span> Hæc dicit Dominus:  
State super vias, et videte,  
et interrogate de semitis antiquis quæ sit via bona,  
et ambulate in ea:  
et invenietis refrigerium animabus vestris.  
Et dixerunt: Non ambulabimus.  

<span id="017">17</span> Et constitui super vos speculatores:  
Audite vocem tubæ.  
Et dixerunt: Non audiemus.  

<span id="018">18</span> Ideo audite, gentes,  
et cognosce, congregatio,  
quanta ego faciam eis.  

<span id="019">19</span> Audi, terra:  
ecce ego adducam mala super populum istum,  
fructum cogitationum ejus:  
quia verba mea non audierunt,  
et legem meam projecerunt.  

<span id="020">20</span> Ut quid mihi thus de Saba affertis,  
et calamum suave olentem de terra longinqua?  
Holocautomata vestra non sunt accepta,  
et victimæ vestræ non placuerunt mihi.  

<span id="021">21</span> Propterea hæc dicit Dominus:  
Ecce ego dabo in populum istum ruinas:  
et ruent in eis patres et filii simul;  
vicinus et proximus peribunt.  

<span id="022">22</span> Hæc dicit Dominus:  
Ecce populus venit de terra aquilonis,  
et gens magna consurget a finibus terræ.  

<span id="023">23</span> Sagittam et scutum arripiet:  
crudelis est et non miserebitur.  
Vox ejus quasi mare sonabit:  
et super equos ascendent,  
præparati quasi vir ad prælium  
adversum te, filia Sion.  

<span id="024">24</span> Audivimus famam ejus;  
dissolutæ sunt manus nostræ:  
tribulatio apprehendit nos,  
dolores ut parturientem.  

<span id="025">25</span> Nolite exire ad agros,  
et in via ne ambuletis,  
quoniam gladius inimici,  
pavor in circuitu.  

<span id="026">26</span> Filia populi mei, accingere cilicio,  
et conspergere cinere:  
luctum unigeniti fac tibi,  
planctum amarum,  
quia repente veniet vastator super nos.  

<span id="027">27</span> Probatorem dedi te in populo meo robustum:  
et scies, et probabis viam eorum.  

<span id="028">28</span> Omnes isti principes declinantes,  
ambulantes fraudulenter,  
æs et ferrum:  
universi corrupti sunt.  

<span id="029">29</span> Defecit sufflatorium;  
in igne consumptum est plumbum:  
frustra conflavit conflator,  
malitiæ enim eorum non sunt consumptæ.  

<span id="030">30</span> Argentum reprobum vocate eos,  
quia Dominus projecit illos.\]

------------------------------------------------------------------------

[Next: Jeremiah Chapter 7](jer007)
