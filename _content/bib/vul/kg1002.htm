<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Kings: 1 Kings Chapter 2</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/kg1002.htm">Polyglot</A>&nbsp;
<A HREF="../kjv/kg1002.htm">KJV</A>&nbsp;
<A HREF="../sep/kg1002.htm">Sep</A>&nbsp;
<A HREF="../tan/kg1002.htm">Tan</A>&nbsp;

<BR>
<BR><A HREF="kg1.htm">1 Kings Index</A><BR>
&nbsp;
<A HREF="kg1001.htm">Previous</A>&nbsp;
<A HREF="kg1003.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Kings Chapter 2</H3><P><a name="001">1</A>&nbsp;Appropinquaverunt autem dies David ut moreretur: pr&#230;cepitque Salomoni filio suo, dicens:</P>
<P><a name="002">2</A>&nbsp;Ego ingredior viam univers&#230; terr&#230;: confortare, et esto vir.</P>
<P><a name="003">3</A>&nbsp;Et observa custodias Domini Dei tui, ut ambules in viis ejus: ut custodias c&#230;remonias ejus, et pr&#230;cepta ejus, et judicia, et testimonia, sicut scriptum est in lege Moysi: ut intelligas universa qu&#230; facis, et quocumque te verteris:</P>
<P><a name="004">4</A>&nbsp;ut confirmet Dominus sermones suos quos locutus est de me, dicens: Si custodierint filii tui vias suas, et ambulaverint coram me in veritate, in omni corde suo et in omni anima sua, non auferetur tibi vir de solio Isra&#235;l.</P>
<P><a name="005">5</A>&nbsp;Tu quoque nosti qu&#230; fecerit mihi Joab filius Sarvi&#230;, qu&#230; fecerit duobus principibus exercitus Isra&#235;l, Abner filio Ner, et Amas&#230; filio Jether: quos occidit, et effudit sanguinem belli in pace, et posuit cruorem pr&#230;lii in balteo suo qui erat circa lumbos ejus, et in calceamento suo quod erat in pedibus ejus.</P>
<P><a name="006">6</A>&nbsp;Facies ergo juxta sapientiam tuam, et non deduces canitiem ejus pacifice ad inferos.</P>
<P><a name="007">7</A>&nbsp;Sed et filiis Berzellai Galaaditis reddes gratiam, eruntque comedentes in mensa tua: occurrerunt enim mihi quando fugiebam a facie Absalom fratris tui.</P>
<P><a name="008">8</A>&nbsp;Habes quoque apud te Semei filium Gera filii Jemini de Bahurim, qui maledixit mihi maledictione pessima quando ibam ad castra: sed quia descendit mihi in occursum cum transirem Jordanem, et juravi ei per Dominum, dicens: Non te interficiam gladio:</P>
<P><a name="009">9</A>&nbsp;tu noli pati eum esse innoxium. Vir autem sapiens es, ut scias qu&#230; facies ei: deducesque canos ejus cum sanguine ad inferos.</P>
<P><a name="010">10</A>&nbsp;Dormivit igitur David cum patribus suis, et sepultus est in civitate David.</P>
<P><a name="011">11</A>&nbsp;Dies autem quibus regnavit David super Isra&#235;l, quadraginta anni sunt: in Hebron regnavit septem annis; in Jerusalem, triginta tribus.<BR>
</P>
<P><a name="012">12</A>&nbsp;Salomon autem sedit super thronum David patris sui, et firmatum est regnum ejus nimis.</P>
<P><a name="013">13</A>&nbsp;Et ingressus est Adonias filius Haggith ad Bethsabee matrem Salomonis. Qu&#230; dixit ei: Pacificusne est ingressus tuus? Qui respondit: Pacificus.</P>
<P><a name="014">14</A>&nbsp;Addiditque: Sermo mihi est ad te. Cui ait: Loquere. Et ille:</P>
<P><a name="015">15</A>&nbsp;Tu, inquit, nosti, quia meum erat regnum, et me pr&#230;posuerat omnis Isra&#235;l sibi in regem: sed translatum est regnum, et factum est fratris mei: a Domino enim constitutum est ei.</P>
<P><a name="016">16</A>&nbsp;Nunc ergo petitionem unam precor a te: ne confundas faciem meam. Qu&#230; dixit ad eum: Loquere.</P>
<P><a name="017">17</A>&nbsp;Et ille ait: Precor ut dicas Salomoni regi (neque enim negare tibi quidquam potest) ut det mihi Abisag Sunamitidem uxorem.</P>
<P><a name="018">18</A>&nbsp;Et ait Bethsabee: Bene: ego loquar pro te regi.</P>
<P><a name="019">19</A>&nbsp;Venit ergo Bethsabee ad regem Salomonem ut loqueretur ei pro Adonia: et surrexit rex in occursum ejus, adoravitque eam, et sedit super thronum suum: positusque est thronus matri regis, qu&#230; sedit ad dexteram ejus.</P>
<P><a name="020">20</A>&nbsp;Dixitque ei: Petitionem unam parvulam ego deprecor a te: ne confundas faciem meam. Et dixit ei rex: Pete, mater mea: neque enim fas est ut avertam faciem tuam.</P>
<P><a name="021">21</A>&nbsp;Qu&#230; ait: Detur Abisag Sunamitis Adoni&#230; fratri tuo uxor.</P>
<P><a name="022">22</A>&nbsp;Responditque rex Salomon, et dixit matri su&#230;: Quare postulas Abisag Sunamitidem Adoni&#230;? postula ei et regnum: ipse est enim frater meus major me, et habet Abiathar sacerdotem, et Joab filium Sarvi&#230;.</P>
<P><a name="023">23</A>&nbsp;Juravit itaque rex Salomon per Dominum, dicens: H&#230;c faciat mihi Deus, et h&#230;c addat, quia contra animam suam locutus est Adonias verbum hoc.</P>
<P><a name="024">24</A>&nbsp;Et nunc vivit Dominus, qui firmavit me, et collocavit me super solium David patris mei, et qui fecit mihi domum, sicut locutus est, quia hodie occidetur Adonias.</P>
<P><a name="025">25</A>&nbsp;Misitque rex Salomon per manum Banai&#230; filii Jojad&#230;, qui interfecit eum, et mortuus est.</P>
<P><a name="026">26</A>&nbsp;Abiathar quoque sacerdoti dixit rex: Vade in Anathoth ad agrum tuum: equidem vir mortis es: sed hodie te non interficiam, quia portasti arcam Domini Dei coram David patre meo, et sustinuisti laborem in omnibus in quibus laboravit pater meus.</P>
<P><a name="027">27</A>&nbsp;Ejecit ergo Salomon Abiathar ut non esset sacerdos Domini, ut impleretur sermo Domini quem locutus est super domum Heli in Silo.<BR>
</P>
<P><a name="028">28</A>&nbsp;Venit autem nuntius ad Joab, quod Joab declinasset post Adoniam, et post Salomonem non declinasset: fugit ergo Joab in tabernaculum Domini, et apprehendit cornu altaris.</P>
<P><a name="029">29</A>&nbsp;Nuntiatumque est regi Salomoni quod fugisset Joab in tabernaculum Domini, et esset juxta altare: misitque Salomon Banaiam filium Jojad&#230;, dicens: Vade, interfice eum.</P>
<P><a name="030">30</A>&nbsp;Et venit Banaias ad tabernaculum Domini, et dixit ei: H&#230;c dicit rex: Egredere. Qui ait: Non egrediar, sed hic moriar. Renuntiavit Banaias regi sermonem, dicens: H&#230;c locutus est Joab, et h&#230;c respondit mihi.</P>
<P><a name="031">31</A>&nbsp;Dixitque ei rex: Fac sicut locutus est, et interfice eum, et sepeli: et amovebis sanguinem innocentem qui effusus est a Joab, a me, et a domo patris mei.</P>
<P><a name="032">32</A>&nbsp;Et reddet Dominus sanguinem ejus super caput ejus, quia interfecit duos viros justos, melioresque se: et occidit eos gladio, patre meo David ignorante, Abner filium Ner principem militi&#230; Isra&#235;l, et Amasam filium Jether principem exercitus Juda:</P>
<P><a name="033">33</A>&nbsp;et revertetur sanguis illorum in caput Joab, et in caput seminis ejus in sempiternum. David autem et semini ejus, et domui, et throno illius, sit pax usque in &#230;ternum a Domino.</P>
<P><a name="034">34</A>&nbsp;Ascendit itaque Banaias filius Jojad&#230;, et aggressus eum interfecit: sepultusque est in domo sua in deserto.</P>
<P><a name="035">35</A>&nbsp;Et constituit rex Banaiam filium Jojad&#230; pro eo super exercitum, et Sadoc sacerdotem posuit pro Abiathar.<BR>
</P>
<P><a name="036">36</A>&nbsp;Misit quoque rex, et vocavit Semei: dixitque ei: &#198;difica tibi domum in Jerusalem, et habita ibi: et non egredieris inde huc atque illuc.</P>
<P><a name="037">37</A>&nbsp;Quacumque autem die egressus fueris, et transieris torrentem Cedron, scito te interficiendum: sanguis tuus erit super caput tuum.</P>
<P><a name="038">38</A>&nbsp;Dixitque Semei regi: Bonus sermo: sicut locutus est dominus meus rex, sic faciet servus tuus. Habitavit itaque Semei in Jerusalem diebus multis.</P>
<P><a name="039">39</A>&nbsp;Factum est autem post annos tres ut fugerent servi Semei ad Achis filium Maacha regem Geth: nuntiatumque est Semei quod servi ejus issent in Geth.</P>
<P><a name="040">40</A>&nbsp;Et surrexit Semei, et stravit asinum suum, ivitque ad Achis in Geth ad requirendum servos suos, et adduxit eos de Geth.</P>
<P><a name="041">41</A>&nbsp;Nuntiatum est autem Salomoni quod isset Semei in Geth de Jerusalem, et rediisset.</P>
<P><a name="042">42</A>&nbsp;Et mittens vocavit eum, dixitque illi: Nonne testificatus sum tibi per Dominum, et pr&#230;dixi tibi: Quacumque die egressus ieris huc et illuc, scito te esse moriturum: et respondisti mihi: Bonus sermo, quem audivi?</P>
<P><a name="043">43</A>&nbsp;quare ergo non custodisti jusjurandum Domini, et pr&#230;ceptum quod pr&#230;ceperam tibi?</P>
<P><a name="044">44</A>&nbsp;Dixitque rex ad Semei: Tu nosti omne malum cujus tibi conscium est cor tuum, quod fecisti David patri meo: reddidit Dominus malitiam tuam in caput tuum:</P>
<P><a name="045">45</A>&nbsp;et rex Salomon benedictus, et thronus David erit stabilis coram Domino usque in sempiternum.</P>
<P><a name="046">46</A>&nbsp;Jussit itaque rex Banai&#230; filio Jojad&#230;, qui egressus, percussit eum, et mortuus est.</P>
<P><HR>
<CENTER>
<A HREF="kg1003.htm">Next: 1 Kings Chapter 3</A></CENTER>
</BODY>
</HTML>
