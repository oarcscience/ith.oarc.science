[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job002)  [KJV](../kjv/job002)  [Sep](../sep/job002) 
[Tan](../tan/job002)   
  
[Job Index](job)  
  [Previous](job001)  [Next](job003) 

------------------------------------------------------------------------

### Vulgate (Latin): Job Chapter 2

<span id="001">1</span> Factum est autem, cum quadam die venissent filii
Dei, et starent coram Domino, venisset quoque Satan inter eos, et staret
in conspectu ejus,

<span id="002">2</span> ut diceret Dominus ad Satan: Unde venis? Qui
respondens ait: Circuivi terram, et perambulavi eam.

<span id="003">3</span> Et dixit Dominus ad Satan: Numquid considerasti
servum meum Job, quod non sit ei similis in terra, vir simplex et
rectus, ac timens Deum, et recedens a malo, et adhuc retinens
innocentiam? tu autem commovisti me adversus eum, ut affligerem eum
frustra.

<span id="004">4</span> Cui respondens Satan, ait: Pellem pro pelle, et
cuncta quæ habet homo dabit pro anima sua;

<span id="005">5</span> alioquin mitte manum tuam, et tange os ejus et
carnem, et tunc videbis quod in faciem benedicat tibi.

<span id="006">6</span> Dixit ergo Dominus ad Satan: Ecce in manu tua
est: verumtamen animam illius serva.

<span id="007">7</span> Egressus igitur Satan a facie Domini, percussit
Job ulcere pessimo, a planta pedis usque ad verticem ejus;

<span id="008">8</span> qui testa saniem radebat, sedens in
sterquilinio.

<span id="009">9</span> Dixit autem illi uxor sua: Adhuc tu permanes in
simplicitate tua? Benedic Deo, et morere.

<span id="010">10</span> Qui ait ad illam: Quasi una de stultis
mulieribus locuta es: si bona suscepimus de manu Dei, mala quare non
suscipiamus? In omnibus his non peccavit Job labiis suis.  

<span id="011">11</span> Igitur audientes tres amici Job omne malum quod
accidisset ei, venerunt singuli de loco suo, Eliphaz Themanites, et
Baldad Suhites, et Sophar Naamathites. Condixerant enim ut pariter
venientes visitarent eum, et consolarentur.

<span id="012">12</span> Cumque elevassent procul oculos suos, non
cognoverunt eum, et exclamantes ploraverunt, scissisque vestibus
sparserunt pulverem super caput suum in cælum.

<span id="013">13</span> Et sederunt cum eo in terra septem diebus et
septem noctibus: et nemo loquebatur ei verbum: videbant enim dolorem
esse vehementem.

------------------------------------------------------------------------

[Next: Job Chapter 3](job003)
