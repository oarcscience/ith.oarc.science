<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Tobias: Tobias Chapter 2</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/tob002.htm">Polyglot</A>&nbsp;
<A HREF="../apo/tob002.htm">Apo</A>&nbsp;
<A HREF="../sep/toa002.htm">Sep:ToA</A>&nbsp;
<A HREF="../sep/tos002.htm">Sep:ToS</A>&nbsp;

<BR>
<BR><A HREF="tob.htm">Tobias Index</A><BR>
&nbsp;
<A HREF="tob001.htm">Previous</A>&nbsp;
<A HREF="tob003.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Tobias Chapter 2</H3><P><a name="001">1</A>&nbsp;Post h&#230;c vero, cum esset dies festus Domini, et factum esset prandium bonum in domo Tobi&#230;,</P>
<P><a name="002">2</A>&nbsp;dixit filio suo: Vade, et adduc aliquos de tribu nostra, timentes Deum, ut epulentur nobiscum.</P>
<P><a name="003">3</A>&nbsp;Cumque abiisset, reversus nuntiavit ei unum ex filiis Isra&#235;l jugulatum jacere in platea. Statimque exiliens de accubitu suo, relinquens prandium, jejunus pervenit ad corpus:</P>
<P><a name="004">4</A>&nbsp;tollensque illud portavit ad domum suam occulte, ut dum sol occubuisset, caute sepeliret eum.</P>
<P><a name="005">5</A>&nbsp;Cumque occultasset corpus, manducavit panem cum luctu et tremore,</P>
<P><a name="006">6</A>&nbsp;memorans illum sermonem, quem dixit Dominus per Amos prophetam: Dies festi vestri convertentur in lamentationem et luctum.</P>
<P><a name="007">7</A>&nbsp;Cum vero sol occubuisset, abiit, et sepelivit eum.</P>
<P><a name="008">8</A>&nbsp;Arguebant autem eum omnes proximi ejus, dicentes: Jam hujus rei causa interfici jussus es, et vix effugisti mortis imperium, et iterum sepelis mortuos?</P>
<P><a name="009">9</A>&nbsp;Sed Tobias plus timens Deum quam regem, rapiebat corpora occisorum, et occultabat in domo sua, et mediis noctibus sepeliebat ea.<BR>
</P>
<P><a name="010">10</A>&nbsp;Contigit autem ut quadam die fatigatus a sepultura, veniens in domum suam, jactasset se juxta parietem, et obdormisset,</P>
<P><a name="011">11</A>&nbsp;et ex nido hirundinum dormienti illi calida stercora inciderent super oculos ejus, fieretque c&#230;cus.</P>
<P><a name="012">12</A>&nbsp;Hanc autem tentationem ideo permisit Dominus evenire illi, ut posteris daretur exemplum patienti&#230; ejus, sicut et sancti Job.</P>
<P><a name="013">13</A>&nbsp;Nam cum ab infantia sua semper Deum timuerit, et mandata ejus custodierit, non est contristatus contra Deum quod plaga c&#230;citatis evenerit ei,</P>
<P><a name="014">14</A>&nbsp;sed immobilis in Dei timore permansit, agens gratias Deo omnibus diebus vit&#230; su&#230;.</P>
<P><a name="015">15</A>&nbsp;Nam sicut beato Job insultabant reges, ita isti parentes et cognati ejus irridebant vitam ejus, dicentes:</P>
<P><a name="016">16</A>&nbsp;Ubi est spes tua, pro qua eleemosynas et sepulturas faciebas?</P>
<P><a name="017">17</A>&nbsp;Tobias vero increpabat eos, dicens: Nolite ita loqui:</P>
<P><a name="018">18</A>&nbsp;quoniam filii sanctorum sumus, et vitam illam expectamus, quam Deus daturus est his qui fidem suam numquam mutant ab eo.</P>
<P><a name="019">19</A>&nbsp;Anna vero uxor ejus ibat ad opus textrinum quotidie, et de labore manuum suarum victum quem consequi poterat, deferebat.</P>
<P><a name="020">20</A>&nbsp;Unde factum est ut h&#230;dum caprarum accipiens detulisset domi:</P>
<P><a name="021">21</A>&nbsp;cujus cum vocem balantis vir ejus audisset, dixit: Videte, ne forte furtivus sit: reddite eum dominis suis, quia non licet nobis aut edere ex furto aliquid, aut contingere.</P>
<P><a name="022">22</A>&nbsp;Ad h&#230;c uxor ejus irata respondit: Manifeste vana facta est spes tua, et eleemosyn&#230; tu&#230; modo apparuerunt.</P>
<P><a name="023">23</A>&nbsp;Atque his et aliis hujuscemodi verbis exprobrabat ei.</P>
<P><HR>
<CENTER>
<A HREF="tob003.htm">Next: Tobias Chapter 3</A></CENTER>
</BODY>
</HTML>
