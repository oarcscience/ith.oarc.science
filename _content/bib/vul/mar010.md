[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mar010)  [GNT](../gnt/mar010) 
[KJV](../kjv/mar010)   
  
[Mark Index](mar)  
  [Previous](mar009)  [Next](mar011) 

------------------------------------------------------------------------

### Vulgate (Latin): Mark Chapter 10

<span id="001">1</span> Et inde exsurgens venit in fines Judææ ultra
Jordanem: et conveniunt iterum turbæ ad eum: et sicut consueverat,
iterum docebat illos.

<span id="002">2</span> Et accedentes pharisæi interrogabant eum: Si
licet vero uxorem dimittere: tentantes eum.

<span id="003">3</span> At ille respondens, dixit eis: Quid vobis
præcepit Moyses?

<span id="004">4</span> Qui dixerunt: Moyses permisit libellum repudii
scribere, et dimittere.

<span id="005">5</span> Quibus respondens Jesus, ait: Ad duritiam cordis
vestri scripsit vobis præceptum istud:

<span id="006">6</span> ab initio autem creaturæ masculum et feminam
fecit eos Deus.

<span id="007">7</span> Propter hoc relinquet homo patrem suum et
matrem, et adhærebit ad uxorem suam:

<span id="008">8</span> et erunt duo in carne una. Itaque jam non sunt
duo, sed una caro.

<span id="009">9</span> Quod ergo Deus conjunxit, homo non separet.

<span id="010">10</span> Et in domo iterum discipuli ejus de eodem
interrogaverunt eum.

<span id="011">11</span> Et ait illis: Quicumque dimiserit uxorem suam,
et aliam duxerit, adulterium committit super eam.

<span id="012">12</span> Et si uxor dimiserit virum suum, et alii
nupserit, mœchatur.  

<span id="013">13</span> Et offerebant illi parvulos ut tangeret illos.
Discipuli autem comminabantur offerentibus.

<span id="014">14</span> Quos cum videret Jesus, indigne tulit, et ait
illis: Sinite parvulos venire ad me, et ne prohibueritis eos: talium
enim est regnum Dei.

<span id="015">15</span> Amen dico vobis: Quisquis non receperit regnum
Dei velut parvulus, non intrabit in illud.

<span id="016">16</span> Et complexans eos, et imponens manus super
illos, benedicebat eos.  

<span id="017">17</span> Et cum egressus esset in viam, procurrens
quidam genu flexo ante eum, rogabat eum: Magister bone, quid faciam ut
vitam æternam percipiam?

<span id="018">18</span> Jesus autem dixit ei: Quid me dicis bonum? nemo
bonus, nisi unus Deus.

<span id="019">19</span> Præcepta nosti: ne adulteres, ne occidas, ne
fureris, ne falsum testimonium dixeris, ne fraudum feceris, honora
patrem tuum et matrem.

<span id="020">20</span> At ille respondens, ait illi: Magister, hæc
omnia observavi a juventute mea.

<span id="021">21</span> Jesus autem intuitus eum, dilexit eum, et dixit
ei: Unum tibi deest: vade, quæcumque habes vende, et da pauperibus, et
habebis thesaurum in cælo: et veni, sequere me.

<span id="022">22</span> Qui contristatus in verbo, abiit mœrens: erat
enim habens multas possessiones.

<span id="023">23</span> Et circumspiciens Jesus, ait discipulis suis:
Quam difficile qui pecunias habent, in regnum Dei introibunt!

<span id="024">24</span> Discipuli autem obstupescebant in verbis ejus.
At Jesus rursus respondens ait illis: Filioli, quam difficile est,
confidentes in pecuniis, in regnum Dei introire!

<span id="025">25</span> Facilius est camelum per foramen acus transire,
quam divitem intrare in regnum Dei.

<span id="026">26</span> Qui magis admirabantur, dicentes ad semetipsos:
Et quis potest salvus fieri?

<span id="027">27</span> Et intuens illos Jesus, ait: Apud homines
impossibile est, sed non apud Deum: omnia enim possibilia sunt apud
Deum.  

<span id="028">28</span> Et cœpit ei Petrus dicere: Ecce nos dimisimus
omnia, et secuti sumus te.

<span id="029">29</span> Respondens Jesus, ait: Amen dico vobis: Nemo
est qui reliquerit domum, aut fratres, aut sorores, aut patrem, aut
matrem, aut filios, aut agros propter me et propter Evangelium,

<span id="030">30</span> qui non accipiat centies tantum, nunc in
tempore hoc: domos, et fratres, et sorores, et matres, et filios, et
agros, cum persecutionibus, et in sæculo futuro vitam æternam.

<span id="031">31</span> Multi autem erunt primi novissimi, et novissimi
primi.  

<span id="032">32</span> Erant autem in via ascendentes Jerosolymam: et
præcedebat illos Jesus, et stupebant: et sequentes timebant. Et assumens
iterum duodecim, cœpit illis dicere quæ essent ei eventura.

<span id="033">33</span> Quia ecce ascendimus Jerosolymam, et Filius
hominis tradetur principibus sacerdotum, et scribis, et senioribus, et
damnabunt eum morte, et tradent eum gentibus:

<span id="034">34</span> et illudent ei, et conspuent eum, et
flagellabunt eum, et interficient eum: et tertia die resurget.  

<span id="035">35</span> Et accedunt ad eum Jacobus et Joannes filii
Zebedæi, dicentes: Magister, volumus ut quodcumque petierimus, facias
nobis.

<span id="036">36</span> At ille dixit eis: Quid vultis ut faciam vobis?

<span id="037">37</span> Et dixerunt: Da nobis ut unus ad dexteram tuam,
et alius ad sinistram tuam sedeamus in gloria tua.

<span id="038">38</span> Jesus autem ait eis: Nescitis quid petatis:
potestis bibere calicem, quem ego bibo, aut baptismo, quo ego baptizor,
baptizari?

<span id="039">39</span> At illi dixerunt ei: Possumus. Jesus autem ait
eis: Calicem quidem, quem ego bibo, bibetis; et baptismo, quo ego
baptizor, baptizabimini:

<span id="040">40</span> sedere autem ad dexteram meam, vel ad
sinistram, non est meum dare vobis, sed quibus paratum est.

<span id="041">41</span> Et audientes decem, cœperunt indignari de
Jacobo et Joanne.

<span id="042">42</span> Jesus autem vocans eos, ait illis: Scitis quia
hi, qui videntur principari gentibus, dominantur eis: et principes eorum
potestatem habent ipsorum.

<span id="043">43</span> Non ita est autem in vobis, sed quicumque
voluerit fieri major, erit vester minister:

<span id="044">44</span> et quicumque voluerit in vobis primus esse,
erit omnium servus.

<span id="045">45</span> Nam et Filius hominis non venit ut
ministraretur ei, sed ut ministraret, et daret animam suam redemptionem
pro multis.  

<span id="046">46</span> Et veniunt Jericho: et proficiscente eo de
Jericho, et discipulis ejus, et plurima multitudine, filius Timæi
Bartimæus cæcus, sedebat juxta viam mendicans.

<span id="047">47</span> Qui cum audisset quia Jesus Nazarenus est,
cœpit clamare, et dicere: Jesu fili David, miserere mei.

<span id="048">48</span> Et comminabantur ei multi ut taceret. At ille
multo magis clamabat: Fili David, miserere mei.

<span id="049">49</span> Et stans Jesus præcepit illum vocari. Et vocant
cæcum, dicentes ei: Animæquior esto: surge, vocat te.

<span id="050">50</span> Qui projecto vestimento suo exiliens, venit ad
eum.

<span id="051">51</span> Et respondens Jesus dixit illi: Quid tibi vis
faciam? Cæcus autem dixit ei: Rabboni, ut videam.

<span id="052">52</span> Jesus autem ait illi: Vade, fides tua te salvum
fecit. Et confestim vidit, et sequebatur eum in via.

------------------------------------------------------------------------

[Next: Mark Chapter 11](mar011)
