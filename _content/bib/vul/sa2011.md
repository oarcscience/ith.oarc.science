[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa2011)  [KJV](../kjv/sa2011)  [Sep](../sep/sa2011) 
[Tan](../tan/sa2011)   
  
[2 Samuel Index](sa2)  
  [Previous](sa2010)  [Next](sa2012) 

------------------------------------------------------------------------

### Vulgate (Latin): 2 Samuel Chapter 11

<span id="001">1</span> Factum est autem, vertente anno, eo tempore quo
solent reges ad bella procedere, misit David Joab, et servos suos cum
eo, et universum Israël, et vastaverunt filios Ammon, et obsederunt
Rabba: David autem remansit in Jerusalem.

<span id="002">2</span> Dum hæc agerentur, accidit ut surgeret David de
strato suo post meridiem, et deambularet in solario domus regiæ:
viditque mulierem se lavantem ex adverso super solarium suum: erat autem
mulier pulchra valde.

<span id="003">3</span> Misit ergo rex, et requisivit quæ esset mulier.
Nuntiatumque est ei quod ipsa esset Bethsabee filia Eliam, uxor Uriæ
Hethæi.

<span id="004">4</span> Missis itaque David nuntiis, tulit eam: quæ cum
ingressa esset ad illum, dormivit cum ea: statimque sanctificata est ab
immunditia sua,

<span id="005">5</span> et reversa est domum suam concepto fœtu.
Mittensque nuntiavit David, et ait: Concepi.

<span id="006">6</span> Misit autem David ad Joab, dicens: Mitte ad me
Uriam Hethæum. Misitque Joab Uriam ad David.

<span id="007">7</span> Et venit Urias ad David. Quæsivitque David quam
recte ageret Joab et populus, et quomodo administraretur bellum.

<span id="008">8</span> Et dixit David ad Uriam: Vade in domum tuam, et
lava pedes tuos. Et egressus est Urias de domo regis, secutusque est eum
cibus regius.

<span id="009">9</span> Dormivit autem Urias ante portam domus regiæ cum
aliis servis domini sui, et non descendit ad domum suam.

<span id="010">10</span> Nuntiatumque est David a dicentibus: Non ivit
Urias in domum suam. Et ait David ad Uriam: Numquid non de via venisti?
quare non descendisti in domum tuam?

<span id="011">11</span> Et ait Urias ad David: Arca Dei et Israël et
Juda habitant in papilionibus, et dominus meus Joab et servi domini mei
super faciem terræ manent: et ego ingrediar domum meam, ut comedam et
bibam, et dormiam cum uxore mea? Per salutem tuam, et per salutem animæ
tuæ, non faciam rem hanc.

<span id="012">12</span> Ait ergo David ad Uriam: Mane hic etiam hodie,
et cras dimittam te. Mansit Urias in Jerusalem in die illa et altera:

<span id="013">13</span> et vocavit eum David ut comederet coram se et
biberet, et inebriavit eum: qui egressus vespere, dormivit in strato suo
cum servis domini sui, et in domum suam non descendit.  

<span id="014">14</span> Factum est ergo mane, et scripsit David
epistolam ad Joab: misitque per manum Uriæ,

<span id="015">15</span> scribens in epistola: Ponite Uriam ex adverso
belli, ubi fortissimum est prælium: et derelinquite eum, ut percussus
intereat.

<span id="016">16</span> Igitur cum Joab obsideret urbem, posuit Uriam
in loco ubi sciebat viros esse fortissimos.

<span id="017">17</span> Egressique viri de civitate, bellabant adversum
Joab, et ceciderunt de populo servorum David, et mortuus est etiam Urias
Hethæus.

<span id="018">18</span> Misit itaque Joab, et nuntiavit David omnia
verba prælii:

<span id="019">19</span> præcepitque nuntio, dicens: Cum compleveris
universos sermones belli ad regem,

<span id="020">20</span> si eum videris indignari, et dixerit: Quare
accessistis ad murum, ut præliaremini? an ignorabatis quod multa desuper
ex muro tela mittantur?

<span id="021">21</span> Quis percussit Abimelech filium Jerobaal? nonne
mulier misit super eum fragmen molæ de muro, et interfecit eum in
Thebes? quare juxta murum accessistis? dices: Etiam servus tuus Urias
Hethæus occubuit.

<span id="022">22</span> Abiit ergo nuntius, et venit, et narravit David
omnia quæ ei præceperat Joab.

<span id="023">23</span> Et dixit nuntius ad David: Prævaluerunt
adversum nos viri, et egressi sunt ad nos in agrum: nos autem facto
impetu persecuti eos sumus usque ad portam civitatis.

<span id="024">24</span> Et direxerunt jacula sagittarii ad servos tuos
ex muro desuper, mortuique sunt de servis regis: quin etiam servus tuus
Urias Hethæus mortuus est.

<span id="025">25</span> Et dixit David ad nuntium: Hæc dices Joab: Non
te frangat ista res: varius enim eventus est belli, nunc hunc, et nunc
illum consumit gladius: conforta bellatores tuos adversus urbem ut
destruas eam, et exhortare eos.

<span id="026">26</span> Audivit autem uxor Uriæ quod mortuus esset
Urias vir suus, et planxit eum.

<span id="027">27</span> Transacto autem luctu, misit David, et
introduxit eam in domum suam, et facta est ei uxor, peperitque ei
filium: et displicuit verbum hoc quod fecerat David, coram Domino.

------------------------------------------------------------------------

[Next: 2 Samuel Chapter 12](sa2012)
