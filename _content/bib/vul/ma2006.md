[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma2006)  [Apo](../apo/ma2006) 
[Sep](../sep/ma2006)   
  
[2 Macabees Index](ma2)  
  [Previous](ma2005)  [Next](ma2007) 

------------------------------------------------------------------------

### Vulgate (Latin): 2 Macabees Chapter 6

<span id="001">1</span> Sed non post multum temporis, misit rex senem
quemdam Antiochenum, qui compelleret Judæos ut se transferrent a patriis
et Dei legibus:

<span id="002">2</span> contaminare etiam quod in Jerosolymis erat
templum, et cognominare Jovis Olympii: et in Garizim, prout erant hi qui
locum inhabitabant, Jovis hospitalis.

<span id="003">3</span> Pessima autem et universis gravis erat malorum
incursio:

<span id="004">4</span> nam templum luxuria et comessationibus gentium
erat plenum, et scortantium cum meretricibus: sacratisque ædibus
mulieres se ultro ingerebant, intro ferentes ea quæ non licebat.

<span id="005">5</span> Altare etiam plenum erat illicitis, quæ legibus
prohibebantur.

<span id="006">6</span> Neque autem sabbata custodiebantur, neque dies
solemnes patrii servabantur, nec simpliciter Judæum se esse quisquam
confitebatur.

<span id="007">7</span> Ducebantur autem cum amara necessitate in die
natalis regis ad sacrificia: et cum Liberi sacra celebrarentur,
cogebantur hedera coronati Libero circuire.

<span id="008">8</span> Decretum autem exiit in proximas gentilium
civitates, suggerentibus Ptolemæis, ut pari modo et ipsi adversus Judæos
agerent, ut sacrificarent:

<span id="009">9</span> eos autem qui nollent transire ad instituta
gentium, interficerent: erat ergo videre miseriam.

<span id="010">10</span> Duæ enim mulieres delatæ sunt natos suos
circumcidisse: quas, infantibus ad ubera suspensis, cum publice per
civitatem circumduxissent, per muros præcipitaverunt.

<span id="011">11</span> Alii vero, ad proximas coëuntes speluncas, et
latenter sabbati diem celebrantes, cum indicati essent Philippo, flammis
succensi sunt, eo quod verebantur propter religionem et observantiam
manu sibimet auxilium ferre.

<span id="012">12</span> Obsecro autem eos qui hunc librum lecturi sunt,
ne abhorrescant propter adversos casus: sed reputent ea quæ acciderunt,
non ad interitum, sed ad correptionem esse generis nostri.

<span id="013">13</span> Etenim multo tempore non sinere peccatoribus ex
sententia agere, sed statim ultiones adhibere, magni beneficii est
indicium.

<span id="014">14</span> Non enim, sicut in aliis nationibus, Dominus
patienter exspectat, ut eas cum judicii dies advenerit, in plenitudine
peccatorum puniat:

<span id="015">15</span> ita et in nobis statuit ut, peccatis nostris in
finem devolutis, ita demum in nos vindicet.

<span id="016">16</span> Propter quod numquam quidem a nobis
misericordiam suam amovet: corripiens vero in adversis, populum suum non
dereliquit.

<span id="017">17</span> Sed hæc nobis ad commonitionem legentium dicta
sint paucis. Jam enim veniendum est ad narrationem.  

<span id="018">18</span> Igitur Eleazarus, unus de primoribus scribarum,
vir ætate provectus, et vultu decorus, aperto ore hians compellebatur
carnem porcinam manducare.

<span id="019">19</span> At ille gloriosissimam mortem magis quam
odibilem vitam complectens, voluntarie præibat ad supplicium.

<span id="020">20</span> Intuens autem quemadmodum oporteret accedere,
patienter sustinens, destinavit non admittere illicita propter vitæ
amorem.

<span id="021">21</span> Hi autem qui astabant, iniqua miseratione
commoti propter antiquam viri amicitiam, tollentes eum secreto rogabant
afferri carnes quibus vesci ei licebat, ut simularetur manducasse sicut
rex imperaverat de sacrificii carnibus,

<span id="022">22</span> ut hoc facto, a morte liberaretur: et propter
veterem viri amicitiam, hanc in eo faciebant humanitatem.

<span id="023">23</span> At ille cogitare cœpit ætatis ac senectutis suæ
eminentiam dignam, et ingenitæ nobilitatis canitiem, atque a puero
optimæ conversationis actus: et secundum sanctæ et a Deo conditæ legis
constituta, respondit cito, dicens præmitti se velle in infernum.

<span id="024">24</span> Non enim ætati nostræ dignum est, inquit,
fingere: ut multi adolescentium, arbitrantes Eleazarum nonaginta annorum
transisse ad vitam alienigenarum,

<span id="025">25</span> et ipsi propter meam simulationem, et propter
modicum corruptibilis vitæ tempus decipiantur, et per hoc maculam atque
execrationem meæ senectuti conquiram.

<span id="026">26</span> Nam etsi in præsenti tempore suppliciis hominum
eripiar, sed manum Omnipotentis nec vivus, nec defunctus, effugiam.

<span id="027">27</span> Quam ob rem fortiter vita excedendo, senectute
quidem dignus apparebo:

<span id="028">28</span> adolescentibus autem exemplum forte relinquam,
si prompto animo ac fortiter pro gravissimis ac sanctissimis legibus
honesta morte perfungar. His dictis, confestim ad supplicium trahebatur.

<span id="029">29</span> Hi autem qui eum ducebant, et paulo ante
fuerant mitiores, in iram conversi sunt propter sermones ab eo dictos,
quos illi per arrogantiam prolatos arbitrabantur.

<span id="030">30</span> Sed cum plagis perimeretur, ingemuit, et dixit:
Domine, qui habes sanctam scientiam, manifeste tu scis quia cum a morte
possem liberari, duros corporis sustineo dolores: secundum animam vero
propter timorem tuum libenter hæc patior.

<span id="031">31</span> Et iste quidem hoc modo vita decessit, non
solum juvenibus, sed et universæ genti memoriam mortis suæ ad exemplum
virtutis et fortitudinis derelinquens.

------------------------------------------------------------------------

[Next: 2 Macabees Chapter 7](ma2007)
