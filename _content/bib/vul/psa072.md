[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa072)  [KJV](../kjv/psa072)  [Sep](../sep/psa072) 
[Tan](../tan/psa072)   
  
[Psalms Index](psa)  
  [Previous](psa071)  [Next](psa073) 

------------------------------------------------------------------------

### Vulgate (Latin): Psalms Chapter 72

<span id="001">1</span> Psalmus Asaph. \[Quam bonus Israël Deus,  
his qui recto sunt corde!  

<span id="002">2</span> Mei autem pene moti sunt pedes,  
pene effusi sunt gressus mei:  

<span id="003">3</span> quia zelavi super iniquos,  
pacem peccatorum videns.  

<span id="004">4</span> Quia non est respectus morti eorum,  
et firmamentum in plaga eorum.  

<span id="005">5</span> In labore hominum non sunt,  
et cum hominibus non flagellabuntur.  

<span id="006">6</span> Ideo tenuit eos superbia;  
operti sunt iniquitate et impietate sua.  

<span id="007">7</span> Prodiit quasi ex adipe iniquitas eorum;  
transierunt in affectum cordis.  

<span id="008">8</span> Cogitaverunt et locuti sunt nequitiam;  
iniquitatem in excelso locuti sunt.  

<span id="009">9</span> Posuerunt in cælum os suum,  
et lingua eorum transivit in terra.  

<span id="010">10</span> Ideo convertetur populus meus hic,  
et dies pleni invenientur in eis.  

<span id="011">11</span> Et dixerunt: Quomodo scit Deus,  
et si est scientia in excelso?  

<span id="012">12</span> Ecce ipsi peccatores, et abundantes in sæculo  
obtinuerunt divitias.  

<span id="013">13</span> Et dixi: Ergo sine causa justificavi cor
meum,  
et lavi inter innocentes manus meas,  

<span id="014">14</span> et fui flagellatus tota die,  
et castigatio mea in matutinis.  

<span id="015">15</span> Si dicebam: Narrabo sic;  
ecce nationem filiorum tuorum reprobavi.  

<span id="016">16</span> Existimabam ut cognoscerem hoc;  
labor est ante me:  

<span id="017">17</span> donec intrem in sanctuarium Dei,  
et intelligam in novissimis eorum.  

<span id="018">18</span> Verumtamen propter dolos posuisti eis;  
dejecisti eos dum allevarentur.  

<span id="019">19</span> Quomodo facti sunt in desolationem?  
subito defecerunt: perierunt propter iniquitatem suam.  

<span id="020">20</span> Velut somnium surgentium, Domine,  
in civitate tua imaginem ipsorum ad nihilum rediges.  

<span id="021">21</span> Quia inflammatum est cor meum,  
et renes mei commutati sunt;  

<span id="022">22</span> et ego ad nihilum redactus sum, et nescivi:  

<span id="023">23</span> ut jumentum factus sum apud te,  
et ego semper tecum.  

<span id="024">24</span> Tenuisti manum dexteram meam,  
et in voluntate tua deduxisti me,  
et cum gloria suscepisti me.  

<span id="025">25</span> Quid enim mihi est in cælo?  
et a te quid volui super terram?  

<span id="026">26</span> Defecit caro mea et cor meum;  
Deus cordis mei, et pars mea, Deus in æternum.  

<span id="027">27</span> Quia ecce qui elongant se a te peribunt;  
perdidisti omnes qui fornicantur abs te.  

<span id="028">28</span> Mihi autem adhærere Deo bonum est;  
ponere in Domino Deo spem meam:  
ut annuntiem omnes prædicationes tuas  
in portis filiæ Sion.\]

------------------------------------------------------------------------

[Next: Psalms Chapter 73](psa073)
