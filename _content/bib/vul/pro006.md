[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pro006)  [KJV](../kjv/pro006)  [Sep](../sep/pro006) 
[Tan](../tan/pro006)   
  
[Proverbs Index](pro)  
  [Previous](pro005)  [Next](pro007) 

------------------------------------------------------------------------

### Vulgate (Latin): Proverbs Chapter 6

<span id="001">1</span> \[Fili mi, si spoponderis pro amico tuo,  
defixisti apud extraneum manum tuam:  

<span id="002">2</span> illaqueatus es verbis oris tui,  
et captus propriis sermonibus.  

<span id="003">3</span> Fac ergo quod dico, fili mi, et temetipsum
libera,  
quia incidisti in manum proximi tui.  
Discurre, festina, suscita amicum tuum.  

<span id="004">4</span> Ne dederis somnum oculis tuis,  
nec dormitent palpebræ tuæ.  

<span id="005">5</span> Eruere quasi damula de manu,  
et quasi avis de manu aucupis.\]  

<span id="006">6</span> \[Vade ad formicam, o piger,  
et considera vias ejus, et disce sapientiam.  

<span id="007">7</span> Quæ cum non habeat ducem,  
nec præceptorem, nec principem,  

<span id="008">8</span> parat in æstate cibum sibi,  
et congregat in messe quod comedat.  

<span id="009">9</span> Usquequo, piger, dormies?  
quando consurges e somno tuo?  

<span id="010">10</span> Paululum dormies, paululum dormitabis,  
paululum conseres manus ut dormias;  

<span id="011">11</span> et veniet tibi quasi viator egestas,  
et pauperies quasi vir armatus.  
Si vero impiger fueris, veniet ut fons messis tua,  
et egestas longe fugiet a te.\]  

<span id="012">12</span> \[Homo apostata, vir inutilis, graditur ore
perverso;  

<span id="013">13</span> annuit oculis, terit pede, digito loquitur,  

<span id="014">14</span> pravo corde machinatur malum,  
et omni tempore jurgia seminat.  

<span id="015">15</span> Huic extemplo veniet perditio sua,  
et subito conteretur, nec habebit ultra medicinam.\]  

<span id="016">16</span> \[Sex sunt quæ odit Dominus,  
et septimum detestatur anima ejus:  

<span id="017">17</span> oculos sublimes, linguam mendacem,  
manus effundentes innoxium sanguinem,  

<span id="018">18</span> cor machinans cogitationes pessimas,  
pedes veloces ad currendum in malum,  

<span id="019">19</span> proferentem mendacia testem fallacem,  
et eum qui seminat inter fratres discordias.\]  

<span id="020">20</span> \[Conserva, fili mi, præcepta patris tui,  
et ne dimittas legem matris tuæ.  

<span id="021">21</span> Liga ea in corde tuo jugiter,  
et circumda gutturi tuo.  

<span id="022">22</span> Cum ambulaveris, gradiantur tecum;  
cum dormieris, custodiant te:  
et evigilans loquere cum eis.  

<span id="023">23</span> Quia mandatum lucerna est, et lex lux,  
et via vitæ increpatio disciplinæ:  

<span id="024">24</span> ut custodiant te a muliere mala,  
et a blanda lingua extraneæ.  

<span id="025">25</span> Non concupiscat pulchritudinem ejus cor tuum,  
nec capiaris nutibus illius:  

<span id="026">26</span> pretium enim scorti vix est unius panis,  
mulier autem viri pretiosam animam capit.  

<span id="027">27</span> Numquid potest homo abscondere ignem in sinu
suo,  
ut vestimenta illius non ardeant?  

<span id="028">28</span> aut ambulare super prunas,  
ut non comburantur plantæ ejus?  

<span id="029">29</span> sic qui ingreditur ad mulierem proximi sui,  
non erit mundus cum tetigerit eam.  

<span id="030">30</span> Non grandis est culpa cum quis furatus
fuerit:  
furatur enim ut esurientem impleat animam;  

<span id="031">31</span> deprehensus quoque reddet septuplum,  
et omnem substantiam domus suæ tradet.  

<span id="032">32</span> Qui autem adulter est,  
propter cordis inopiam perdet animam suam;  

<span id="033">33</span> turpitudinem et ignominiam congregat sibi,  
et opprobrium illius non delebitur:  

<span id="034">34</span> quia zelus et furor viri  
non parcet in die vindictæ,  

<span id="035">35</span> nec acquiescet cujusquam precibus,  
nec suscipiet pro redemptione dona plurima.\]

------------------------------------------------------------------------

[Next: Proverbs Chapter 7](pro007)
