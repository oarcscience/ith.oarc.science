[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jos001)  [KJV](../kjv/jos001) 
[Sep:JsB](../sep/jsb001)  [Tan](../tan/jos001)   
  
[Joshua Index](jos)  
  [Previous](deu034)  [Next](jos002) 

------------------------------------------------------------------------

### Vulgate (Latin): Joshua Chapter 1

<span id="001">1</span> Et factum est post mortem Moysi servi Domini, ut
loqueretur Dominus ad Josue filium Nun, ministrum Moysi, et diceret ei:

<span id="002">2</span> Moyses servus meus mortuus est: surge, et transi
Jordanem istum tu, et omnis populus tecum, in terram quam ego dabo
filiis Israël.

<span id="003">3</span> Omnem locum, quem calcaverit vestigium pedis
vestri, vobis tradam, sicut locutus sum Moysi.

<span id="004">4</span> A deserto et Libano usque ad fluvium magnum
Euphraten, omnis terra Hethæorum usque ad mare magnum contra solis
occasum erit terminus vester.

<span id="005">5</span> Nullus poterit vobis resistere cunctis diebus
vitæ tuæ: sicut fui cum Moyse, ita ero tecum: non dimittam, nec
derelinquam te.

<span id="006">6</span> Confortare, et esto robustus: tu enim sorte
divides populo huic terram, pro qua juravi patribus suis, ut traderem
eam illis.

<span id="007">7</span> Confortare igitur, et esto robustus valde, ut
custodias, et facias omnem legem, quam præcepit tibi Moyses servus meus:
ne declines ab ea ad dexteram vel ad sinistram, ut intelligas cuncta quæ
agis.

<span id="008">8</span> Non recedat volumen legis hujus ab ore tuo: sed
meditaberis in eo diebus ac noctibus, ut custodias et facias omnia quæ
scripta sunt in eo: tunc diriges viam tuam, et intelliges eam.

<span id="009">9</span> Ecce præcipio tibi: confortare, et esto
robustus. Noli metuere, et noli timere: quoniam tecum est Dominus Deus
tuus in omnibus ad quæcumque perrexeris.  

<span id="010">10</span> Præcepitque Josue principibus populi, dicens:
Transite per medium castrorum, et imperate populo, ac dicite:

<span id="011">11</span> Præparate vobis cibaria: quoniam post diem
tertium transibitis Jordanem, et intrabitis ad possidendam terram quam
Dominus Deus vester daturus est vobis.

<span id="012">12</span> Rubenitis quoque et Gaditis, et dimidiæ tribui
Manasse, ait:

<span id="013">13</span> Mementote sermonis, quem præcepit vobis Moyses
famulus Domini, dicens: Dominus Deus vester dedit vobis requiem, et
omnem terram.

<span id="014">14</span> Uxores vestræ, et filii, ac jumenta manebunt in
terra, quam tradidit vobis Moyses trans Jordanem: vos autem transite
armati ante fratres vestros, omnes fortes manu, et pugnate pro eis,

<span id="015">15</span> donec det Dominus requiem fratribus vestris
sicut et vobis dedit, et possideant ipsi quoque terram quam Dominus Deus
vester daturus est eis: et sic revertimini in terram possessionis
vestræ, et habitabitis in ea, quam vobis dedit Moyses famulus Domini
trans Jordanem contra solis ortum.  

<span id="016">16</span> Responderuntque ad Josue, atque dixerunt: Omnia
quæ præcepisti nobis, faciemus: et quocumque miseris, ibimus.

<span id="017">17</span> Sicut obedivimus in cunctis Moysi, ita
obediemus et tibi: tantum sit Dominus Deus tuus tecum, sicut fuit cum
Moyse.

<span id="018">18</span> Qui contradixerit ori tuo, et non obedierit
cunctis sermonibus, quos præceperis ei, moriatur. Tu tantum confortare,
et viriliter age.

------------------------------------------------------------------------

[Next: Joshua Chapter 2](jos002)
