<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Proverbs: Proverbs Chapter 23</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/pro023.htm">Polyglot</A>&nbsp;
<A HREF="../kjv/pro023.htm">KJV</A>&nbsp;
<A HREF="../sep/pro023.htm">Sep</A>&nbsp;
<A HREF="../tan/pro023.htm">Tan</A>&nbsp;

<BR>
<BR><A HREF="pro.htm">Proverbs Index</A><BR>
&nbsp;
<A HREF="pro022.htm">Previous</A>&nbsp;
<A HREF="pro024.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Proverbs Chapter 23</H3><P><a name="001">1</A>&nbsp;[Quando sederis ut comedas cum principe,<BR> diligenter attende qu&#230; apposita sunt ante faciem tuam.<BR></P>
<P><a name="002">2</A>&nbsp;Et statue cultrum in gutture tuo:<BR> si tamen habes in potestate animam tuam.<BR></P>
<P><a name="003">3</A>&nbsp;Ne desideres de cibis ejus,<BR> in quo est panis mendacii.<BR></P>
<P><a name="004">4</A>&nbsp;Noli laborare ut diteris,<BR> sed prudenti&#230; tu&#230; pone modum.<BR></P>
<P><a name="005">5</A>&nbsp;Ne erigas oculos tuos ad opes quas non potes habere,<BR> quia facient sibi pennas quasi aquil&#230;, et volabunt in c&#230;lum.<BR></P>
<P><a name="006">6</A>&nbsp;Ne comedas cum homine invido,<BR> et ne desideres cibos ejus:<BR></P>
<P><a name="007">7</A>&nbsp;quoniam in similitudinem arioli et conjectoris<BR> &#230;stimat quod ignorat.<BR> Comede et bibe, dicet tibi;<BR> et mens ejus non est tecum.<BR></P>
<P><a name="008">8</A>&nbsp;Cibos quos comederas evomes,<BR> et perdes pulchros sermones tuos.<BR></P>
<P><a name="009">9</A>&nbsp;In auribus insipientium ne loquaris,<BR> qui despicient doctrinam eloquii tui.<BR></P>
<P><a name="010">10</A>&nbsp;Ne attingas parvulorum terminos,<BR> et agrum pupillorum ne intro&#235;as:<BR></P>
<P><a name="011">11</A>&nbsp;propinquus enim illorum fortis est,<BR> et ipse judicabit contra te causam illorum.]<BR>
</P>
<P><a name="012">12</A>&nbsp;[Ingrediatur ad doctrinam cor tuum,<BR> et aures tu&#230; ad verba scienti&#230;.<BR></P>
<P><a name="013">13</A>&nbsp;Noli subtrahere a puero disciplinam:<BR> si enim percusseris eum virga, non morietur.<BR></P>
<P><a name="014">14</A>&nbsp;Tu virga percuties eum,<BR> et animam ejus de inferno liberabis.<BR></P>
<P><a name="015">15</A>&nbsp;Fili mi, si sapiens fuerit animus tuus,<BR> gaudebit tecum cor meum:<BR></P>
<P><a name="016">16</A>&nbsp;et exsultabunt renes mei,<BR> cum locuta fuerint rectum labia tua.<BR></P>
<P><a name="017">17</A>&nbsp;Non &#230;muletur cor tuum peccatores,<BR> sed in timore Domini esto tota die:<BR></P>
<P><a name="018">18</A>&nbsp;quia habebis spem in novissimo,<BR> et pr&#230;stolatio tua non auferetur.<BR></P>
<P><a name="019">19</A>&nbsp;Audi, fili mi, et esto sapiens,<BR> et dirige in via animum tuum.<BR></P>
<P><a name="020">20</A>&nbsp;Noli esse in conviviis potatorum,<BR> nec in comessationibus eorum qui carnes ad vescendum conferunt:<BR></P>
<P><a name="021">21</A>&nbsp;quia vacantes potibus et dantes symbola consumentur,<BR> et vestietur pannis dormitatio.<BR></P>
<P><a name="022">22</A>&nbsp;Audi patrem tuum, qui genuit te,<BR> et ne contemnas cum senuerit mater tua.<BR></P>
<P><a name="023">23</A>&nbsp;Veritatem eme, et noli vendere sapientiam,<BR> et doctrinam, et intelligentiam.<BR></P>
<P><a name="024">24</A>&nbsp;Exsultat gaudio pater justi;<BR> qui sapientem genuit, l&#230;tabitur in eo.<BR></P>
<P><a name="025">25</A>&nbsp;Gaudeat pater tuus et mater tua,<BR> et exsultet qu&#230; genuit te.<BR></P>
<P><a name="026">26</A>&nbsp;Pr&#230;be, fili mi, cor tuum mihi,<BR> et oculi tui vias meas custodiant.<BR></P>
<P><a name="027">27</A>&nbsp;Fovea enim profunda est meretrix,<BR> et puteus angustus aliena.<BR></P>
<P><a name="028">28</A>&nbsp;Insidiatur in via quasi latro,<BR> et quos incautos viderit, interficiet.]<BR>
</P>
<P><a name="029">29</A>&nbsp;[Cui v&#230;? cujus patri v&#230;?<BR> cui rix&#230;? cui fove&#230;?<BR> cui sine causa vulnera? cui suffusio oculorum?<BR></P>
<P><a name="030">30</A>&nbsp;nonne his qui commorantur in vino,<BR> et student calicibus epotandis?<BR></P>
<P><a name="031">31</A>&nbsp;Ne intuearis vinum quando flavescit,<BR> cum splenduerit in vitro color ejus:<BR> ingreditur blande,<BR></P>
<P><a name="032">32</A>&nbsp;sed in novissimo mordebit ut coluber,<BR> et sicut regulus venena diffundet.<BR></P>
<P><a name="033">33</A>&nbsp;Oculi tui videbunt extraneas,<BR> et cor tuum loquetur perversa.<BR></P>
<P><a name="034">34</A>&nbsp;Et eris sicut dormiens in medio mari,<BR> et quasi sopitus gubernator, amisso clavo.<BR></P>
<P><a name="035">35</A>&nbsp;Et dices: Verberaverunt me, sed non dolui;<BR> traxerunt me, et ego non sensi.<BR> Quando evigilabo, et rursus vina reperiam?]</P>
<P><HR>
<CENTER>
<A HREF="pro024.htm">Next: Proverbs Chapter 24</A></CENTER>
</BODY>
</HTML>
