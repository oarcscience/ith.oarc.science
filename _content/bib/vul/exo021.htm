<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Exodus: Exodus Chapter 21</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/exo021.htm">Polyglot</A>&nbsp;
<A HREF="../kjv/exo021.htm">KJV</A>&nbsp;
<A HREF="../sep/exo021.htm">Sep</A>&nbsp;
<A HREF="../tan/exo021.htm">Tan</A>&nbsp;

<BR>
<BR><A HREF="exo.htm">Exodus Index</A><BR>
&nbsp;
<A HREF="exo020.htm">Previous</A>&nbsp;
<A HREF="exo022.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Exodus Chapter 21</H3><P><a name="001">1</A>&nbsp;H&#230;c sunt judicia qu&#230; propones eis.</P>
<P><a name="002">2</A>&nbsp;Si emeris servum hebr&#230;um, sex annis serviet tibi: in septimo egredietur liber gratis.</P>
<P><a name="003">3</A>&nbsp;Cum quali veste intraverit, cum tali exeat: si habens uxorem, et uxor egredietur simul.</P>
<P><a name="004">4</A>&nbsp;Sin autem dominus dederit illi uxorem, et pepererit filios et filias: mulier et liberi ejus erunt domini sui, ipse vero exibit cum vestitu suo.</P>
<P><a name="005">5</A>&nbsp;Quod si dixerit servus: Diligo dominum meum et uxorem ac liberos; non egrediar liber:</P>
<P><a name="006">6</A>&nbsp;offeret eum dominus diis, et applicabitur ad ostium et postes, perforabitque aurem ejus subula: et erit ei servus in s&#230;culum.</P>
<P><a name="007">7</A>&nbsp;Si quis vendiderit filiam suam in famulam, non egredietur sicut ancill&#230; exire consueverunt.</P>
<P><a name="008">8</A>&nbsp;Si displicuerit oculis domini sui cui tradita fuerat, dimittet eam: populo autem alieno vendendi non habebit potestatem, si spreverit eam.</P>
<P><a name="009">9</A>&nbsp;Sin autem filio suo desponderit eam, juxta morem filiarum faciet illi.</P>
<P><a name="010">10</A>&nbsp;Quod si alteram ei acceperit, providebit puell&#230; nuptias, et vestimenta, et pretium pudiciti&#230; non negabit.</P>
<P><a name="011">11</A>&nbsp;Si tria ista non fecerit, egredietur gratis absque pecunia.<BR>
</P>
<P><a name="012">12</A>&nbsp;Qui percusserit hominem volens occidere, morte moriatur.</P>
<P><a name="013">13</A>&nbsp;Qui autem non est insidiatus, sed Deus illum tradidit in manus ejus, constituam tibi locum in quem fugere debeat.</P>
<P><a name="014">14</A>&nbsp;Si quis per industriam occiderit proximum suum, et per insidias: ab altari meo evelles eum, ut moriatur.</P>
<P><a name="015">15</A>&nbsp;Qui percusserit patrem suum aut matrem, morte moriatur.</P>
<P><a name="016">16</A>&nbsp;Qui furatus fuerit hominem, et vendiderit eum, convictus nox&#230;, morte moriatur.</P>
<P><a name="017">17</A>&nbsp;Qui maledixerit patri suo, vel matri, morte moriatur.<BR>
</P>
<P><a name="018">18</A>&nbsp;Si rixati fuerint viri, et percusserit alter proximum suum lapide vel pugno, et ille mortuus non fuerit, sed jacuerit in lectulo:</P>
<P><a name="019">19</A>&nbsp;si surrexerit, et ambulaverit foris super baculum suum, innocens erit qui percusserit, ita tamen ut operas ejus et impensas in medicos restituat.</P>
<P><a name="020">20</A>&nbsp;Qui percusserit servum suum, vel ancillam virga, et mortui fuerint in manibus ejus, criminis reus erit.</P>
<P><a name="021">21</A>&nbsp;Sin autem uno die vel duobus supervixerit, non subjacebit p&#156;n&#230;, quia pecunia illius est.</P>
<P><a name="022">22</A>&nbsp;Si rixati fuerint viri, et percusserit quis mulierem pr&#230;gnantem, et abortivum quidem fecerit, sed ipsa vixerit: subjacebit damno quantum maritus mulieris expetierit, et arbitri judicaverint.</P>
<P><a name="023">23</A>&nbsp;Sin autem mors ejus fuerit subsecuta, reddet animam pro anima,</P>
<P><a name="024">24</A>&nbsp;oculum pro oculo, dentem pro dente, manum pro manu, pedem pro pede,</P>
<P><a name="025">25</A>&nbsp;adustionem pro adustione, vulnus pro vulnere, livorem pro livore.</P>
<P><a name="026">26</A>&nbsp;Si percusserit quispiam oculum servi sui aut ancill&#230;, et luscos eos fecerit, dimittet eos liberos pro oculo quem eruit.</P>
<P><a name="027">27</A>&nbsp;Dentem quoque si excusserit servo vel ancill&#230; su&#230;, similiter dimittet eos liberos.<BR>
</P>
<P><a name="028">28</A>&nbsp;Si bos cornu percusserit virum aut mulierem, et mortui fuerint, lapidibus obruetur: et non comedentur carnes ejus, dominus quoque bovis innocens erit.</P>
<P><a name="029">29</A>&nbsp;Quod si bos cornupeta fuerit ab heri et nudiustertius, et contestati sunt dominum ejus, nec recluserit eum, occideritque virum aut mulierem: et bos lapidibus obruetur, et dominum ejus occident.</P>
<P><a name="030">30</A>&nbsp;Quod si pretium fuerit ei impositum, dabit pro anima sua quidquid fuerit postulatus.</P>
<P><a name="031">31</A>&nbsp;Filium quoque et filiam si cornu percusserit, simili sententi&#230; subjacebit.</P>
<P><a name="032">32</A>&nbsp;Si servum ancillamque invaserit, triginta siclos argenti domino dabit, bos vero lapidibus opprimetur.</P>
<P><a name="033">33</A>&nbsp;Si quis aperuerit cisternam, et foderit, et non operuerit eam, cecideritque bos aut asinus in eam,</P>
<P><a name="034">34</A>&nbsp;reddet dominus cistern&#230; pretium jumentorum: quod autem mortuum est, ipsius erit.</P>
<P><a name="035">35</A>&nbsp;Si bos alienus bovem alterius vulneraverit, et ille mortuus fuerit: vendent bovem vivum, et divident pretium, cadaver autem mortui inter se dispertient.</P>
<P><a name="036">36</A>&nbsp;Sin autem sciebat quod bos cornupeta esset ab heri et nudiustertius, et non custodivit eum dominus suus: reddet bovem pro bove, et cadaver integrum accipiet.</P>
<P><HR>
<CENTER>
<A HREF="exo022.htm">Next: Exodus Chapter 22</A></CENTER>
</BODY>
</HTML>
