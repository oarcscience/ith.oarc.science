<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Isaiah: Isaiah Chapter 65</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/isa065.htm">Polyglot</A>&nbsp;
<A HREF="../kjv/isa065.htm">KJV</A>&nbsp;
<A HREF="../sep/isa065.htm">Sep</A>&nbsp;
<A HREF="../tan/isa065.htm">Tan</A>&nbsp;

<BR>
<BR><A HREF="isa.htm">Isaiah Index</A><BR>
&nbsp;
<A HREF="isa064.htm">Previous</A>&nbsp;
<A HREF="isa066.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Isaiah Chapter 65</H3><P><a name="001">1</A>&nbsp;[Qu&#230;sierunt me qui ante non interrogabant;<BR> invenerunt qui non qu&#230;sierunt me.<BR> Dixi: Ecce ego, ecce ego,<BR> ad gentem qu&#230; non invocabat nomen meum.<BR></P>
<P><a name="002">2</A>&nbsp;Expandi manus meas tota die<BR> ad populum incredulum,<BR> qui graditur in via non bona<BR> post cogitationes suas.<BR></P>
<P><a name="003">3</A>&nbsp;Populus qui ad iracundiam provocat me<BR> ante faciem meam semper;<BR> qui immolant in hortis,<BR> et sacrificant super lateres;<BR></P>
<P><a name="004">4</A>&nbsp;qui habitant in sepulchris,<BR> et in delubris idolorum dormiunt;<BR> qui comedunt carnem suillam,<BR> et jus profanum in vasis eorum;<BR></P>
<P><a name="005">5</A>&nbsp;qui dicunt: Recede a me,<BR> non appropinques mihi, quia immundus es.<BR> Isti fumus erunt in furore meo,<BR> ignis ardens tota die.<BR></P>
<P><a name="006">6</A>&nbsp;Ecce scriptum est coram me:<BR> Non tacebo, sed reddam,<BR> et retribuam in sinum eorum.<BR></P>
<P><a name="007">7</A>&nbsp;Iniquitates vestras, et iniquitates patrum vestrorum simul,<BR> dicit Dominus;<BR> qui sacrificaverunt super montes,<BR> et super colles exprobraverunt mihi;<BR> et remetiar opus eorum primum<BR> in sinu eorum.<BR></P>
<P><a name="008">8</A>&nbsp;H&#230;c dicit Dominus:<BR> Quomodo si inveniatur granum in botro,<BR> et dicatur: Ne dissipes illud,<BR> quoniam benedictio est:<BR> sic faciam propter servos meos,<BR> ut non disperdam totum.<BR></P>
<P><a name="009">9</A>&nbsp;Et educam de Jacob semen,<BR> et de Juda possidentem montes meos;<BR> et h&#230;reditabunt eam electi mei,<BR> et servi mei habitabunt ibi.<BR></P>
<P><a name="010">10</A>&nbsp;Et erunt campestria in caulas gregum,<BR> et vallis Achor in cubile armentorum,<BR> populo meo qui requisierunt me.<BR></P>
<P><a name="011">11</A>&nbsp;Et vos qui dereliquistis Dominum,<BR> qui obliti estis montem sanctum meum,<BR> qui ponitis fortun&#230; mensam,<BR> et libatis super eam:<BR></P>
<P><a name="012">12</A>&nbsp;numerabo vos in gladio,<BR> et omnes in c&#230;de corruetis:<BR> pro eo quod vocavi, et non respondistis;<BR> locutus sum, et non audistis;<BR> et faciebatis malum in oculis meis,<BR> et qu&#230; nolui elegistis.<BR></P>
<P><a name="013">13</A>&nbsp;Propter hoc h&#230;c dicit Dominus Deus:<BR> Ecce servi mei comedent,<BR> et vos esurietis;<BR> ecce servi mei bibent,<BR> et vos sitietis;<BR></P>
<P><a name="014">14</A>&nbsp;ecce servi mei l&#230;tabuntur,<BR> et vos confundemini;<BR> ecce servi mei laudabunt pr&#230; exsultatione cordis,<BR> et vos clamabitis pr&#230; dolore cordis,<BR> et pr&#230; contritione spiritus ululabitis,<BR></P>
<P><a name="015">15</A>&nbsp;et dimittetis nomen vestrum in juramentum electis meis;<BR> et interficiet te Dominus Deus,<BR> et servos suos vocabit nomine alio:<BR></P>
<P><a name="016">16</A>&nbsp;in quo qui benedictus est super terram<BR> benedicetur in Deo, amen,<BR> et qui jurat in terra<BR> jurabit in Deo, amen:<BR> quia oblivioni tradit&#230; sunt angusti&#230; priores,<BR> et quia abscondit&#230; sunt ab oculis meis.<BR></P>
<P><a name="017">17</A>&nbsp;Ecce enim ego creo c&#230;los novos,<BR> et terram novam;<BR> et non erunt in memoria priora,<BR> et non ascendent super cor.<BR></P>
<P><a name="018">18</A>&nbsp;Sed gaudebitis et exsultabitis usque in sempiternum<BR> in his qu&#230; ego creo:<BR> quia ecce ego creo Jerusalem exsultationem,<BR> et populum ejus gaudium.<BR></P>
<P><a name="019">19</A>&nbsp;Et exsultabo in Jerusalem,<BR> et gaudebo in populo meo,<BR> et non audietur in eo ultra<BR> vox fletus et vox clamoris.<BR></P>
<P><a name="020">20</A>&nbsp;Non erit ibi amplius infans dierum,<BR> et senex qui non impleat dies suos,<BR> quoniam puer centum annorum morietur,<BR> et peccator centum annorum maledictus erit.<BR></P>
<P><a name="021">21</A>&nbsp;Et &#230;dificabunt domos, et habitabunt;<BR> et plantabunt vineas, et comedent fructus earum.<BR></P>
<P><a name="022">22</A>&nbsp;Non &#230;dificabunt, et alius habitabit;<BR> non plantabunt, et alius comedet:<BR> secundum enim dies ligni erunt dies populi mei,<BR> et opera manuum eorum inveterabunt.<BR></P>
<P><a name="023">23</A>&nbsp;Electi mei non laborabunt frustra,<BR> neque generabunt in conturbatione,<BR> quia semen benedictorum Domini est,<BR> et nepotes eorum cum eis.<BR></P>
<P><a name="024">24</A>&nbsp;Eritque antequam clament, ego exaudiam;<BR> adhuc illis loquentibus, ego audiam.<BR></P>
<P><a name="025">25</A>&nbsp;Lupus et agnus pascentur simul,<BR> leo et bos comedent paleas,<BR> et serpenti pulvis panis ejus.<BR> Non nocebunt, neque occident<BR> in omni monte sancto meo, dicit Dominus.]</P>
<P><HR>
<CENTER>
<A HREF="isa066.htm">Next: Isaiah Chapter 66</A></CENTER>
</BODY>
</HTML>
