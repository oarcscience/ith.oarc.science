[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/joh012)  [GNT](../gnt/joh012) 
[KJV](../kjv/joh012)   
  
[John Index](joh)  
  [Previous](joh011)  [Next](joh013) 

------------------------------------------------------------------------

### Vulgate (Latin): John Chapter 12

<span id="001">1</span> Jesus ergo ante sex dies Paschæ venit Bethaniam,
ubi Lazarus fuerat mortuus, quem suscitavit Jesus.

<span id="002">2</span> Fecerunt autem ei cœnam ibi, et Martha
ministrabat, Lazarus vero unus erat ex discumbentibus cum eo.

<span id="003">3</span> Maria ergo accepit libram unguenti nardi pistici
pretiosi, et unxit pedes Jesu, et extersit pedes ejus capillis suis: et
domus impleta est ex odore unguenti.

<span id="004">4</span> Dixit ergo unus ex discipulis ejus, Judas
Iscariotes, qui erat eum traditurus:

<span id="005">5</span> Quare hoc unguentum non veniit trecentis
denariis, et datum est egenis?

<span id="006">6</span> Dixit autem hoc, non quia de egenis pertinebat
ad eum, sed quia fur erat, et loculos habens, ea quæ mittebantur,
portabat.

<span id="007">7</span> Dixit ergo Jesus: Sinite illam ut in diem
sepulturæ meæ servet illud.

<span id="008">8</span> Pauperes enim semper habetis vobiscum: me autem
non semper habetis.

<span id="009">9</span> Cognovit ergo turba multa ex Judæis quia illic
est, et venerunt, non propter Jesum tantum, sed ut Lazarum viderent,
quem suscitavit a mortuis.  

<span id="010">10</span> Cogitaverunt autem principes sacerdotum ut et
Lazarum interficerent:

<span id="011">11</span> quia multi propter illum abibant ex Judæis, et
credebant in Jesum.

<span id="012">12</span> In crastinum autem, turba multa quæ venerat ad
diem festum, cum audissent quia venit Jesus Jerosolymam,

<span id="013">13</span> acceperunt ramos palmarum, et processerunt
obviam ei, et clamabant: Hosanna, benedictus qui venit in nomine Domini,
rex Israël.

<span id="014">14</span> Et invenit Jesus asellum, et sedit super eum,
sicut scriptum est:

<span id="015">15</span> Noli timere, filia Sion: ecce rex tuus venit
sedens super pullum asinæ.

<span id="016">16</span> Hæc non cognoverunt discipuli ejus primum: sed
quando glorificatus est Jesus, tunc recordati sunt quia hæc erant
scripta de eo, et hæc fecerunt ei.

<span id="017">17</span> Testimonium ergo perhibebat turba, quæ erat cum
eo quando Lazarum vocavit de monumento, et suscitavit eum a mortuis.

<span id="018">18</span> Propterea et obviam venit ei turba: quia
audierunt fecisse hoc signum.

<span id="019">19</span> Pharisæi ergo dixerunt ad semetipsos: Videtis
quia nihil proficimus? ecce mundus totus post eum abiit.  

<span id="020">20</span> Erant autem quidam gentiles, ex his qui
ascenderant ut adorarent in die festo.

<span id="021">21</span> Hi ergo accesserunt ad Philippum, qui erat a
Bethsaida Galilææ, et rogabant eum, dicentes: Domine, volumus Jesum
videre.

<span id="022">22</span> Venit Philippus, et dicit Andreæ; Andreas
rursum et Philippus dixerunt Jesu.

<span id="023">23</span> Jesus autem respondit eis, dicens: Venit hora,
ut clarificetur Filius hominis.

<span id="024">24</span> Amen, amen dico vobis, nisi granum frumenti
cadens in terram, mortuum fuerit,

<span id="025">25</span> ipsum solum manet: si autem mortuum fuerit,
multum fructum affert. Qui amat animam suam, perdet eam; et qui odit
animam suam in hoc mundo, in vitam æternam custodit eam.

<span id="026">26</span> Si quis mihi ministrat, me sequatur, et ubi sum
ego, illic et minister meus erit. Si quis mihi ministraverit,
honorificabit eum Pater meus.

<span id="027">27</span> Nunc anima mea turbata est. Et quid dicam?
Pater, salvifica me ex hac hora. Sed propterea veni in horam hanc:

<span id="028">28</span> Pater, clarifica nomen tuum. Venit ergo vox de
cælo: Et clarificavi, et iterum clarificabo.

<span id="029">29</span> Turba ergo, quæ stabat, et audierat, dicebat
tonitruum esse factum. Alii dicebant: Angelus ei locutus est.

<span id="030">30</span> Respondit Jesus, et dixit: Non propter me hæc
vox venit, sed propter vos.

<span id="031">31</span> Nunc judicium est mundi: nunc princeps hujus
mundi ejicietur foras.

<span id="032">32</span> Et ego, si exaltatus fuero a terra, omnia
traham ad meipsum.

<span id="033">33</span> (Hoc autem dicebat, significans qua morte esset
moriturus.)  

<span id="034">34</span> Respondit ei turba: Nos audivimus ex lege, quia
Christus manet in æternum: et quomodo tu dicis: Oportet exaltari Filium
hominis? quis est iste Filius hominis?

<span id="035">35</span> Dixit ergo eis Jesus: Adhuc modicum, lumen in
vobis est. Ambulate dum lucem habetis, ut non vos tenebræ comprehendant;
et qui ambulat in tenebris, nescit quo vadat.

<span id="036">36</span> Dum lucem habetis, credite in lucem, ut filii
lucis sitis. Hæc locutus est Jesus, et abiit et abscondit se ab eis.  

<span id="037">37</span> Cum autem tanta signa fecisset coram eis, non
credebant in eum;

<span id="038">38</span> ut sermo Isaiæ prophetæ impleretur, quem dixit:
\[Domine, quis credidit auditui nostro?  
et brachium Domini cui revelatum est?\]

<span id="039">39</span> Propterea non poterant credere, quia iterum
dixit Isaias:

<span id="040">40</span> \[Excæcavit oculos eorum, et induravit cor
eorum  
ut non videant oculis, et non intelligant corde,  
et convertantur, et sanem eos.\]

<span id="041">41</span> Hæc dixit Isaias, quando vidit gloriam ejus, et
locutus est de eo.  

<span id="042">42</span> Verumtamen et ex principibus multi crediderunt
in eum: sed propter pharisæos non confitebantur, ut e synagoga non
ejicerentur.

<span id="043">43</span> Dilexerunt enim gloriam hominum magis quam
gloriam Dei.

<span id="044">44</span> Jesus autem clamavit, et dixit: Qui credit in
me, non credit in me, sed in eum qui misit me.

<span id="045">45</span> Et qui videt me, videt eum qui misit me.

<span id="046">46</span> Ego lux in mundum veni, ut omnis qui credit in
me, in tenebris non maneat.

<span id="047">47</span> Et si quis audierit verba mea, et non
custodierit, ego non judico eum; non enim veni ut judicem mundum, sed ut
salvificem mundum.

<span id="048">48</span> Qui spernit me et non accipit verba mea, habet
qui judicet eum. Sermo quem locutus sum, ille judicabit eum in novissimo
die.

<span id="049">49</span> Quia ego ex meipso non sum locutus, sed qui
misit me, Pater, ipse mihi mandatum dedit quid dicam et quid loquar.

<span id="050">50</span> Et scio quia mandatum ejus vita æterna est: quæ
ergo ego loquor, sicut dixit mihi Pater, sic loquor.

------------------------------------------------------------------------

[Next: John Chapter 13](joh013)
