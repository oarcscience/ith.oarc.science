[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rom006)  [GNT](../gnt/rom006) 
[KJV](../kjv/rom006)   
  
[Romans Index](rom)  
  [Previous](rom005)  [Next](rom007) 

------------------------------------------------------------------------

### Vulgate (Latin): Romans Chapter 6

<span id="001">1</span> Quid ergo dicemus? permanebimus in peccato ut
gratia abundet?

<span id="002">2</span> Absit. Qui enim mortui sumus peccato, quomodo
adhuc vivemus in illo?

<span id="003">3</span> an ignoratis quia quicumque baptizati sumus in
Christo Jesu, in morte ipsius baptizati sumus?

<span id="004">4</span> Consepulti enim sumus cum illo per baptismum in
mortem: ut quomodo Christus surrexit a mortuis per gloriam Patris, ita
et nos in novitate vitæ ambulemus.

<span id="005">5</span> Si enim complantati facti sumus similitudini
mortis ejus: simul et resurrectionis erimus.

<span id="006">6</span> Hoc scientes, quia vetus homo noster simul
crucifixus est, ut destruatur corpus peccati, et ultra non serviamus
peccato.

<span id="007">7</span> Qui enim mortuus est, justificatus est a
peccato.

<span id="008">8</span> Si autem mortui sumus cum Christo, credimus quia
simul etiam vivemus cum Christo,

<span id="009">9</span> scientes quod Christus resurgens ex mortuis jam
non moritur: mors illi ultra non dominabitur.

<span id="010">10</span> Quod enim mortuus est peccato, mortuus est
semel: quod autem vivit, vivit Deo.

<span id="011">11</span> Ita et vos existimate vos mortuos quidem esse
peccato, viventes autem Deo, in Christo Jesu Domino nostro.  

<span id="012">12</span> Non ergo regnet peccatum in vestro mortali
corpore ut obediatis concupiscentiis ejus.

<span id="013">13</span> Sed neque exhibeatis membra vestra arma
iniquitatis peccato: sed exhibete vos Deo, tamquam ex mortuis viventes:
et membra vestra arma justitiæ Deo.

<span id="014">14</span> Peccatum enim vobis non dominabitur: non enim
sub lege estis, sed sub gratia.

<span id="015">15</span> Quid ergo? peccabimus, quoniam non sumus sub
lege, sed sub gratia? Absit.

<span id="016">16</span> Nescitis quoniam cui exhibetis vos servos ad
obediendum, servi estis ejus, cui obeditis, sive peccati ad mortem, sive
obeditionis ad justitiam?

<span id="017">17</span> Gratias autem Deo quod fuistis servi peccati,
obedistis autem ex corde in eam formam doctrinæ, in quam traditi estis.

<span id="018">18</span> Liberati autem a peccato, servi facti estis
justitiæ.

<span id="019">19</span> Humanum dico, propter infirmitatem carnis
vestræ: sicut enim exhibuistis membra vestra servire immunditiæ, et
iniquitati ad iniquitatem, ita nunc exhibete membra vestra servire
justitiæ in sanctificationem.

<span id="020">20</span> Cum enim servi essetis peccati, liberi fuistis
justitiæ.

<span id="021">21</span> Quem ergo fructum habuistis tunc in illis, in
quibus nunc erubescitis? nam finis illorum mors est.

<span id="022">22</span> Nunc vero liberati a peccato, servi autem facti
Deo, habetis fructum vestrum in sanctificationem, finem vero vitam
æternam.

<span id="023">23</span> Stipendia enim peccati, mors. Gratia autem Dei,
vita æterna, in Christo Jesu Domino nostro.

------------------------------------------------------------------------

[Next: Romans Chapter 7](rom007)
