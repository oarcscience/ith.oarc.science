<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Acts: Acts Chapter 7</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/act007">Polyglot</A>&nbsp;
<A HREF="../gnt/act007">GNT</A>&nbsp;
<A HREF="../kjv/act007">KJV</A>&nbsp;

<BR>
<BR><A HREF="act">Acts Index</A><BR>
&nbsp;
<A HREF="act006">Previous</A>&nbsp;
<A HREF="act008">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Acts Chapter 7</H3><P><a name="001">1</A>&nbsp;Dixit autem princeps sacerdotum: Si h&#230;c ita se habent?</P>
<P><a name="002">2</A>&nbsp;Qui ait: Viri fratres et patres, audite: Deus glori&#230; apparuit patri nostro Abrah&#230; cum esset in Mesopotamia, priusquam moraretur in Charan,</P>
<P><a name="003">3</A>&nbsp;et dixit ad illum: Exi de terra tua, et de cognatione tua, et veni in terram quam monstravero tibi.</P>
<P><a name="004">4</A>&nbsp;Tunc exiit de terra Chald&#230;orum, et habitavit in Charan. Et inde, postquam mortuus est pater ejus, transtulit illum in terram istam, in qua nunc vos habitatis.</P>
<P><a name="005">5</A>&nbsp;Et non dedit illi h&#230;reditatem in ea, nec passum pedis: sed repromisit dare illi eam in possessionem, et semini ejus post ipsum, cum non haberet filium.</P>
<P><a name="006">6</A>&nbsp;Locutus est autem ei Deus: Quia erit semen ejus accola in terra aliena, et servituti eos subjicient, et male tractabunt eos annis quadringentis:</P>
<P><a name="007">7</A>&nbsp;et gentem cui servierint, judicabo ego, dixit Dominus: et post h&#230;c exibunt, et servient mihi in loco isto.</P>
<P><a name="008">8</A>&nbsp;Et dedit illi testamentum circumcisionis: et sic genuit Isaac, et circumcidit eum die octavo: et Isaac, Jacob: et Jacob, duodecim patriarchas.</P>
<P><a name="009">9</A>&nbsp;Et patriarch&#230; &#230;mulantes, Joseph vendiderunt in &#198;gyptum: et erat Deus cum eo,</P>
<P><a name="010">10</A>&nbsp;et eripuit eum ex omnibus tribulationibus ejus, et dedit ei gratiam et sapientiam in conspectu pharaonis regis &#198;gypti: et constituit eum pr&#230;positum super &#198;gyptum, et super omnem domum suam.</P>
<P><a name="011">11</A>&nbsp;Venit autem fames in universam &#198;gyptum et Chanaan, et tribulatio magna: et non inveniebant cibos patres nostri.</P>
<P><a name="012">12</A>&nbsp;Cum audisset autem Jacob esse frumentum in &#198;gypto, misit patres nostros primum:</P>
<P><a name="013">13</A>&nbsp;et in secundo cognitus est Joseph a fratribus suis, et manifestatum est Pharaoni genus ejus.</P>
<P><a name="014">14</A>&nbsp;Mittens autem Joseph, accersivit Jacob patrem suum et omnem cognationem suam, in animabus septuaginta quinque.</P>
<P><a name="015">15</A>&nbsp;Et descendit Jacob in &#198;gyptum: et defunctus est ipse, et patres nostri.</P>
<P><a name="016">16</A>&nbsp;Et translati sunt in Sichem, et positi sunt in sepulchro, quod emit Abraham pretio argenti a filiis Hemor filii Sichem.<BR>
</P>
<P><a name="017">17</A>&nbsp;Cum autem appropinquaret tempus promissionis quam confessus erat Deus Abrah&#230;, crevit populus, et multiplicatus est in &#198;gypto,</P>
<P><a name="018">18</A>&nbsp;quoadusque surrexit alius rex in &#198;gypto, qui non sciebat Joseph.</P>
<P><a name="019">19</A>&nbsp;Hic circumveniens genus nostrum, afflixit patres nostros ut exponerent infantes suos, ne vivificarentur.</P>
<P><a name="020">20</A>&nbsp;Eodem tempore natus est Moyses, et fuit gratus Deo: qui nutritus est tribus mensibus in domo patris sui.</P>
<P><a name="021">21</A>&nbsp;Exposito autem illo, sustulit eum filia Pharaonis, et nutrivit eum sibi in filium.</P>
<P><a name="022">22</A>&nbsp;Et eruditus est Moyses omni sapientia &#198;gyptiorum, et erat potens in verbis et in operibus suis.</P>
<P><a name="023">23</A>&nbsp;Cum autem impleretur ei quadraginta annorum tempus, ascendit in cor ejus ut visitaret fratres suos filios Isra&#235;l.</P>
<P><a name="024">24</A>&nbsp;Et cum vidisset quemdam injuriam patientem, vindicavit illum, et fecit ultionem ei qui injuriam sustinebat, percusso &#198;gyptio.</P>
<P><a name="025">25</A>&nbsp;Existimabat autem intelligere fratres, quoniam Deus per manum ipsius daret salutem illis: at illi non intellexerunt.</P>
<P><a name="026">26</A>&nbsp;Sequenti vero die apparuit illis litigantibus: et reconciliabat eos in pace, dicens: Viri, fratres estis: ut quid nocetis alterutrum?</P>
<P><a name="027">27</A>&nbsp;Qui autem injuriam faciebat proximo, repulit eum, dicens: Quis te constituit principem et judicem super nos?</P>
<P><a name="028">28</A>&nbsp;Numquid interficere me tu vis, quemadmodum interfecisti heri &#198;gyptium?</P>
<P><a name="029">29</A>&nbsp;Fugit autem Moyses in verbo isto: et factus est advena in terra Madian, ubi generavit filios duos.</P>
<P><a name="030">30</A>&nbsp;Et expletis annis quadraginta, apparuit illi in deserto montis Sina angelus in igne flamm&#230; rubi.</P>
<P><a name="031">31</A>&nbsp;Moyses autem videns, admiratus est visum. Et accedente illo ut consideraret, facta est ad eum vox Domini, dicens:</P>
<P><a name="032">32</A>&nbsp;Ego sum Deus patrum tuorum, Deus Abraham, Deus Isaac, et Deus Jacob. Tremefactus autem Moyses, non audebat considerare.</P>
<P><a name="033">33</A>&nbsp;Dixit autem illi Dominus: Solve calceamentum pedum tuorum: locus enim in quo stas, terra sancta est.</P>
<P><a name="034">34</A>&nbsp;Videns vidi afflictionem populi mei qui est in &#198;gypto, et gemitum eorum audivi, et descendi liberare eos. Et nunc veni, et mittam te in &#198;gyptum.</P>
<P><a name="035">35</A>&nbsp;Hunc Moysen, quem negaverunt, dicentes: Quis te constituit principem et judicem? hunc Deus principem et redemptorem misit, cum manu angeli qui apparuit illi in rubo.</P>
<P><a name="036">36</A>&nbsp;Hic eduxit illos faciens prodigia et signa in terra &#198;gypti, et in rubro mari, et in deserto annis quadraginta.</P>
<P><a name="037">37</A>&nbsp;Hic est Moyses, qui dixit filiis Isra&#235;l: Prophetam suscitabit vobis Deus de fratribus vestris, tamquam me: ipsum audietis.</P>
<P><a name="038">38</A>&nbsp;Hic est qui fuit in ecclesia in solitudine cum angelo, qui loquebatur ei in monte Sina, et cum patribus nostris: qui accepit verba vit&#230; dare nobis.</P>
<P><a name="039">39</A>&nbsp;Cui noluerunt obedire patres nostri: sed repulerunt, et aversi sunt cordibus suis in &#198;gyptum,</P>
<P><a name="040">40</A>&nbsp;dicentes ad Aaron: Fac nobis deos qui pr&#230;cedant nos: Moyses enim hic, qui eduxit nos de terra &#198;gypti, nescimus quid factum sit ei.</P>
<P><a name="041">41</A>&nbsp;Et vitulum fecerunt in diebus illis, et obtulerunt hostiam simulacro, et l&#230;tabantur in operibus manuum suarum.</P>
<P><a name="042">42</A>&nbsp;Convertit autem Deus, et tradidit eos servire militi&#230; c&#230;li, sicut scriptum est in libro prophetarum: [Numquid victimas et hostias obtulistis mihi<BR> annis quadraginta in deserto, domus Isra&#235;l?<BR></P>
<P><a name="043">43</A>&nbsp;Et suscepistis tabernaculum Moloch,<BR> et sidus dei vestri Rempham,<BR> figuras quas fecistis adorare eas:<BR> et transferam vos trans Babylonem.]</P>
<P><a name="044">44</A>&nbsp;Tabernaculum testimonii fuit cum patribus nostris in deserto, sicut disposuit illis Deus loquens ad Moysen, ut faceret illud secundum formam quam viderat.</P>
<P><a name="045">45</A>&nbsp;Quod et induxerunt, suscipientes patres nostri cum Jesu in possessionem gentium quas expulit Deus a facie patrum nostrorum, usque in diebus David,</P>
<P><a name="046">46</A>&nbsp;qui invenit gratiam ante Deum, et petiit ut inveniret tabernaculum Deo Jacob.</P>
<P><a name="047">47</A>&nbsp;Salomon autem &#230;dificavit illi domum.</P>
<P><a name="048">48</A>&nbsp;Sed non Excelsus in manufactis habitat, sicut propheta dicit:</P>
<P><a name="049">49</A>&nbsp;[C&#230;lum mihi sedes est:<BR> terra autem scabellum pedum meorum.<BR> Quam domum &#230;dificabitis mihi? dicit Dominus:<BR> aut quis locus requietionis me&#230; est?<BR></P>
<P><a name="050">50</A>&nbsp;Nonne manus mea fecit h&#230;c omnia?]</P>
<P><a name="051">51</A>&nbsp;Dura cervice, et incircumcisis cordibus et auribus, vos semper Spiritui Sancto resistitis: sicut patres vestri, ita et vos.</P>
<P><a name="052">52</A>&nbsp;Quem prophetarum non sunt persecuti patres vestri? et occiderunt eos qui pr&#230;nuntiabant de adventu Justi, cujus vos nunc proditores et homicid&#230; fuistis:</P>
<P><a name="053">53</A>&nbsp;qui accepistis legem in dispositione angelorum, et non custodistis.<BR>
</P>
<P><a name="054">54</A>&nbsp;Audientes autem h&#230;c, dissecabantur cordibus suis, et stridebant dentibus in eum.</P>
<P><a name="055">55</A>&nbsp;Cum autem esset plenus Spiritu Sancto, intendens in c&#230;lum, vidit gloriam Dei, et Jesum stantem a dextris Dei. Et ait: Ecce video c&#230;los apertos, et Filium hominis stantem a dextris Dei.</P>
<P><a name="056">56</A>&nbsp;Exclamantes autem voce magna continuerunt aures suas, et impetum fecerunt unanimiter in eum.</P>
<P><a name="057">57</A>&nbsp;Et ejicientes eum extra civitatem, lapidabant: et testes deposuerunt vestimenta sua secus pedes adolescentis qui vocabatur Saulus.</P>
<P><a name="058">58</A>&nbsp;Et lapidabant Stephanum invocantem, et dicentem: Domine Jesu, suscipe spiritum meum.</P>
<P><a name="059">59</A>&nbsp;Positis autem genibus, clamavit voce magna, dicens: Domine, ne statuas illis hoc peccatum. Et cum hoc dixisset, obdormivit in Domino. Saulus autem erat consentiens neci ejus.</P>
<P><HR>
<CENTER>
<A HREF="act008">Next: Acts Chapter 8</A></CENTER>
</BODY>
</HTML>
