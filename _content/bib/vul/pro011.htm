<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Proverbs: Proverbs Chapter 11</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/pro011">Polyglot</A>&nbsp;
<A HREF="../kjv/pro011">KJV</A>&nbsp;
<A HREF="../sep/pro011">Sep</A>&nbsp;
<A HREF="../tan/pro011">Tan</A>&nbsp;

<BR>
<BR><A HREF="pro">Proverbs Index</A><BR>
&nbsp;
<A HREF="pro010">Previous</A>&nbsp;
<A HREF="pro012">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Proverbs Chapter 11</H3><P><a name="001">1</A>&nbsp;[Statera dolosa abominatio est apud Dominum,<BR> et pondus &#230;quum voluntas ejus.<BR></P>
<P><a name="002">2</A>&nbsp;Ubi fuerit superbia, ibi erit et contumelia;<BR> ubi autem est humilitas, ibi et sapientia.<BR></P>
<P><a name="003">3</A>&nbsp;Simplicitas justorum diriget eos,<BR> et supplantatio perversorum vastabit illos.<BR></P>
<P><a name="004">4</A>&nbsp;Non proderunt diviti&#230; in die ultionis;<BR> justitia autem liberabit a morte.<BR></P>
<P><a name="005">5</A>&nbsp;Justitia simplicis diriget viam ejus,<BR> et in impietate sua corruet impius.<BR></P>
<P><a name="006">6</A>&nbsp;Justitia rectorum liberabit eos,<BR> et in insidiis suis capientur iniqui.<BR></P>
<P><a name="007">7</A>&nbsp;Mortuo homine impio, nulla erit ultra spes,<BR> et exspectatio sollicitorum peribit.<BR></P>
<P><a name="008">8</A>&nbsp;Justus de angustia liberatus est,<BR> et tradetur impius pro eo.]<BR>
</P>
<P><a name="009">9</A>&nbsp;[Simulator ore decipit amicum suum;<BR> justi autem liberabuntur scientia.<BR></P>
<P><a name="010">10</A>&nbsp;In bonis justorum exsultabit civitas,<BR> et in perditione impiorum erit laudatio.<BR></P>
<P><a name="011">11</A>&nbsp;Benedictione justorum exaltabitur civitas,<BR> et ore impiorum subvertetur.<BR></P>
<P><a name="012">12</A>&nbsp;Qui despicit amicum suum indigens corde est;<BR> vir autem prudens tacebit.<BR></P>
<P><a name="013">13</A>&nbsp;Qui ambulat fraudulenter, revelat arcana;<BR> qui autem fidelis est animi, celat amici commissum.<BR></P>
<P><a name="014">14</A>&nbsp;Ubi non est gubernator, populus corruet;<BR> salus autem, ubi multa consilia.<BR></P>
<P><a name="015">15</A>&nbsp;Affligetur malo qui fidem facit pro extraneo;<BR> qui autem cavet laqueos securus erit.<BR></P>
<P><a name="016">16</A>&nbsp;Mulier gratiosa inveniet gloriam,<BR> et robusti habebunt divitias.]<BR>
</P>
<P><a name="017">17</A>&nbsp;[Benefacit anim&#230; su&#230; vir misericors;<BR> qui autem crudelis est, etiam propinquos abjicit.<BR></P>
<P><a name="018">18</A>&nbsp;Impius facit opus instabile,<BR> seminanti autem justitiam merces fidelis.<BR></P>
<P><a name="019">19</A>&nbsp;Clementia pr&#230;parat vitam,<BR> et sectatio malorum mortem.<BR></P>
<P><a name="020">20</A>&nbsp;Abominabile Domino cor pravum,<BR> et voluntas ejus in iis qui simpliciter ambulant.<BR></P>
<P><a name="021">21</A>&nbsp;Manus in manu non erit innocens malus;<BR> semen autem justorum salvabitur.<BR></P>
<P><a name="022">22</A>&nbsp;Circulus aureus in naribus suis,<BR> mulier pulchra et fatua.<BR></P>
<P><a name="023">23</A>&nbsp;Desiderium justorum omne bonum est;<BR> pr&#230;stolatio impiorum furor.<BR></P>
<P><a name="024">24</A>&nbsp;Alii dividunt propria, et ditiores fiunt;<BR> alii rapiunt non sua, et semper in egestate sunt.<BR></P>
<P><a name="025">25</A>&nbsp;Anima qu&#230; benedicit impinguabitur,<BR> et qui inebriat, ipse quoque inebriabitur.<BR></P>
<P><a name="026">26</A>&nbsp;Qui abscondit frumenta maledicetur in populis;<BR> benedictio autem super caput vendentium.<BR></P>
<P><a name="027">27</A>&nbsp;Bene consurgit diluculo qui qu&#230;rit bona;<BR> qui autem investigator malorum est, opprimetur ab eis.<BR></P>
<P><a name="028">28</A>&nbsp;Qui confidit in divitiis suis corruet:<BR> justi autem quasi virens folium germinabunt.<BR></P>
<P><a name="029">29</A>&nbsp;Qui conturbat domum suam possidebit ventos,<BR> et qui stultus est serviet sapienti.<BR></P>
<P><a name="030">30</A>&nbsp;Fructus justi lignum vit&#230;,<BR> et qui suscipit animas sapiens est.<BR></P>
<P><a name="031">31</A>&nbsp;Si justus in terra recipit,<BR> quanto magis impius et peccator!]</P>
<P><HR>
<CENTER>
<A HREF="pro012">Next: Proverbs Chapter 12</A></CENTER>
</BODY>
</HTML>
