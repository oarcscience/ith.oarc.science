<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Wisdom: Wisdom Chapter 10</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/wis010">Polyglot</A>&nbsp;
<A HREF="../apo/wis010">Apo</A>&nbsp;
<A HREF="../sep/wis010">Sep</A>&nbsp;

<BR>
<BR><A HREF="wis">Wisdom Index</A><BR>
&nbsp;
<A HREF="wis009">Previous</A>&nbsp;
<A HREF="wis011">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Wisdom Chapter 10</H3><P><a name="001">1</A>&nbsp;[H&#230;c illum qui primus formatus est a Deo patre orbis terrarum,<BR> cum solus esset creatus, custodivit,<BR></P>
<P><a name="002">2</A>&nbsp;et eduxit illum a delicto suo,<BR> et dedit illi virtutem continendi omnia.<BR></P>
<P><a name="003">3</A>&nbsp;Ab hac ut recessit injustus in ira sua,<BR> per iram homicidii fraterni deperiit.<BR></P>
<P><a name="004">4</A>&nbsp;Propter quem cum aqua deleret terram, sanavit iterum sapientia,<BR> per contemptibile lignum justum gubernans.<BR></P>
<P><a name="005">5</A>&nbsp;H&#230;c et in consensu nequiti&#230;, cum se nationes contulissent,<BR> scivit justum, et conservavit sine querela Deo,<BR> et in filii misericordia fortem custodivit.<BR></P>
<P><a name="006">6</A>&nbsp;H&#230;c justum a pereuntibus impiis liberavit fugientem,<BR> descendente igne in Pentapolim:<BR></P>
<P><a name="007">7</A>&nbsp;quibus in testimonium nequiti&#230;<BR> fumigabunda constat deserta terra,<BR> et incerto tempore fructus habentes arbores:<BR> et incredibilis anim&#230; memoria stans figmentum salis.<BR></P>
<P><a name="008">8</A>&nbsp;Sapientiam enim pr&#230;tereuntes,<BR> non tantum in hoc lapsi sunt ut ignorarent bona,<BR> sed et insipienti&#230; su&#230; reliquerunt hominibus memoriam,<BR> ut in his qu&#230; peccaverunt nec latere potuissent.<BR></P>
<P><a name="009">9</A>&nbsp;Sapientia autem hos qui se observant<BR> a doloribus liberavit.<BR></P>
<P><a name="010">10</A>&nbsp;H&#230;c profugum ir&#230; fratris justum deduxit per vias rectas,<BR> et ostendit illi regnum Dei,<BR> et dedit illi scientiam sanctorum;<BR> honestavit illum in laboribus,<BR> et complevit labores illius.<BR></P>
<P><a name="011">11</A>&nbsp;In fraude circumvenientium illum affuit illi,<BR> et honestum fecit illum.<BR></P>
<P><a name="012">12</A>&nbsp;Custodivit illum ab inimicis,<BR> et a seductoribus tutavit illum:<BR> et certamen forte dedit illi ut vinceret,<BR> et sciret quoniam omnium potentior est sapientia.<BR></P>
<P><a name="013">13</A>&nbsp;H&#230;c venditum justum non dereliquit,<BR> sed a peccatoribus liberavit eum;<BR> descenditque cum illo in foveam,<BR></P>
<P><a name="014">14</A>&nbsp;et in vinculis non dereliquit illum,<BR> donec afferret illi sceptrum regni,<BR> et potentiam adversus eos qui eum deprimebant:<BR> et mendaces ostendit qui maculaverunt illum,<BR> et dedit illi claritatem &#230;ternam.]<BR>
</P>
<P><a name="015">15</A>&nbsp;[H&#230;c populum justum et semen sine querela liberavit<BR> a nationibus qu&#230; illum deprimebant.<BR></P>
<P><a name="016">16</A>&nbsp;Intravit in animam servi Dei,<BR> et stetit contra reges horrendos in portentis et signis.<BR></P>
<P><a name="017">17</A>&nbsp;Et reddidit justis mercedem laborum suorum,<BR> et deduxit illos in via mirabili:<BR> et fuit illis in velamento diei,<BR> et in luce stellarum per noctem;<BR></P>
<P><a name="018">18</A>&nbsp;transtulit illos per mare Rubrum,<BR> et transvexit illos per aquam nimiam.<BR></P>
<P><a name="019">19</A>&nbsp;Inimicos autem illorum demersit in mare,<BR> et ab altitudine inferorum eduxit illos.<BR> Ideo justi tulerunt spolia impiorum,<BR></P>
<P><a name="020">20</A>&nbsp;et decantaverunt, Domine, nomen sanctum tuum,<BR> et victricem manum tuam laudaverunt pariter:<BR></P>
<P><a name="021">21</A>&nbsp;quoniam sapientia aperuit os mutorum,<BR> et linguas infantium fecit disertas.]</P>
<P><HR>
<CENTER>
<A HREF="wis011">Next: Wisdom Chapter 11</A></CENTER>
</BODY>
</HTML>
