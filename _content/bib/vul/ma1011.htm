<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Macabees: 1 Macabees Chapter 11</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/ma1011">Polyglot</A>&nbsp;
<A HREF="../apo/ma1011">Apo</A>&nbsp;
<A HREF="../sep/ma1011">Sep</A>&nbsp;

<BR>
<BR><A HREF="ma1">1 Macabees Index</A><BR>
&nbsp;
<A HREF="ma1010">Previous</A>&nbsp;
<A HREF="ma1012">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Macabees Chapter 11</H3><P><a name="001">1</A>&nbsp;Et rex &#198;gypti congregavit exercitum, sicut arena qu&#230; est circa oram maris, et naves multas: et qu&#230;rebat obtinere regnum Alexandri dolo, et addere illud regno suo.</P>
<P><a name="002">2</A>&nbsp;Et exiit in Syriam verbis pacificis, et aperiebant ei civitates, et occurrebant ei: quia mandaverat Alexander rex exire ei obviam, eo quod socer suus esset.</P>
<P><a name="003">3</A>&nbsp;Cum autem introiret civitatem Ptolem&#230;us, ponebat custodias militum in singulis civitatibus.</P>
<P><a name="004">4</A>&nbsp;Et ut appropiavit Azoto, ostenderunt ei templum Dagon succensum igni, et Azotum, et cetera ejus demolita, et corpora projecta, et eorum, qui c&#230;si erant in bello, tumulos quos fecerant secus viam.</P>
<P><a name="005">5</A>&nbsp;Et narraverunt regi quia h&#230;c fecit Jonathas, ut invidiam facerent ei: et tacuit rex.</P>
<P><a name="006">6</A>&nbsp;Et occurrit Jonathas regi in Joppen cum gloria, et invicem se salutaverunt, et dormierunt illic.</P>
<P><a name="007">7</A>&nbsp;Et abiit Jonathas cum rege usque ad fluvium qui vocatur Eleutherus: et reversus est in Jerusalem.</P>
<P><a name="008">8</A>&nbsp;Rex autem Ptolem&#230;us obtinuit dominium civitatum usque Seleuciam maritimam, et cogitabat in Alexandrum consilia mala.</P>
<P><a name="009">9</A>&nbsp;Et misit legatos ad Demetrium, dicens: Veni, componamus inter nos pactum, et dabo tibi filiam meam, quam habet Alexander, et regnabis in regno patris tui:</P>
<P><a name="010">10</A>&nbsp;p&#156;nitet enim me quod dederim illi filiam meam: qu&#230;sivit enim me occidere.</P>
<P><a name="011">11</A>&nbsp;Et vituperavit eum, propterea quod concupierat regnum ejus.</P>
<P><a name="012">12</A>&nbsp;Et abstulit filiam suam, et dedit eam Demetrio, et alienavit se ab Alexandro, et manifest&#230; sunt inimiciti&#230; ejus.</P>
<P><a name="013">13</A>&nbsp;Et intravit Ptolem&#230;us Antiochiam, et imposuit duo diademata capiti suo, &#198;gypti et Asi&#230;.<BR>
</P>
<P><a name="014">14</A>&nbsp;Alexander autem rex erat in Cilicia illis temporibus: quia rebellabant qui erant in locis illis.</P>
<P><a name="015">15</A>&nbsp;Et audivit Alexander, et venit ad eum in bellum: et produxit Ptolem&#230;us rex exercitum, et occurrit ei in manu valida, et fugavit eum.</P>
<P><a name="016">16</A>&nbsp;Et fugit Alexander in Arabiam, ut ibi protegeretur: rex autem Ptolem&#230;us exaltatus est.</P>
<P><a name="017">17</A>&nbsp;Et abstulit Zabdiel Arabs caput Alexandri, et misit Ptolem&#230;o.</P>
<P><a name="018">18</A>&nbsp;Et rex Ptolem&#230;us mortuus est in die tertia: et qui erant in munitionibus, perierunt ab his qui erant intra castra.</P>
<P><a name="019">19</A>&nbsp;Et regnavit Demetrius anno centesimo sexagesimo septimo.<BR>
</P>
<P><a name="020">20</A>&nbsp;In diebus illis congregavit Jonathas eos qui erant in Jud&#230;a, ut expugnarent arcem qu&#230; est in Jerusalem: et fecerunt contra eam machinas multas.</P>
<P><a name="021">21</A>&nbsp;Et abierunt quidam qui oderant gentem suam viri iniqui ad regem Demetrium, et renuntiaverunt ei quod Jonathas obsideret arcem.</P>
<P><a name="022">22</A>&nbsp;Et ut audivit, iratus est: et statim venit ad Ptolemaidam, et scripsit Jonath&#230; ne obsideret arcem, sed occurreret sibi ad colloquium festinato.</P>
<P><a name="023">23</A>&nbsp;Ut audivit autem Jonathas, jussit obsidere: et elegit de senioribus Isra&#235;l, et de sacerdotibus, et dedit se periculo.</P>
<P><a name="024">24</A>&nbsp;Et accepit aurum, et argentum, et vestem, et alia xenia multa, et abiit ad regem Ptolemaidam: et invenit gratiam in conspectu ejus,</P>
<P><a name="025">25</A>&nbsp;et interpellabant adversus eum quidam iniqui ex gente sua.</P>
<P><a name="026">26</A>&nbsp;Et fecit ei rex sicut fecerant ei qui ante eum fuerant: et exaltavit eum in conspectu omnium amicorum suorum,</P>
<P><a name="027">27</A>&nbsp;et statuit ei principatum sacerdotii, et qu&#230;cumque alia habuit prius pretiosa, et fecit eum principem amicorum.</P>
<P><a name="028">28</A>&nbsp;Et postulavit Jonathas a rege ut immunem faceret Jud&#230;am, et tres toparchias, et Samariam et confines ejus: et promisit ei talenta trecenta.</P>
<P><a name="029">29</A>&nbsp;Et consensit rex: et scripsit Jonath&#230; epistolas de his omnibus, hunc modum continentes:</P>
<P><a name="030">30</A>&nbsp;Rex Demetrius fratri Jonath&#230; salutem, et genti Jud&#230;orum.</P>
<P><a name="031">31</A>&nbsp;Exemplum epistol&#230;, quam scripsimus Lastheni parenti nostro de vobis, misimus ad vos ut sciretis:</P>
<P><a name="032">32</A>&nbsp;Rex Demetrius Lastheni parenti salutem.</P>
<P><a name="033">33</A>&nbsp;Genti Jud&#230;orum amicis nostris, et conservantibus qu&#230; justa sunt apud nos, decrevimus benefacere propter benignitatem ipsorum, quam erga nos habent.</P>
<P><a name="034">34</A>&nbsp;Statuimus ergo illis omnes fines Jud&#230;&#230;, et tres civitates, Lydan, et Ramathan, qu&#230; addit&#230; sunt Jud&#230;&#230; ex Samaria, et omnes confines earum, sequestrari omnibus sacrificantibus in Jerosolymis pro his qu&#230; ab eis prius accipiebat rex per singulos annos, et pro fructibus terr&#230; et pomorum.</P>
<P><a name="035">35</A>&nbsp;Et alia qu&#230; ad nos pertinebant decimarum et tributorum ex hoc tempore, remittimus eis: et areas salinarum, et coronas, qu&#230; nobis deferebantur,</P>
<P><a name="036">36</A>&nbsp;omnia ipsis concedimus: et nihil horum irritum erit, ex hoc, et in omne tempus.</P>
<P><a name="037">37</A>&nbsp;Nunc ergo curate facere horum exemplum, et detur Jonath&#230;, et ponatur in monte sancto, in loco celebri.<BR>
</P>
<P><a name="038">38</A>&nbsp;Et videns Demetrius rex quod siluit terra in conspectu suo, et nihil ei resistit, dimisit totum exercitum suum, unumquemque in locum suum, excepto peregrino exercitu, quem contraxit ab insulis gentium: et inimici erant ei omnes exercitus patrum ejus.</P>
<P><a name="039">39</A>&nbsp;Tryphon autem erat quidam partium Alexandri prius: et vidit quoniam omnis exercitus murmurabat contra Demetrium, et ivit ad Emalchuel Arabem, qui nutriebat Antiochum filium Alexandri:</P>
<P><a name="040">40</A>&nbsp;et assidebat ei, ut traderet eum ipsi, ut regnaret loco patris sui: et enuntiavit ei quanta fecit Demetrius, et inimicitias exercituum ejus adversus illum. Et mansit ibi diebus multis.</P>
<P><a name="041">41</A>&nbsp;Et misit Jonathas ad Demetrium regem, ut ejiceret eos qui in arce erant in Jerusalem, et qui in pr&#230;sidiis erant: quia impugnabant Isra&#235;l.</P>
<P><a name="042">42</A>&nbsp;Et misit Demetrius ad Jonathan, dicens: Non h&#230;c tantum faciam tibi, et genti tu&#230;, sed gloria illustrabo te, et gentem tuam, cum fuerit opportunum.</P>
<P><a name="043">43</A>&nbsp;Nunc ergo recte feceris, si miseris in auxilium mihi viros: quia discessit omnis exercitus meus.</P>
<P><a name="044">44</A>&nbsp;Et misit ei Jonathas tria millia virorum fortium Antiochiam: et venerunt ad regem, et delectatus est rex in adventu eorum.</P>
<P><a name="045">45</A>&nbsp;Et convenerunt qui erant de civitate, centum viginti millia virorum, et volebant interficere regem.</P>
<P><a name="046">46</A>&nbsp;Et fugit rex in aulam: et occupaverunt qui erant de civitate, itinera civitatis, et c&#156;perunt pugnare.</P>
<P><a name="047">47</A>&nbsp;Et vocavit rex Jud&#230;os in auxilium, et convenerunt omnes simul ad eum, et dispersi sunt omnes per civitatem:</P>
<P><a name="048">48</A>&nbsp;et occiderunt in illa die centum millia hominum, et succenderunt civitatem, et ceperunt spolia multa in die illa, et liberaverunt regem.</P>
<P><a name="049">49</A>&nbsp;Et viderunt qui erant de civitate, quod obtinuissent Jud&#230;i civitatem sicut volebant: et infirmati sunt mente sua, et clamaverunt ad regem cum precibus, dicentes:</P>
<P><a name="050">50</A>&nbsp;Da nobis dextras, et cessent Jud&#230;i oppugnare nos, et civitatem.</P>
<P><a name="051">51</A>&nbsp;Et projecerunt arma sua, et fecerunt pacem, et glorificati sunt Jud&#230;i in conspectu regis, et in conspectu omnium qui erant in regno ejus, et nominati sunt in regno: et regressi sunt in Jerusalem habentes spolia multa.</P>
<P><a name="052">52</A>&nbsp;Et sedit Demetrius rex in sede regni sui: et siluit terra in conspectu ejus.</P>
<P><a name="053">53</A>&nbsp;Et mentitus est omnia qu&#230;cumque dixit, et abalienavit se a Jonatha, et non retribuit ei secundum beneficia qu&#230; sibi tribuerat, et vexabat eum valde.</P>
<P><a name="054">54</A>&nbsp;Post h&#230;c autem reversus est Tryphon, et Antiochus cum eo puer adolescens, et regnavit, et imposuit sibi diadema.</P>
<P><a name="055">55</A>&nbsp;Et congregati sunt ad eum omnes exercitus, quos disperserat Demetrius, et pugnaverunt contra eum: et fugit, et terga vertit.</P>
<P><a name="056">56</A>&nbsp;Et accepit Tryphon bestias, et obtinuit Antiochiam.<BR>
</P>
<P><a name="057">57</A>&nbsp;Et scripsit Antiochus adolescens Jonath&#230;, dicens: Constituo tibi sacerdotium, et constituo te super quatuor civitates, ut sis de amicis regis.</P>
<P><a name="058">58</A>&nbsp;Et misit illi vasa aurea in ministerium, et dedit ei potestatem bibendi in auro, et esse in purpura, et habere fibulam auream:</P>
<P><a name="059">59</A>&nbsp;et Simonem fratrem ejus constituit ducem a terminis Tyri usque ad fines &#198;gypti.</P>
<P><a name="060">60</A>&nbsp;Et exiit Jonathas, et perambulabat trans flumen civitates: et congregatus est ad eum omnis exercitus Syri&#230; in auxilium, et venit Ascalonem, et occurrerunt ei honorifice de civitate.</P>
<P><a name="061">61</A>&nbsp;Et abiit inde Gazam: et concluserunt se qui erant Gaz&#230;: et obsedit eam, et succendit qu&#230; erant in circuitu civitatis, et pr&#230;datus est ea.</P>
<P><a name="062">62</A>&nbsp;Et rogaverunt Gazenses Jonathan, et dedit illis dexteram: et accepit filios eorum obsides, et misit illos in Jerusalem: et perambulavit regionem usque Damascum.</P>
<P><a name="063">63</A>&nbsp;Et audivit Jonathas quod pr&#230;varicati sunt principes Demetrii in Cades, qu&#230; est in Galil&#230;a, cum exercitu multo, volentes eum removere a negotio regni:</P>
<P><a name="064">64</A>&nbsp;et occurrit illis: fratrem autem suum Simonem reliquit intra provinciam.</P>
<P><a name="065">65</A>&nbsp;Et applicuit Simon ad Bethsuram, et expugnabat eam diebus multis, et conclusit eos.</P>
<P><a name="066">66</A>&nbsp;Et postulaverunt ab eo dextras accipere, et dedit illis: et ejecit eos inde, et cepit civitatem, et posuit in ea pr&#230;sidium.</P>
<P><a name="067">67</A>&nbsp;Et Jonathas et castra ejus applicuerunt ad aquam Genesar, et ante lucem vigilaverunt in campo Asor:</P>
<P><a name="068">68</A>&nbsp;et ecce castra alienigenarum occurrebant in campo, et tendebant ei insidias in montibus: ipse autem occurrit ex adverso.</P>
<P><a name="069">69</A>&nbsp;Insidi&#230; vero exsurrexerunt de locis suis, et commiserunt pr&#230;lium.</P>
<P><a name="070">70</A>&nbsp;Et fugerunt qui erant ex parte Jonath&#230; omnes, et nemo relictus est ex eis, nisi Mathathias filius Absolomi, et Judas filius Calphi, princeps militi&#230; exercitus.</P>
<P><a name="071">71</A>&nbsp;Et scidit Jonathas vestimenta sua, et posuit terram in capite suo, et oravit.</P>
<P><a name="072">72</A>&nbsp;Et reversus est Jonathas ad eos in pr&#230;lium, et convertit eos in fugam, et pugnaverunt.</P>
<P><a name="073">73</A>&nbsp;Et viderunt qui fugiebant partis illius, et reversi sunt ad eum, et insequebantur cum eo omnes usque Cades ad castra sua, et pervenerunt usque illuc:</P>
<P><a name="074">74</A>&nbsp;et ceciderunt de alienigenis in die illa tria millia virorum: et reversus est Jonathas in Jerusalem.</P>
<P><HR>
<CENTER>
<A HREF="ma1012">Next: 1 Macabees Chapter 12</A></CENTER>
</BODY>
</HTML>
