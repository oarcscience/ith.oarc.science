<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Sirach: Sirach Chapter 18</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/sir018.htm">Polyglot</A>&nbsp;
<A HREF="../apo/sir018.htm">Apo</A>&nbsp;
<A HREF="../sep/sir018.htm">Sep</A>&nbsp;

<BR>
<BR><A HREF="sir.htm">Sirach Index</A><BR>
&nbsp;
<A HREF="sir017.htm">Previous</A>&nbsp;
<A HREF="sir019.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Sirach Chapter 18</H3><P><a name="001">1</A>&nbsp;[Qui vivet in &#230;ternum creavit omnia simul.<BR> Deus solus justificabitur,<BR> et manet invictus rex in &#230;ternum.<BR></P>
<P><a name="002">2</A>&nbsp;Quis sufficit enarrare opera illius?<BR></P>
<P><a name="003">3</A>&nbsp;quis enim investigabit magnalia ejus?<BR></P>
<P><a name="004">4</A>&nbsp;virtutem autem magnitudinis ejus quis enuntiabit?<BR> aut quis adjiciet enarrare misericordiam ejus?<BR></P>
<P><a name="005">5</A>&nbsp;Non est minuere neque adjicere,<BR> nec est invenire magnalia Dei.<BR></P>
<P><a name="006">6</A>&nbsp;Cum consummaverit homo, tunc incipiet:<BR> et cum quieverit, aporiabitur.<BR></P>
<P><a name="007">7</A>&nbsp;Quid est homo? et qu&#230; est gratia illius?<BR> et quid bonum aut quid nequam illius?<BR></P>
<P><a name="008">8</A>&nbsp;Numerus dierum hominum, ut multum centum anni,<BR> quasi gutta aqu&#230; maris deputati sunt:<BR> et sicut calculus aren&#230;, sic exigui anni in die &#230;vi.<BR></P>
<P><a name="009">9</A>&nbsp;Propter hoc patiens est Deus in illis,<BR> et effundit super eos misericordiam suam.<BR></P>
<P><a name="010">10</A>&nbsp;Vidit pr&#230;sumptionem cordis eorum, quoniam mala est:<BR> et cognovit subversionem illorum, quoniam nequam est.<BR></P>
<P><a name="011">11</A>&nbsp;Ideo adimplevit propitiationem suam in illis,<BR> et ostendit eis viam &#230;quitatis.<BR></P>
<P><a name="012">12</A>&nbsp;Miseratio hominis circa proximum suum:<BR> misericordia autem Dei super omnem carnem.<BR></P>
<P><a name="013">13</A>&nbsp;Qui misericordiam habet, docet et erudit<BR> quasi pastor gregem suum.<BR></P>
<P><a name="014">14</A>&nbsp;Miseretur excipientis doctrinam miserationis,<BR> et qui festinat in judiciis ejus.]<BR>
</P>
<P><a name="015">15</A>&nbsp;[Fili, in bonis non des querelam,<BR> et in omni dato non des tristitiam verbi mali.<BR></P>
<P><a name="016">16</A>&nbsp;Nonne ardorem refrigerabit ros?<BR> sic et verbum melius quam datum.<BR></P>
<P><a name="017">17</A>&nbsp;Nonne ecce verbum super datum bonum?<BR> sed utraque cum homine justificato.<BR></P>
<P><a name="018">18</A>&nbsp;Stultus acriter improperabit:<BR> et datus indisciplinati tabescere facit oculos.<BR></P>
<P><a name="019">19</A>&nbsp;Ante judicium para justitiam tibi,<BR> et antequam loquaris, disce.<BR></P>
<P><a name="020">20</A>&nbsp;Ante languorem adhibe medicinam:<BR> et ante judicium interroga teipsum,<BR> et in conspectu Dei invenies propitiationem.<BR></P>
<P><a name="021">21</A>&nbsp;Ante languorem humilia te,<BR> et in tempore infirmitatis ostende conversationem tuam.<BR></P>
<P><a name="022">22</A>&nbsp;Non impediaris orare semper,<BR> et ne verearis usque ad mortem justificari,<BR> quoniam merces Dei manet in &#230;ternum.<BR></P>
<P><a name="023">23</A>&nbsp;Ante orationem pr&#230;para animam tuam,<BR> et noli esse quasi homo qui tentat Deum.<BR></P>
<P><a name="024">24</A>&nbsp;Memento ir&#230; in die consummationis,<BR> et tempus retributionis in conversatione faciei.<BR></P>
<P><a name="025">25</A>&nbsp;Memento paupertatis in tempore abundanti&#230;,<BR> et necessitatum paupertatis in die divitiarum.<BR></P>
<P><a name="026">26</A>&nbsp;A mane usque ad vesperam immutabitur tempus,<BR> et h&#230;c omnia citata in oculis Dei.<BR></P>
<P><a name="027">27</A>&nbsp;Homo sapiens in omnibus metuet,<BR> et in diebus delictorum attendet ab inertia.<BR></P>
<P><a name="028">28</A>&nbsp;Omnis astutus agnoscit sapientiam,<BR> et invenienti eam dabit confessionem.<BR></P>
<P><a name="029">29</A>&nbsp;Sensati in verbis et ipsi sapienter egerunt,<BR> et intellexerunt veritatem et justitiam,<BR> et impleverunt proverbia et judicia.]<BR>
</P>
<P><a name="030">30</A>&nbsp;[Post concupiscentias tuas non eas,<BR> et a voluntate tua avertere.<BR></P>
<P><a name="031">31</A>&nbsp;Si pr&#230;stes anim&#230; tu&#230; concupiscentias ejus,<BR> faciat te in gaudium inimicis tuis.<BR></P>
<P><a name="032">32</A>&nbsp;Ne oblecteris in turbis nec in modicis:<BR> assidua enim est commissio illorum.<BR></P>
<P><a name="033">33</A>&nbsp;Ne fueris mediocris in contentione ex f&#156;nore,<BR> et est tibi nihil in sacculo:<BR> eris enim invidus vit&#230; tu&#230;.]</P>
<P><HR>
<CENTER>
<A HREF="sir019.htm">Next: Sirach Chapter 19</A></CENTER>
</BODY>
</HTML>
