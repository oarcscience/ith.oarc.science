<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Luke: Luke Chapter 5</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/luk005.htm">Polyglot</A>&nbsp;
<A HREF="../gnt/luk005.htm">GNT</A>&nbsp;
<A HREF="../kjv/luk005.htm">KJV</A>&nbsp;

<BR>
<BR><A HREF="luk.htm">Luke Index</A><BR>
&nbsp;
<A HREF="luk004.htm">Previous</A>&nbsp;
<A HREF="luk006.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Luke Chapter 5</H3><P><a name="001">1</A>&nbsp;Factum est autem, cum turb&#230; irruerunt in eum ut audirent verbum Dei, et ipse stabat secus stagnum Genesareth.</P>
<P><a name="002">2</A>&nbsp;Et vidit duas naves stantes secus stagnum: piscatores autem descenderant, et lavabant retia.</P>
<P><a name="003">3</A>&nbsp;Ascendens autem in unam navim, qu&#230; erat Simonis, rogavit eum a terra reducere pusillum. Et sedens docebat de navicula turbas.<BR>
</P>
<P><a name="004">4</A>&nbsp;Ut cessavit autem loqui, dixit ad Simonem: Duc in altum, et laxate retia vestra in capturam.</P>
<P><a name="005">5</A>&nbsp;Et respondens Simon, dixit illi: Pr&#230;ceptor, per totam noctem laborantes nihil cepimus: in verbo autem tuo laxabo rete.</P>
<P><a name="006">6</A>&nbsp;Et cum hoc fecissent, concluserunt piscium multitudinem copiosam: rumpebatur autem rete eorum.</P>
<P><a name="007">7</A>&nbsp;Et annuerunt sociis, qui erant in alia navi, ut venirent, et adjuvarent eos. Et venerunt, et impleverunt ambas naviculas, ita ut pene mergerentur.</P>
<P><a name="008">8</A>&nbsp;Quod cum vidisset Simon Petrus, procidit ad genua Jesu, dicens: Exi a me, quia homo peccator sum, Domine.</P>
<P><a name="009">9</A>&nbsp;Stupor enim circumdederat eum, et omnes qui cum illo erant, in captura piscium, quam ceperant:</P>
<P><a name="010">10</A>&nbsp;similiter autem Jacobum et Joannem, filios Zebed&#230;i, qui erant socii Simonis. Et ait ad Simonem Jesus: Noli timere: ex hoc jam homines eris capiens.</P>
<P><a name="011">11</A>&nbsp;Et subductis ad terram navibus, relictis omnibus, secuti sunt eum.<BR>
</P>
<P><a name="012">12</A>&nbsp;Et factum est, cum esset in una civitatum, et ecce vir plenus lepra, et videns Jesum, et procidens in faciem, rogavit eum, dicens: Domine, si vis, potes me mundare.</P>
<P><a name="013">13</A>&nbsp;Et extendens manum, tetigit eum dicens: Volo: mundare. Et confestim lepra discessit ab illo.</P>
<P><a name="014">14</A>&nbsp;Et ipse pr&#230;cepit illi ut nemini diceret: sed, Vade, ostende te sacerdoti, et offer pro emundatione tua, sicut pr&#230;cepit Moyses, in testimonium illis.</P>
<P><a name="015">15</A>&nbsp;Perambulabat autem magis sermo de illo: et conveniebant turb&#230; mult&#230; ut audirent, et curarentur ab infirmitatibus suis.</P>
<P><a name="016">16</A>&nbsp;Ipse autem secedebat in desertum, et orabat.<BR>
</P>
<P><a name="017">17</A>&nbsp;Et factum est in una dierum, et ipse sedebat docens. Et erant pharis&#230;i sedentes, et legis doctores, qui venerant ex omni castello Galil&#230;&#230;, et Jud&#230;&#230;, et Jerusalem: et virtus Domini erat ad sanandum eos.</P>
<P><a name="018">18</A>&nbsp;Et ecce viri portantes in lecto hominem, qui erat paralyticus: et qu&#230;rebant eum inferre, et ponere ante eum.</P>
<P><a name="019">19</A>&nbsp;Et non invenientes qua parte illum inferrent pr&#230; turba, ascenderunt supra tectum, et per tegulas summiserunt eum cum lecto in medium ante Jesum.</P>
<P><a name="020">20</A>&nbsp;Quorum fidem ut vidit, dixit: Homo, remittuntur tibi peccata tua.</P>
<P><a name="021">21</A>&nbsp;Et c&#156;perunt cogitare scrib&#230; et pharis&#230;i, dicentes: Quis est hic, qui loquitur blasphemias? quis potest dimittere peccata, nisi solus Deus?</P>
<P><a name="022">22</A>&nbsp;Ut cognovit autem Jesus cogitationes eorum, respondens, dixit ad illos: Quid cogitatis in cordibus vestris?</P>
<P><a name="023">23</A>&nbsp;Quid est facilius dicere: Dimittuntur tibi peccata: an dicere: Surge, et ambula?</P>
<P><a name="024">24</A>&nbsp;Ut autem sciatis quia Filius hominis habet potestatem in terra dimittendi peccata, (ait paralytico) tibi dico, surge, tolle lectum tuum, et vade in domum tuam.</P>
<P><a name="025">25</A>&nbsp;Et confestim consurgens coram illis, tulit lectum in quo jacebat: et abiit in domum suam, magnificans Deum.</P>
<P><a name="026">26</A>&nbsp;Et stupor apprehendit omnes, et magnificabant Deum. Et repleti sunt timore, dicentes: Quia vidimus mirabilia hodie.<BR>
</P>
<P><a name="027">27</A>&nbsp;Et post h&#230;c exiit, et vidit publicanum nomine Levi, sedentem ad telonium, et ait illi: Sequere me.</P>
<P><a name="028">28</A>&nbsp;Et relictis omnibus, surgens secutus est eum.</P>
<P><a name="029">29</A>&nbsp;Et fecit ei convivium magnum Levi in domo sua: et erat turba multa publicanorum, et aliorum qui cum illis erant discumbentes.</P>
<P><a name="030">30</A>&nbsp;Et murmurabant pharis&#230;i et scrib&#230; eorum, dicentes ad discipulos ejus: Quare cum publicanis et peccatoribus manducatis et bibitis?</P>
<P><a name="031">31</A>&nbsp;Et respondens Jesus, dixit ad illos: Non egent qui sani sunt medico, sed qui male habent.</P>
<P><a name="032">32</A>&nbsp;Non veni vocare justos, sed peccatores ad p&#156;nitentiam.<BR>
</P>
<P><a name="033">33</A>&nbsp;At illi dixerunt ad eum: Quare discipuli Joannis jejunant frequenter, et obsecrationes faciunt, similiter et pharis&#230;orum: tui autem edunt et bibunt?</P>
<P><a name="034">34</A>&nbsp;Quibus ipse ait: Numquid potestis filios sponsi, dum cum illis est sponsus, facere jejunare?</P>
<P><a name="035">35</A>&nbsp;Venient autem dies, cum ablatus fuerit ab illis sponsus: tunc jejunabunt in illis diebus.</P>
<P><a name="036">36</A>&nbsp;Dicebat autem et similitudinem ad illos: Quia nemo commissuram a novo vestimento immittit in vestimentum vetus: alioquin et novum rumpit, et veteri non convenit commissura a novo.</P>
<P><a name="037">37</A>&nbsp;Et nemo mittit vinum novum in utres veteres: alioquin rumpet vinum novum utres, et ipsum effundetur, et utres peribunt:</P>
<P><a name="038">38</A>&nbsp;sed vinum novum in utres novos mittendum est, et utraque conservantur.</P>
<P><a name="039">39</A>&nbsp;Et nemo bibens vetus, statim vult novum: dicit enim: Vetus melius est.</P>
<P><HR>
<CENTER>
<A HREF="luk006.htm">Next: Luke Chapter 6</A></CENTER>
</BODY>
</HTML>
