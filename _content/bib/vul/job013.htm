<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Job: Job Chapter 13</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/job013.htm">Polyglot</A>&nbsp;
<A HREF="../kjv/job013.htm">KJV</A>&nbsp;
<A HREF="../sep/job013.htm">Sep</A>&nbsp;
<A HREF="../tan/job013.htm">Tan</A>&nbsp;

<BR>
<BR><A HREF="job.htm">Job Index</A><BR>
&nbsp;
<A HREF="job012.htm">Previous</A>&nbsp;
<A HREF="job014.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Job Chapter 13</H3><P><a name="001">1</A>&nbsp;[Ecce omnia h&#230;c vidit oculus meus,<BR> et audivit auris mea, et intellexi singula.<BR></P>
<P><a name="002">2</A>&nbsp;Secundum scientiam vestram et ego novi:<BR> nec inferior vestri sum.<BR></P>
<P><a name="003">3</A>&nbsp;Sed tamen ad Omnipotentem loquar,<BR> et disputare cum Deo cupio:<BR></P>
<P><a name="004">4</A>&nbsp;prius vos ostendens fabricatores mendacii,<BR> et cultores perversorum dogmatum.<BR></P>
<P><a name="005">5</A>&nbsp;Atque utinam taceretis,<BR> ut putaremini esse sapientes.<BR></P>
<P><a name="006">6</A>&nbsp;Audite ergo correptionem meam,<BR> et judicium labiorum meorum attendite.<BR></P>
<P><a name="007">7</A>&nbsp;Numquid Deus indiget vestro mendacio,<BR> ut pro illo loquamini dolos?<BR></P>
<P><a name="008">8</A>&nbsp;numquid faciem ejus accipitis,<BR> et pro Deo judicare nitimini?<BR></P>
<P><a name="009">9</A>&nbsp;aut placebit ei quem celare nihil potest?<BR> aut decipietur, ut homo, vestris fraudulentiis?<BR></P>
<P><a name="010">10</A>&nbsp;Ipse vos arguet,<BR> quoniam in abscondito faciem ejus accipitis.<BR></P>
<P><a name="011">11</A>&nbsp;Statim ut se commoverit, turbabit vos,<BR> et terror ejus irruet super vos.<BR></P>
<P><a name="012">12</A>&nbsp;Memoria vestra comparabitur cineri,<BR> et redigentur in lutum cervices vestr&#230;.<BR></P>
<P><a name="013">13</A>&nbsp;Tacete paulisper, ut loquar<BR> quodcumque mihi mens suggesserit.<BR></P>
<P><a name="014">14</A>&nbsp;Quare lacero carnes meas dentibus meis,<BR> et animam meam porto in manibus meis?<BR></P>
<P><a name="015">15</A>&nbsp;Etiam si occiderit me, in ipso sperabo:<BR> verumtamen vias meas in conspectu ejus arguam.<BR></P>
<P><a name="016">16</A>&nbsp;Et ipse erit salvator meus:<BR> non enim veniet in conspectu ejus omnis hypocrita.<BR></P>
<P><a name="017">17</A>&nbsp;Audite sermonem meum,<BR> et &#230;nigmata percipite auribus vestris.<BR></P>
<P><a name="018">18</A>&nbsp;Si fuero judicatus,<BR> scio quod justus inveniar.<BR></P>
<P><a name="019">19</A>&nbsp;Quis est qui judicetur mecum?<BR> veniat: quare tacens consumor?<BR></P>
<P><a name="020">20</A>&nbsp;Duo tantum ne facias mihi,<BR> et tunc a facie tua non abscondar:<BR></P>
<P><a name="021">21</A>&nbsp;manum tuam longe fac a me,<BR> et formido tua non me terreat.<BR></P>
<P><a name="022">22</A>&nbsp;Voca me, et ego respondebo tibi:<BR> aut certe loquar, et tu responde mihi.<BR></P>
<P><a name="023">23</A>&nbsp;Quantas habeo iniquitates et peccata?<BR> scelera mea et delicta ostende mihi.<BR></P>
<P><a name="024">24</A>&nbsp;Cur faciem tuam abscondis,<BR> et arbitraris me inimicum tuum?<BR></P>
<P><a name="025">25</A>&nbsp;Contra folium, quod vento rapitur, ostendis potentiam tuam,<BR> et stipulam siccam persequeris:<BR></P>
<P><a name="026">26</A>&nbsp;scribis enim contra me amaritudines,<BR> et consumere me vis peccatis adolescenti&#230; me&#230;.<BR></P>
<P><a name="027">27</A>&nbsp;Posuisti in nervo pedem meum,<BR> et observasti omnes semitas meas,<BR> et vestigia pedum meorum considerasti:<BR></P>
<P><a name="028">28</A>&nbsp;qui quasi putredo consumendus sum,<BR> et quasi vestimentum quod comeditur a tinea.]</P>
<P><HR>
<CENTER>
<A HREF="job014.htm">Next: Job Chapter 14</A></CENTER>
</BODY>
</HTML>
