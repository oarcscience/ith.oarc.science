[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/est015)   
  
[Esther Index](est)  
  [Previous](est014)  [Next](est016) 

------------------------------------------------------------------------

### Vulgate (Latin): Esther Chapter 15

<span id="001">1</span> Et mandavit ei (haud dubium quin esset
Mardochæus) ut ingrederetur ad regem, et rogaret pro populo suo et pro
patria sua.

<span id="002">2</span> Memorare, inquit, dierum humilitatis tuæ,
quomodo nutrita sis in manu mea, quia Aman secundus a rege locutus est
contra nos in mortem:

<span id="003">3</span> et tu invoca Dominum, et loquere regi pro nobis,
et libera nos de morte.  

<span id="004">4</span> Die autem tertio deposuit vestimenta ornatus
sui, et circumdata est gloria sua.

<span id="005">5</span> Cumque regio fulgeret habitu, et invocasset
omnium rectorem et salvatorem Deum, assumpsit duas famulas,

<span id="006">6</span> et super unam quidem innitebatur, quasi præ
deliciis et nimia teneritudine corpus suum ferre non sustinens:

<span id="007">7</span> altera autem famularum sequebatur dominam,
defluentia in humum indumenta sustentans.

<span id="008">8</span> Ipsa autem roseo colore vultum perfusa, et
gratis ac nitentibus oculis, tristem celabat animum, et nimio timore
contractum.

<span id="009">9</span> Ingressa igitur cuncta per ordinem ostia, stetit
contra regem, ubi ille residebat super solium regni sui, indutus
vestibus regiis, auroque fulgens, et pretiosis lapidibus: eratque
terribilis aspectu.

<span id="010">10</span> Cumque elevasset faciem, et ardentibus oculis
furorem pectoris indicasset, regina corruit, et in pallorem colore
mutato, lassum super ancillulam reclinavit caput.

<span id="011">11</span> Convertitque Deus spiritum regis in
mansuetudinem, et festinus ac metuens exilivit de solio, et sustentans
eam ulnis suis donec rediret ad se, his verbis blandiebatur:

<span id="012">12</span> Quid habes, Esther? ego sum frater tuus: noli
metuere.

<span id="013">13</span> Non morieris: non enim pro te, sed pro omnibus
hæc lex constituta est.

<span id="014">14</span> Accede igitur, et tange sceptrum.

<span id="015">15</span> Cumque illa reticeret, tulit auream virgam, et
posuit super collum ejus, et osculatus est eam, et ait: Cur mihi non
loqueris?

<span id="016">16</span> Quæ respondit: Vidi te, domine, quasi angelum
Dei, et conturbatum est cor meum præ timore gloriæ tuæ.

<span id="017">17</span> Valde enim mirabilis es, domine, et facies tua
plena est gratiarum.

<span id="018">18</span> Cumque loqueretur, rursus corruit, et pene
exanimata est.

<span id="019">19</span> Rex autem turbabatur, et omnes ministri ejus
consolabantur eam.

------------------------------------------------------------------------

[Next: Esther Chapter 16](est016)
