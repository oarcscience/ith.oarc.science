[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir032)  [Apo](../apo/sir032) 
[Sep](../sep/sir032)   
  
[Sirach Index](sir)  
  [Previous](sir031)  [Next](sir033) 

------------------------------------------------------------------------

### Vulgate (Latin): Sirach Chapter 32

<span id="001">1</span> \[Rectorem te posuerunt? noli extolli:  
esto in illis quasi unus ex ipsis.  

<span id="002">2</span> Curam illorum habe, et sic conside,  
et omni cura tua explicita recumbe:  

<span id="003">3</span> ut læteris propter illos,  
et ornamentum gratiæ accipias coronam,  
et dignationem consequaris corrogationis.  

<span id="004">4</span> Loquere major natu:  
decet enim te  

<span id="005">5</span> primum verbum diligenti scientia,  
et non impedias musicam.  

<span id="006">6</span> Ubi auditus non est, non effundas sermonem,  
et importune noli extolli in sapientia tua.  

<span id="007">7</span> Gemmula carbunculi in ornamento auri,  
et comparatio musicorum in convivio vini.  

<span id="008">8</span> Sicut in fabricatione auri signum est
smaragdi,  
sic numerus musicorum in jucundo et moderato vino.  

<span id="009">9</span> Audi tacens,  
et pro reverentia accedet tibi bona gratia.  

<span id="010">10</span> Adolescens, loquere in tua causa vix.  

<span id="011">11</span> Si bis interrogatus fueris,  
habeat caput responsum tuum.  

<span id="012">12</span> In multis esto quasi inscius,  
et audi tacens simul et quærens.  

<span id="013">13</span> In medio magnatorum non præsumas:  
et ubi sunt senes non multum loquaris.  

<span id="014">14</span> Ante grandinem præibit coruscatio:  
et ante verecundiam præibit gratia,  
et pro reverentia accedet tibi bona gratia.  

<span id="015">15</span> Et hora surgendi non te trices:  
præcurre autem prior in domum tuam,  
et illic avocare, et illic lude,  

<span id="016">16</span> et age conceptiones tuas,  
et non in delictis et verbo superbo:  

<span id="017">17</span> et super his omnibus benedicito Dominum, qui
fecit,  
et inebriantem te ab omnibus bonis suis.\]  

<span id="018">18</span> \[Qui timet Dominum excipiet doctrinam ejus:  
et qui vigilaverint ad illum invenient benedictionem.  

<span id="019">19</span> Qui quærit legem replebitur ab ea,  
et qui insidiose agit scandalizabitur in ea.  

<span id="020">20</span> Qui timent Dominum invenient judicium justum,  
et justitias quasi lumen accendent.  

<span id="021">21</span> Peccator homo vitabit correptionem,  
et secundum voluntatem suam inveniet comparationem.  

<span id="022">22</span> Vir consilii non disperdet intelligentiam:  
alienus et superbus non pertimescet timorem:  

<span id="023">23</span> etiam postquam fecit cum eo sine consilio,  
et suis insectationibus arguetur.  

<span id="024">24</span> Fili, sine consilio nihil facias,  
et post factum non pœnitebis.  

<span id="025">25</span> In via ruinæ non eas, et non offendes in
lapides:  
nec credas te viæ laboriosæ, ne ponas animæ tuæ scandalum.  

<span id="026">26</span> Et a filiis tuis cave,  
et a domesticis tuis attende.  

<span id="027">27</span> In omni opere tuo crede ex fide animæ tuæ,  
hoc est enim conservatio mandatorum.  

<span id="028">28</span> Qui credit Deo attendit mandatis:  
et qui confidit in illo non minorabitur.\]

------------------------------------------------------------------------

[Next: Sirach Chapter 33](sir033)
