[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num031)  [KJV](../kjv/num031)  [Sep](../sep/num031) 
[Tan](../tan/num031)   
  
[Numbers Index](num)  
  [Previous](num030)  [Next](num032) 

------------------------------------------------------------------------

### Vulgate (Latin): Numbers Chapter 31

<span id="001">1</span> Locutusque est Dominus ad Moysen, dicens:

<span id="002">2</span> Ulciscere prius filios Israël de Madianitis, et
sic colligeris ad populum tuum.

<span id="003">3</span> Statimque Moyses: Armate, inquit, ex vobis viros
ad pugnam, qui possint ultionem Domini expetere de Madianitis.

<span id="004">4</span> Mille viri de singulis tribubus eligantur ex
Israël qui mittantur ad bellum.

<span id="005">5</span> Dederuntque millenos de singulis tribubus, id
est, duodecim millia expeditorum ad pugnam:

<span id="006">6</span> quos misit Moyses cum Phinees filio Eleazari
sacerdotis, vasa quoque sancta, et tubas ad clangendum tradidit ei.

<span id="007">7</span> Cumque pugnassent contra Madianitas atque
vicissent, omnes mares occiderunt,

<span id="008">8</span> et reges eorum, Evi, et Recem, et Sur, et Hur,
et Rebe, quinque principes gentis: Balaam quoque filium Beor
interfecerunt gladio.

<span id="009">9</span> Ceperuntque mulieres eorum, et parvulos,
omniaque pecora, et cunctam supellectilem: quidquid habere potuerant
depopulati sunt:

<span id="010">10</span> tam urbes quam viculos et castella flamma
consumpsit.

<span id="011">11</span> Et tulerunt prædam, et universa quæ ceperant
tam ex hominibus quam ex jumentis,

<span id="012">12</span> et adduxerunt ad Moysen, et Eleazarum
sacerdotem, et ad omnem multitudinem filiorum Israël: reliqua autem
utensilia portaverunt ad castra in campestribus Moab juxta Jordanem
contra Jericho.  

<span id="013">13</span> Egressi sunt autem Moyses et Eleazar sacerdos,
et omnes principes synagogæ, in occursum eorum extra castra.

<span id="014">14</span> Iratusque Moyses principibus exercitus,
tribunis, et centurionibus qui venerant de bello,

<span id="015">15</span> ait: Cur feminas reservastis?

<span id="016">16</span> nonne istæ sunt, quæ deceperunt filios Israël
ad suggestionem Balaam, et prævaricari vos fecerunt in Domino super
peccato Phogor, unde et percussus est populus?

<span id="017">17</span> ergo cunctos interficite quidquid est generis
masculinis, etiam in parvulis: et mulieres, quæ noverunt viros in coitu,
jugulate:

<span id="018">18</span> puellas autem et omnes feminas virgines
reservate vobis:

<span id="019">19</span> et manete extra castra septem diebus. Qui
occiderit hominem, vel occisum tetigerit, lustrabitur die tertio et
septimo.

<span id="020">20</span> Et de omni præda, sive vestimentum fuerit, sive
vas, et aliquid in utensilia præparatum, de caprarum pellibus, et pilis,
et ligno, expiabitur.  

<span id="021">21</span> Eleazar quoque sacerdos ad viros exercitus, qui
pugnaverunt, sic locutus est: Hoc est præceptum legis, quod mandavit
Dominus Moysi:

<span id="022">22</span> aurum, et argentum, et æs, et ferrum, et
plumbum, et stannum,

<span id="023">23</span> et omne, quod potest transire per flammas, igne
purgabitur: quidquid autem ignem non potest sustinere, aqua expiationis
sanctificabitur:

<span id="024">24</span> et lavabitis vestimenta vestra die septimo, et
purificati postea castra intrabitis.

<span id="025">25</span> Dixit quoque Dominus ad Moysen:

<span id="026">26</span> Tollite summam eorum quæ capta sunt, ab homine
usque ad pecus, tu et Eleazar sacerdos et principes vulgi:

<span id="027">27</span> dividesque ex æquo prædam inter eos qui
pugnaverunt egressique sunt ad bellum, et inter omnem reliquam
multitudinem.

<span id="028">28</span> Et separabis partem Domino ab his qui
pugnaverunt et fuerunt in bello, unam animam de quingentis, tam ex
hominibus quam ex bobus et asinis et ovibus,

<span id="029">29</span> et dabis eam Eleazaro sacerdoti, quia primitiæ
Domini sunt.

<span id="030">30</span> Ex media quoque parte filiorum Israël accipies
quinquagesimum caput hominum, et boum, et asinorum, et ovium, cunctorum
animantium, et dabis ea Levitis, qui excubant in custodiis tabernaculi
Domini.  

<span id="031">31</span> Feceruntque Moyses et Eleazar sicut præceperat
Dominus.

<span id="032">32</span> Fuit autem præda, quam exercitus ceperat, ovium
sexcenta septuaginta quinque millia,

<span id="033">33</span> boum septuaginta duo millia,

<span id="034">34</span> asinorum sexaginta millia et mille:

<span id="035">35</span> animæ hominum sexus feminei, quæ non
cognoverant viros, triginta duo millia.

<span id="036">36</span> Dataque est media pars his qui in prælio
fuerant, ovium trecenta triginta septem millia quingentæ:

<span id="037">37</span> e quibus in partem Domini supputatæ sunt oves
sexcentæ septuaginta quinque:

<span id="038">38</span> et de bobus triginta sex millibus, boves
septuaginta et duo:

<span id="039">39</span> de asinis triginta millibus quingentis, asini
sexaginta unus:

<span id="040">40</span> de animabus hominum sedecim millibus, cesserunt
in partem Domini triginta duæ animæ.

<span id="041">41</span> Tradiditque Moyses numerum primitiarum Domini
Eleazaro sacerdoti, sicut fuerat ei imperatum,

<span id="042">42</span> ex media parte filiorum Israël, quam
separaverat his qui in prælio fuerant.

<span id="043">43</span> De media vero parte, quæ contigerat reliquæ
multitudini, id est, de ovibus trecentis triginta septem millibus
quingentis,

<span id="044">44</span> et de bobus triginta sex millibus,

<span id="045">45</span> et de asinis triginta millibus quingentis,

<span id="046">46</span> et de hominibus sedecim millibus,

<span id="047">47</span> tulit Moyses quinquagesimum caput, et dedit
Levitis, qui excubabant in tabernaculo Domini, sicut præceperat
Dominus.  

<span id="048">48</span> Cumque accessissent principes exercitus ad
Moysen, et tribuni, centurionesque, dixerunt:

<span id="049">49</span> Nos servi tui recensuimus numerum pugnatorum,
quos habuimus sub manu nostra: et ne unus quidem defuit.

<span id="050">50</span> Ob hanc causam offerimus in donariis Domini
singuli quod in præda auri potuimus invenire, periscelides et armillas,
annulos et dextralia, ac murænulas, ut depreceris pro nobis Dominum.

<span id="051">51</span> Susceperuntque Moyses et Eleazar sacerdos omne
aurum in diversis speciebus,

<span id="052">52</span> pondo sedecim millia septingentos quinquaginta
siclos, a tribunis et centurionibus.

<span id="053">53</span> Unusquisque enim quod in præda rapuerat, suum
erat.

<span id="054">54</span> Et susceptum intulerunt in tabernaculum
testimonii, in monimentum filiorum Israël coram Domino.

------------------------------------------------------------------------

[Next: Numbers Chapter 32](num032)
