<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Jeremiah: Jeremiah Chapter 50</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jer050">Polyglot</A>&nbsp;
<A HREF="../kjv/jer050">KJV</A>&nbsp;
<A HREF="../sep/jer050">Sep</A>&nbsp;
<A HREF="../tan/jer050">Tan</A>&nbsp;

<BR>
<BR><A HREF="jer">Jeremiah Index</A><BR>
&nbsp;
<A HREF="jer049">Previous</A>&nbsp;
<A HREF="jer051">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Jeremiah Chapter 50</H3><P><a name="001">1</A>&nbsp;Verbum quod locutus est Dominus de Babylone et de terra Chald&#230;orum, in manu Jeremi&#230; prophet&#230;.</P>
<P><a name="002">2</A>&nbsp;[Annuntiate in gentibus, et auditum facite:<BR> levate signum, pr&#230;dicate, et nolite celare:<BR> dicite: Capta est Babylon,<BR> confusus est Bel, victus est Merodach,<BR> confusa sunt sculptilia ejus,<BR> superata sunt idola eorum.<BR></P>
<P><a name="003">3</A>&nbsp;Quoniam ascendit contra eam gens ab aquilone,<BR> qu&#230; ponet terram ejus in solitudinem,<BR> et non erit qui habitet in ea ab homine usque ad pecus:<BR> et moti sunt, et abierunt.<BR></P>
<P><a name="004">4</A>&nbsp;In diebus illis, et in tempore illo, ait Dominus,<BR> venient filii Isra&#235;l ipsi et filii Juda simul:<BR> ambulantes et flentes properabunt,<BR> et Dominum Deum suum qu&#230;rent:<BR></P>
<P><a name="005">5</A>&nbsp;in Sion interrogabunt viam, huc facies eorum:<BR> venient, et apponentur ad Dominum f&#156;dere sempiterno,<BR> quod nulla oblivione delebitur.<BR></P>
<P><a name="006">6</A>&nbsp;Grex perditus factus est populus meus:<BR> pastores eorum seduxerunt eos,<BR> feceruntque vagari in montibus:<BR> de monte in collem transierunt;<BR> obliti sunt cubilis sui.<BR></P>
<P><a name="007">7</A>&nbsp;Omnes qui invenerunt comederunt eos,<BR> et hostes eorum dixerunt: Non peccavimus:<BR> pro eo quod peccaverunt Domino decori justiti&#230;,<BR> et exspectationi patrum eorum Domino.<BR></P>
<P><a name="008">8</A>&nbsp;Recedite de medio Babylonis,<BR> et de terra Chald&#230;orum egredimini,<BR> et estote quasi h&#230;di ante gregem.<BR></P>
<P><a name="009">9</A>&nbsp;Quoniam ecce ego suscito,<BR> et adducam in Babylonem<BR> congregationem gentium magnarum de terra aquilonis,<BR> et pr&#230;parabuntur adversus eam, et inde capietur:<BR> sagitta ejus quasi viri fortis interfectoris:<BR> non revertetur vacua.<BR></P>
<P><a name="010">10</A>&nbsp;Et erit Chald&#230;a in pr&#230;dam:<BR> omnes vastantes eam replebuntur, ait Dominus.<BR></P>
<P><a name="011">11</A>&nbsp;Quoniam exsultatis, et magna loquimini,<BR> diripientes h&#230;reditatem meam:<BR> quoniam effusi estis sicut vituli super herbam,<BR> et mugistis sicut tauri:<BR></P>
<P><a name="012">12</A>&nbsp;confusa est mater vestra nimis,<BR> et ad&#230;quata pulveri, qu&#230; genuit vos:<BR> ecce novissima erit in gentibus,<BR> deserta, invia, et arens.<BR></P>
<P><a name="013">13</A>&nbsp;Ab ira Domini non habitabitur,<BR> sed redigetur tota in solitudinem:<BR> omnis qui transibit per Babylonem stupebit,<BR> et sibilabit super universis plagis ejus.<BR></P>
<P><a name="014">14</A>&nbsp;Pr&#230;paramini contra Babylonem per circuitum,<BR> omnes qui tenditis arcum:<BR> debellate eam, non parcatis jaculis,<BR> quia Domino peccavit.<BR></P>
<P><a name="015">15</A>&nbsp;Clamate adversus eam,<BR> ubique dedit manum:<BR> ceciderunt fundamenta ejus,<BR> destructi sunt muri ejus,<BR> quoniam ultio Domini est:<BR> ultionem accipite de ea:<BR> sicut fecit, facite ei.<BR></P>
<P><a name="016">16</A>&nbsp;Disperdite satorem de Babylone,<BR> et tenentem falcem in tempore messis:<BR> a facie gladii columb&#230;<BR> unusquisque ad populum suum convertetur,<BR> et singuli ad terram suam fugient.<BR></P>
<P><a name="017">17</A>&nbsp;Grex dispersus Isra&#235;l:<BR> leones ejecerunt eum.<BR> Primus comedit eum rex Assur:<BR> iste novissimus exossavit eum<BR> Nabuchodonosor rex Babylonis.<BR></P>
<P><a name="018">18</A>&nbsp;Propterea h&#230;c dicit Dominus exercituum, Deus Isra&#235;l:<BR> Ecce ego visitabo regem Babylonis et terram ejus,<BR> sicut visitavi regem Assur:<BR></P>
<P><a name="019">19</A>&nbsp;et reducam Isra&#235;l ad habitaculum suum:<BR> et pascetur Carmelum et Basan,<BR> et in monte Ephraim et Galaad saturabitur anima ejus.<BR></P>
<P><a name="020">20</A>&nbsp;In diebus illis, et in tempore illo, ait Dominus,<BR> qu&#230;retur iniquitas Isra&#235;l, et non erit,<BR> et peccatum Juda, et non invenietur:<BR> quoniam propitius ero eis quos reliquero.<BR></P>
<P><a name="021">21</A>&nbsp;Super terram dominantium ascende,<BR> et super habitatores ejus visita:<BR> dissipa, et interfice qu&#230; post eos sunt, ait Dominus,<BR> et fac juxta omnia qu&#230; pr&#230;cepi tibi.<BR></P>
<P><a name="022">22</A>&nbsp;Vox belli in terra, et contritio magna.<BR></P>
<P><a name="023">23</A>&nbsp;Quomodo confractus est et contritus malleus univers&#230; terr&#230;?<BR> quomodo versa est in desertum Babylon in gentibus?<BR></P>
<P><a name="024">24</A>&nbsp;Illaqueavi te, et capta es, Babylon,<BR> et nesciebas:<BR> inventa es et apprehensa,<BR> quoniam Dominum provocasti.<BR></P>
<P><a name="025">25</A>&nbsp;Aperuit Dominus thesaurum suum,<BR> et protulit vasa ir&#230; su&#230;,<BR> quoniam opus est Domino Deo exercituum,<BR> in terra Chald&#230;orum.<BR></P>
<P><a name="026">26</A>&nbsp;Venite ad eam ab extremis finibus;<BR> aperite ut exeant qui conculcent eam:<BR> tollite de via lapides, et redigite in acervos:<BR> et interficite eam, nec sit quidquam reliquum.<BR></P>
<P><a name="027">27</A>&nbsp;Dissipate universos fortes ejus:<BR> descendant in occisionem:<BR> v&#230; eis, quia venit dies eorum,<BR> tempus visitationis eorum!<BR></P>
<P><a name="028">28</A>&nbsp;Vox fugientium,<BR> et eorum qui evaserunt de terra Babylonis,<BR> ut annuntient in Sion ultionem Domini Dei nostri,<BR> ultionem templi ejus.<BR></P>
<P><a name="029">29</A>&nbsp;Annuntiate in Babylonem plurimis,<BR> omnibus qui tendunt arcum:<BR> consistite adversus eam per gyrum,<BR> et nullus evadat:<BR> reddite ei secundum opus suum:<BR> juxta omnia qu&#230; fecit, facite illi,<BR> quia contra Dominum erecta est,<BR> adversum Sanctum Isra&#235;l.<BR></P>
<P><a name="030">30</A>&nbsp;Idcirco cadent juvenes ejus in plateis ejus,<BR> et omnes viri bellatores ejus conticescent in die illa,<BR> ait Dominus.<BR></P>
<P><a name="031">31</A>&nbsp;Ecce ego ad te, superbe!<BR> dicit Dominus Deus exercituum:<BR> quia venit dies tuus,<BR> tempus visitationis tu&#230;.<BR></P>
<P><a name="032">32</A>&nbsp;Et cadet superbus, et corruet,<BR> et non erit qui suscitet eum:<BR> et succendam ignem in urbibus ejus,<BR> et devorabit omnia in circuitu ejus.<BR></P>
<P><a name="033">33</A>&nbsp;H&#230;c dicit Dominus exercituum:<BR> Calumniam sustinent filii Isra&#235;l,<BR> et filii Juda simul:<BR> omnes qui ceperunt eos, tenent:<BR> nolunt dimittere eos.<BR></P>
<P><a name="034">34</A>&nbsp;Redemptor eorum fortis,<BR> Dominus exercituum nomen ejus:<BR> judicio defendet causam eorum,<BR> ut exterreat terram,<BR> et commoveat habitatores Babylonis.<BR></P>
<P><a name="035">35</A>&nbsp;Gladius ad Chald&#230;os, ait Dominus,<BR> et ad habitatores Babylonis,<BR> et ad principes, et ad sapientes ejus.<BR></P>
<P><a name="036">36</A>&nbsp;Gladius ad divinos ejus, qui stulti erunt:<BR> gladius ad fortes illius, qui timebunt.<BR></P>
<P><a name="037">37</A>&nbsp;Gladius ad equos ejus, et ad currus ejus,<BR> et ad omne vulgus quod est in medio ejus:<BR> et erunt quasi mulieres:<BR> gladius ad thesauros ejus, qui diripientur.<BR></P>
<P><a name="038">38</A>&nbsp;Siccitas super aquas ejus erit, et arescent,<BR> quia terra sculptilium est, et in portentis gloriantur.<BR></P>
<P><a name="039">39</A>&nbsp;Propterea habitabunt dracones cum faunis ficariis,<BR> et habitabunt in ea struthiones:<BR> et non inhabitabitur ultra usque in sempiternum,<BR> nec exstruetur usque ad generationem et generationem.<BR></P>
<P><a name="040">40</A>&nbsp;Sicut subvertit Dominus Sodomam et Gomorrham,<BR> et vicinas ejus, ait Dominus,<BR> non habitabit ibi vir,<BR> et non incolet eam filius hominis.<BR></P>
<P><a name="041">41</A>&nbsp;Ecce populus venit ab aquilone,<BR> et gens magna, et reges multi<BR> consurgent a finibus terr&#230;.<BR></P>
<P><a name="042">42</A>&nbsp;Arcum et scutum apprehendent:<BR> crudeles sunt, et immisericordes:<BR> vox eorum quasi mare sonabit,<BR> et super equos ascendent,<BR> sicut vir paratus ad pr&#230;lium contra te, filia Babylon.<BR></P>
<P><a name="043">43</A>&nbsp;Audivit rex Babylonis famam eorum,<BR> et dissolut&#230; sunt manus ejus:<BR> angustia apprehendit eum,<BR> dolor quasi parturientem.<BR></P>
<P><a name="044">44</A>&nbsp;Ecce quasi leo ascendet,<BR> de superbia Jordanis ad pulchritudinem robustam,<BR> quia subito currere faciam eum ad illam.<BR> Et quis erit electus, quem pr&#230;ponam ei?<BR> quis est enim similis mei?<BR> et quis sustinebit me?<BR> et quis est iste pastor, qui resistat vultui meo?<BR></P>
<P><a name="045">45</A>&nbsp;Propterea audite consilium Domini<BR> quod mente concepit adversum Babylonem,<BR> et cogitationes ejus<BR> quas cogitavit super terram Chald&#230;orum:<BR> nisi detraxerint eos parvuli gregum,<BR> nisi dissipatum fuerit cum ipsis habitaculum eorum.<BR></P>
<P><a name="046">46</A>&nbsp;A voce captivitatis Babylonis commota est terra,<BR> et clamor inter gentes auditus est.]</P>
<P><HR>
<CENTER>
<A HREF="jer051">Next: Jeremiah Chapter 51</A></CENTER>
</BODY>
</HTML>
