[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/zac008)  [KJV](../kjv/zac008)  [Sep](../sep/zac008) 
[Tan](../tan/zac008)   
  
[Zechariah Index](zac)  
  [Previous](zac007)  [Next](zac009) 

------------------------------------------------------------------------

### Vulgate (Latin): Zechariah Chapter 8

<span id="001">1</span> Et factum est verbum Domini exercituum, dicens:

<span id="002">2</span> Hæc dicit Dominus exercituum: Zelatus sum Sion
zelo magno, et indignatione magna zelatus sum eam.

<span id="003">3</span> Hæc dicit Dominus exercituum: Reversus sum ad
Sion, et habitabo in medio Jerusalem: et vocabitur Jerusalem civitas
veritatis, et mons Domini exercituum mons sanctificatus.

<span id="004">4</span> Hæc dicit Dominus exercituum: Adhuc habitabunt
senes et anus in plateis Jerusalem, et viri baculus in manu ejus præ
multitudine dierum.

<span id="005">5</span> Et plateæ civitatis complebuntur infantibus et
puellis, ludentibus in plateis ejus.

<span id="006">6</span> Hæc dicit Dominus exercituum: Si videbitur
difficile in oculis reliquiarum populi hujus in diebus illis, numquid in
oculis meis difficile erit? dicit Dominus exercituum.

<span id="007">7</span> Hæc dicit Dominus exercituum: Ecce ego salvabo
populum meum de terra orientis et de terra occasus solis.

<span id="008">8</span> Et adducam eos, et habitabunt in medio
Jerusalem: et erunt mihi in populum, et ego ero eis in Deum, in veritate
et in justitia.  

<span id="009">9</span> Hæc dicit Dominus exercituum: Confortentur manus
vestræ, qui auditis in his diebus sermones istos per os prophetarum, in
die qua fundata est domus Domini exercituum, ut templum ædificaretur.

<span id="010">10</span> Siquidem ante dies illos merces hominum non
erat, nec merces jumentorum erat: neque introëunti, neque exeunti erat
pax præ tribulatione: et dimisi omnes homines, unumquemque contra
proximum suum.

<span id="011">11</span> Nunc autem non juxta dies priores ego faciam
reliquiis populi hujus, dicit Dominus exercituum,

<span id="012">12</span> sed semen pacis erit: vinea dabit fructum suum,
et terra dabit germen suum, et cæli dabunt rorem suum: et possidere
faciam reliquias populi hujus universa hæc.

<span id="013">13</span> Et erit: sicut eratis maledictio in gentibus,
domus Juda et domus Israël, sic salvabo vos, et eritis benedictio.
Nolite timere; confortentur manus vestræ.

<span id="014">14</span> Quia hæc dicit Dominus exercituum: Sicut
cogitavi ut affligerem vos, cum ad iracundiam provocassent patres vestri
me, dicit Dominus,

<span id="015">15</span> et non sum misertus: sic conversus cogitavi, in
diebus istis, ut benefaciam domui Juda et Jerusalem. Nolite timere.

<span id="016">16</span> Hæc sunt ergo verba quæ facietis: loquimini
veritatem unusquisque cum proximo suo: veritatem et judicium pacis
judicate in portis vestris.

<span id="017">17</span> Et unusquisque malum contra amicum suum ne
cogitetis in cordibus vestris, et juramentum mendax ne diligatis: omnia
enim hæc sunt quæ odi, dicit Dominus.  

<span id="018">18</span> Et factum est verbum Domini exercituum ad me,
dicens:

<span id="019">19</span> Hæc dicit Dominus exercituum: Jejunium quarti,
et jejunium quinti, et jejunium septimi, et jejunium decimi erit domui
Juda in gaudium et lætitiam et in solemnitates præclaras. Veritatem
tantum et pacem diligite.

<span id="020">20</span> Hæc dicit Dominus exercituum, usquequo veniant
populi et habitent in civitatibus multis:

<span id="021">21</span> et vadant habitatores, unus ad alterum,
dicentes: Eamus, et deprecemur faciem Domini, et quæramus Dominum
exercituum: vadam etiam ego.

<span id="022">22</span> Et venient populi multi, et gentes robustæ, ad
quærendum Dominum exercituum in Jerusalem, et deprecandam faciem Domini.

<span id="023">23</span> Hæc dicit Dominus exercituum: In diebus illis,
in quibus apprehendent decem homines ex omnibus linguis gentium, et
apprehendent fimbriam viri Judæi, dicentes: Ibimus vobiscum: audivimus
enim quoniam Deus vobiscum est.

------------------------------------------------------------------------

[Next: Zechariah Chapter 9](zac009)
