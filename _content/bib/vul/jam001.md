[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jam001)  [GNT](../gnt/jam001) 
[KJV](../kjv/jam001)   
  
[James Index](jam)  
  [Previous](heb013)  [Next](jam002) 

------------------------------------------------------------------------

### Vulgate (Latin): James Chapter 1

<span id="001">1</span> Jacobus, Dei et Domini nostri Jesu Christi
servus, duodecim tribubus, quæ sunt in dispersione, salutem.  

<span id="002">2</span> Omne gaudium existimate fratres mei, cum in
tentationes varias incideritis:

<span id="003">3</span> scientes quod probatio fidei vestræ patientiam
operatur.

<span id="004">4</span> Patientia autem opus perfectum habet: ut sitis
perfecti et integri in nullo deficientes.

<span id="005">5</span> Si quis autem vestrum indiget sapientia,
postulet a Deo, qui dat omnibus affluenter, et non improperat: et
dabitur ei.

<span id="006">6</span> Postulet autem in fide nihil hæsitans: qui enim
hæsitat, similis est fluctui maris, qui a vento movetur et circumfertur:

<span id="007">7</span> non ergo æstimet homo ille quod accipiat aliquid
a Domino.

<span id="008">8</span> Vir duplex animo inconstans est in omnibus viis
suis.

<span id="009">9</span> Glorietur autem frater humilis in exaltatione
sua:

<span id="010">10</span> dives autem in humilitate sua, quoniam sicut
flos fœni transibit;

<span id="011">11</span> exortus est enim sol cum ardore, et arefecit
fœnum, et flos ejus decidit, et decor vultus ejus deperiit: ita et dives
in itineribus suis marcescet.

<span id="012">12</span> Beatus vir qui suffert tentationem: quoniam cum
probatus fuerit, accipiet coronam vitæ, quam repromisit Deus
diligentibus se.

<span id="013">13</span> Nemo cum tentatur, dicat quoniam a Deo
tentatur: Deus enim intentator malorum est: ipse autem neminem tentat.

<span id="014">14</span> Unusquisque vero tentatur a concupiscentia sua
abstractus, et illectus.

<span id="015">15</span> Deinde concupiscentia cum conceperit, parit
peccatum: peccatum vero cum consummatum fuerit, generat mortem.

<span id="016">16</span> Nolite itaque errare, fratres mei dilectissimi.

<span id="017">17</span> Omne datum optimum, et omne donum perfectum
desursum est, descendens a Patre luminum, apud quem non est
transmutatio, nec vicissitudinis obumbratio.

<span id="018">18</span> Voluntarie enim genuit nos verbo veritatis, ut
simus initium aliquod creaturæ ejus.  

<span id="019">19</span> Scitis, fratres mei dilectissimi. Sit autem
omnis homo velox ad audiendum: tardus autem ad loquendum, et tardus ad
iram.

<span id="020">20</span> Ira enim viri justitiam Dei non operatur.

<span id="021">21</span> Propter quod abjicientes omnem immunditiam, et
abundantiam malitiæ, in mansuetudine suscipite insitum verbum, quod
potest salvare animas vestras.

<span id="022">22</span> Estote autem factores verbi, et non auditores
tantum: fallentes vosmetipsos.

<span id="023">23</span> Quia si quis auditor est verbi, et non factor,
hic comparabitur viro consideranti vultum nativitatis suæ in speculo:

<span id="024">24</span> consideravit enim se, et abiit, et statim
oblitus est qualis fuerit.

<span id="025">25</span> Qui autem perspexerit in legem perfectam
libertatis, et permanserit in ea, non auditor obliviosus factus, sed
factor operis: hic beatus in facto suo erit.

<span id="026">26</span> Si quis autem putat se religiosum esse, non
refrenans linguam suam, sed seducens cor suum, hujus vana est religio.

<span id="027">27</span> Religio munda et immaculata apud Deum et
Patrem, hæc est: visitare pupillos et viduas in tribulatione eorum, et
immaculatum se custodire ab hoc sæculo.

------------------------------------------------------------------------

[Next: James Chapter 2](jam002)
