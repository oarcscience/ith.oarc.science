[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/tob010)  [Apo](../apo/tob010) 
[Sep:ToA](../sep/toa010)  [Sep:ToS](../sep/tos010)   
  
[Tobias Index](tob)  
  [Previous](tob009)  [Next](tob011) 

------------------------------------------------------------------------

### Vulgate (Latin): Tobias Chapter 10

<span id="001">1</span> Cum vero moras faceret Tobias, causa nuptiarum,
sollicitus erat pater ejus Tobias, dicens: Putas quare moratur filius
meus, aut quare detentus est ibi?

<span id="002">2</span> Putasne Gabelus mortuus est, et nemo reddet illi
pecuniam?

<span id="003">3</span> Cœpit autem contristari nimis ipse, et Anna uxor
ejus cum eo: et cœperunt ambo simul flere, eo quod die statuto minime
reverteretur filius eorum ad eos.

<span id="004">4</span> Flebat igitur mater ejus irremediabilibus
lacrimis, atque dicebat: Heu, heu me, fili mi! ut quid te misimus
peregrinari, lumen oculorum nostrorum, baculum senectutis nostræ,
solatium vitæ nostræ, spem posteritatis nostræ?

<span id="005">5</span> omnia simul in te uno habentes, te non debuimus
dimittere a nobis.

<span id="006">6</span> Cui dicebat Tobias: Tace, et noli turbari: sanus
est filius noster: satis fidelis est vir ille, cum quo misimus eum.

<span id="007">7</span> Illa autem nullo modo consolari poterat, sed
quotidie exiliens circumspiciebat, et circuibat vias omnes per quas spes
remeandi videbatur, ut procul videret eum, si fieri posset, venientem.

<span id="008">8</span> At vero Raguel dicebat ad generum suum: Mane
hic, et ego mittam nuntium salutis de te ad Tobiam patrem tuum.

<span id="009">9</span> Cui Tobias ait: Ego novi quia pater meus et
mater mea modo dies computant, et cruciatur spiritus eorum in ipsis.

<span id="010">10</span> Cumque verbis multis rogaret Raguel Tobiam, et
ille eum nulla ratione vellet audire, tradidit ei Saram, et dimidiam
partem omnis substantiæ suæ in pueris, in puellis, in pecudibus, in
camelis, et in vaccis, et in pecunia multa: et salvum atque gaudentem
dimisit eum a se,

<span id="011">11</span> dicens: Angelus Domini sanctus sit in itinere
vestro, perducatque vos incolumes, et inveniatis omnia recte circa
parentes vestros, et videant oculi mei filios vestros priusquam moriar.

<span id="012">12</span> Et apprehendentes parentes filiam suam,
osculati sunt eam: et dimiserunt ire,

<span id="013">13</span> monentes eam honorare soceros, diligere
maritum, regere familiam, gubernare domum, et seipsam irreprehensibilem
exhibere.

------------------------------------------------------------------------

[Next: Tobias Chapter 11](tob011)
