<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Judges: Judges Chapter 6</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jdg006">Polyglot</A>&nbsp;
<A HREF="../kjv/jdg006">KJV</A>&nbsp;
<A HREF="../sep/jdb006">Sep:JdB</A>&nbsp;
<A HREF="../sep/jda006">Sep:JdA</A>&nbsp;
<A HREF="../tan/jdg006">Tan</A>&nbsp;

<BR>
<BR><A HREF="jdg">Judges Index</A><BR>
&nbsp;
<A HREF="jdg005">Previous</A>&nbsp;
<A HREF="jdg007">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Judges Chapter 6</H3><P><a name="001">1</A>&nbsp;Fecerunt autem filii Isra&#235;l malum in conspectu Domini: qui tradidit illos in manu Madian septem annis,</P>
<P><a name="002">2</A>&nbsp;et oppressi sunt valde ab eis. Feceruntque sibi antra et speluncas in montibus, et munitissima ad repugnandum loca.</P>
<P><a name="003">3</A>&nbsp;Cumque sevisset Isra&#235;l, ascendebat Madian et Amalec, ceterique orientalium nationum:</P>
<P><a name="004">4</A>&nbsp;et apud eos figentes tentoria, sicut erant in herbis cuncta vastabant usque ad introitum Gaz&#230;: nihilque omnino ad vitam pertinens relinquebant in Isra&#235;l, non oves, non boves, non asinos.</P>
<P><a name="005">5</A>&nbsp;Ipsi enim et universi greges eorum veniebant cum tabernaculis suis, et instar locustarum universa complebant, innumera multitudo hominum et camelorum, quidquid tetigerant devastantes.</P>
<P><a name="006">6</A>&nbsp;Humiliatusque est Isra&#235;l valde in conspectu Madian.</P>
<P><a name="007">7</A>&nbsp;Et clamavit ad Dominum postulans auxilium contra Madianitas.</P>
<P><a name="008">8</A>&nbsp;Qui misit ad eos virum prophetam, et locutus est: H&#230;c dicit Dominus Deus Isra&#235;l: Ego vos feci conscendere de &#198;gypto, et eduxi vos de domo servitutis,</P>
<P><a name="009">9</A>&nbsp;et liberavi de manu &#198;gyptiorum, et omnium inimicorum qui affligebant vos: ejecique eos ad introitum vestrum, et tradidi vobis terram eorum.</P>
<P><a name="010">10</A>&nbsp;Et dixi: Ego Dominus Deus vester: ne timeatis deos Amorrh&#230;orum, in quorum terra habitatis. Et noluistis audire vocem meam.<BR>
</P>
<P><a name="011">11</A>&nbsp;Venit autem angelus Domini, et sedit sub quercu, qu&#230; erat in Ephra, et pertinebat ad Joas patrem famili&#230; Ezri. Cumque Gedeon filius ejus excuteret atque purgaret frumenta in torculari, ut fugeret Madian,</P>
<P><a name="012">12</A>&nbsp;apparuit ei angelus Domini, et ait: Dominus tecum, virorum fortissime.</P>
<P><a name="013">13</A>&nbsp;Dixitque ei Gedeon: Obsecro, mi domine, si Dominus nobiscum est, cur apprehenderunt nos h&#230;c omnia? ubi sunt mirabilia ejus, qu&#230; narraverunt patres nostri, atque dixerunt: De &#198;gypto eduxit nos Dominus? nunc autem dereliquit nos Dominus, et tradidit in manu Madian.</P>
<P><a name="014">14</A>&nbsp;Respexitque ad eum Dominus, et ait: Vade in hac fortitudine tua, et liberabis Isra&#235;l de manu Madian: scito quod miserim te.</P>
<P><a name="015">15</A>&nbsp;Qui respondens ait: Obsecro, mi domine, in quo liberabo Isra&#235;l? ecce familia mea infima est in Manasse, et ego minimus in domo patris mei.</P>
<P><a name="016">16</A>&nbsp;Dixitque ei Dominus: Ego ero tecum: et percuties Madian quasi unum virum.</P>
<P><a name="017">17</A>&nbsp;Et ille: Si inveni, inquit, gratiam coram te, da mihi signum quod tu sis qui loqueris ad me:</P>
<P><a name="018">18</A>&nbsp;nec recedas hinc, donec revertar ad te, portans sacrificium, et offerens tibi. Qui respondit: Ego pr&#230;stolabor adventum tuum.</P>
<P><a name="019">19</A>&nbsp;Ingressus est itaque Gedeon, et coxit h&#230;dum, et de farin&#230; modio azymos panes: carnesque ponens in canistro, et jus carnium mittens in ollam, tulit omnia sub quercu, et obtulit ei.</P>
<P><a name="020">20</A>&nbsp;Cui dixit angelus Domini: Tolle carnes et azymos panes, et pone supra petram illam, et jus desuper funde. Cumque fecisset ita,</P>
<P><a name="021">21</A>&nbsp;extendit angelus Domini summitatem virg&#230;, quam tenebat in manu, et tetigit carnes et panes azymos: ascenditque ignis de petra, et carnes azymosque panes consumpsit: angelus autem Domini evanuit ex oculis ejus.<BR>
</P>
<P><a name="022">22</A>&nbsp;Vidensque Gedeon quod esset angelus Domini, ait: Heu mi Domine Deus: quia vidi angelum Domini facie ad faciem.</P>
<P><a name="023">23</A>&nbsp;Dixitque ei Dominus: Pax tecum: ne timeas, non morieris.</P>
<P><a name="024">24</A>&nbsp;&#198;dificavit ergo ibi Gedeon altare Domino, vocavitque illud, Domini pax, usque in pr&#230;sentem diem. Cumque adhuc esset in Ephra, qu&#230; est famili&#230; Ezri,</P>
<P><a name="025">25</A>&nbsp;nocte illa dixit Dominus ad eum: Tolle taurum patris tui, et alterum taurum annorum septem, destruesque aram Baal, qu&#230; est patris tui, et nemus, quod circa aram est, succide.</P>
<P><a name="026">26</A>&nbsp;Et &#230;dificabis ibi altare Domino Deo tuo in summitate petr&#230; hujus, super quam ante sacrificium posuisti: tollesque taurum secundum, et offeres holocaustum super struem lignorum, qu&#230; de nemore succideris.</P>
<P><a name="027">27</A>&nbsp;Assumptis ergo Gedeon decem viris de servis suis, fecit sicut pr&#230;ceperat ei Dominus. Timens autem domum patris sui, et homines illius civitatis, per diem noluit id facere, sed omnia nocte complevit.</P>
<P><a name="028">28</A>&nbsp;Cumque surrexissent viri oppidi ejus mane, viderunt destructam aram Baal, lucumque succisum, et taurum alterum impositum super altare, quod tunc &#230;dificatum erat.</P>
<P><a name="029">29</A>&nbsp;Dixeruntque ad invicem: Quis hoc fecit? Cumque perquirerent auctorem facti, dictum est: Gedeon filius Joas fecit h&#230;c omnia.</P>
<P><a name="030">30</A>&nbsp;Et dixerunt ad Joas: Produc filium tuum huc, ut moriatur: quia destruxit aram Baal, et succidit nemus.</P>
<P><a name="031">31</A>&nbsp;Quibus ille respondit: Numquid ultores estis Baal, ut pugnetis pro eo? qui adversarius est ejus, moriatur antequam lux crastina veniat: si deus est, vindicet se de eo, qui suffodit aram ejus.</P>
<P><a name="032">32</A>&nbsp;Ex illo die vocatus est Gedeon Jerobaal, eo quod dixisset Joas: Ulciscatur se de eo Baal, qui suffodit aram ejus.<BR>
</P>
<P><a name="033">33</A>&nbsp;Igitur omnis Madian, et Amalec, et orientales populi, congregati sunt simul: et transeuntes Jordanem, castrametati sunt in valle Jezra&#235;l.</P>
<P><a name="034">34</A>&nbsp;Spiritus autem Domini induit Gedeon, qui clangens buccina convocavit domum Abiezer, ut sequeretur se.</P>
<P><a name="035">35</A>&nbsp;Misitque nuntios in universum Manassen, qui et ipse secutus est eum: et alios nuntios in Aser et Zabulon et Nephthali, qui occurrerunt ei.</P>
<P><a name="036">36</A>&nbsp;Dixitque Gedeon ad Deum: Si salvum facis per manum meam Isra&#235;l, sicut locutus es,</P>
<P><a name="037">37</A>&nbsp;ponam hoc vellus lan&#230; in area: si ros in solo vellere fuerit, et in omni terra siccitas, sciam quod per manum meam, sicut locutus es, liberabis Isra&#235;l.</P>
<P><a name="038">38</A>&nbsp;Factumque est ita. Et de nocte consurgens expresso vellere, concham rore implevit.</P>
<P><a name="039">39</A>&nbsp;Dixitque rursus ad Deum: Ne irascatur furor tuus contra me si adhuc semel tentavero, signum qu&#230;rens in vellere. Oro ut solum vellus siccum sit, et omnis terra rore madens.</P>
<P><a name="040">40</A>&nbsp;Fecitque Deus nocte illa ut postulaverat: et fuit siccitas in solo vellere, et ros in omni terra.</P>
<P><HR>
<CENTER>
<A HREF="jdg007">Next: Judges Chapter 7</A></CENTER>
</BODY>
</HTML>
