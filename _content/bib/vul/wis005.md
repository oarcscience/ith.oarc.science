[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/wis005)  [Apo](../apo/wis005) 
[Sep](../sep/wis005)   
  
[Wisdom Index](wis)  
  [Previous](wis004)  [Next](wis006) 

------------------------------------------------------------------------

### Vulgate (Latin): Wisdom Chapter 5

<span id="001">1</span> \[Tunc stabunt justi in magna constantia  
adversus eos qui se angustiaverunt,  
et qui abstulerunt labores eorum.  

<span id="002">2</span> Videntes turbabuntur timore horribili,  
et mirabuntur in subitatione insperatæ salutis;  

<span id="003">3</span> dicentes intra se, pœnitentiam agentes,  
et præ angustia spiritus gementes:  
Hi sunt quos habuimus aliquando in derisum,  
et in similitudinem improperii.  

<span id="004">4</span> Nos insensati, vitam illorum æstimabamus
insaniam,  
et finem illorum sine honore;  

<span id="005">5</span> ecce quomodo computati sunt inter filios Dei,  
et inter sanctos sors illorum est.  

<span id="006">6</span> Ergo erravimus a via veritatis,  
et justitiæ lumen non luxit nobis,  
et sol intelligentiæ non est ortus nobis.  

<span id="007">7</span> Lassati sumus in via iniquitatis et
perditionis,  
et ambulavimus vias difficiles:  
viam autem Domini ignoravimus.  

<span id="008">8</span> Quid nobis profuit superbia?  
aut divitiarum jactantia quid contulit nobis?  

<span id="009">9</span> Transierunt omnia illa tamquam umbra,  
et tamquam nuntius percurrens,  

<span id="010">10</span> et tamquam navis quæ pertransit fluctuantem
aquam,  
cujus cum præterierit non est vestigium invenire,  
neque semitam carinæ illius in fluctibus;  

<span id="011">11</span> aut tamquam avis quæ transvolat in aëre,  
cujus nullum invenitur argumentum itineris,  
sed tantum sonitus alarum verberans levem ventum,  
et scindens per vim itineris aërem:  
commotis alis transvolavit,  
et post hoc nullum signum invenitur itineris illius;  

<span id="012">12</span> aut tamquam sagitta emissa in locum
destinatum,  
divisus aër continuo in se reclusus est,  
ut ignoretur transitus illius:  

<span id="013">13</span> sic et nos nati continuo desivimus esse;  
et virtutis quidem nullum signum valuimus ostendere,  
in malignitate autem nostra consumpti sumus.  

<span id="014">14</span> Talia dixerunt in inferno hi qui peccaverunt:  

<span id="015">15</span> quoniam spes impii tamquam lanugo est quæ a
vento tollitur,  
et tamquam spuma gracilis quæ a procella dispergitur,  
et tamquam fumus qui a vento diffusus est,  
et tamquam memoria hospitis unius diei prætereuntis.  

<span id="016">16</span> Justi autem in perpetuum vivent,  
et apud Dominum est merces eorum,  
et cogitatio illorum apud Altissimum.  

<span id="017">17</span> Ideo accipient regnum decoris,  
et diadema speciei de manu Domini:  
quoniam dextera sua teget eos,  
et brachio sancto suo defendet illos.  

<span id="018">18</span> Accipiet armaturam zelus illius,  
et armabit creaturam ad ultionem inimicorum.  

<span id="019">19</span> Induet pro thorace justitiam,  
et accipiet pro galea judicium certum;  

<span id="020">20</span> sumet scutum inexpugnabile æquitatem.  

<span id="021">21</span> Acuet autem duram iram in lanceam,  
et pugnabit cum illo orbis terrarum contra insensatos.  

<span id="022">22</span> Ibunt directe emissiones fulgurum,  
et tamquam a bene curvato arcu nubium exterminabuntur,  
et ad certum locum insilient.  

<span id="023">23</span> Et a petrosa ira plenæ mittentur grandines;  
excandescet in illos aqua maris,  
et flumina concurrent duriter.  

<span id="024">24</span> Contra illos stabit spiritus virtutis,  
et tamquam turbo venti dividet illos;  
et ad eremum perducet omnem terram iniquitas illorum,  
et malignitas evertet sedes potentium.\]

------------------------------------------------------------------------

[Next: Wisdom Chapter 6](wis006)
