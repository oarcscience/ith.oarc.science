[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ezr003)  [KJV](../kjv/ezr003) 
[Tan](../tan/ezr003)   
  
[Ezra Index](ezr)  
  [Previous](ezr002)  [Next](ezr004) 

------------------------------------------------------------------------

### Vulgate (Latin): Ezra Chapter 3

<span id="001">1</span> Jamque venerat mensis septimus, et erant filii
Israël in civitatibus suis: congregatus est ergo populus quasi vir unus
in Jerusalem.

<span id="002">2</span> Et surrexit Josue filius Josedec, et fratres
ejus sacerdotes, et Zorobabel filius Salathiel, et fratres ejus, et
ædificaverunt altare Dei Israël ut offerrent in eo holocautomata, sicut
scriptum est in lege Moysi viri Dei.

<span id="003">3</span> Collocaverunt autem altare Dei super bases suas,
deterrentibus eos per circuitum populis terrarum: et obtulerunt super
illud holocaustum Domino mane et vespere.

<span id="004">4</span> Feceruntque solemnitatem tabernaculorum, sicut
scriptum est, et holocaustum diebus singulis per ordinem secundum
præceptum opus diei in die suo.

<span id="005">5</span> Et post hæc holocaustum juge, tam in calendis
quam in universis solemnitatibus Domini quæ erant consecratæ, et in
omnibus in quibus ultro offerebatur munus Domino.

<span id="006">6</span> A primo die mensis septimi cœperunt offerre
holocaustum Domino: porro templum Dei nondum fundatum erat.

<span id="007">7</span> Dederunt autem pecunias latomis et cæmentariis:
cibum quoque, et potum, et oleum Sidoniis Tyriisque, ut deferrent ligna
cedrina de Libano ad mare Joppe, juxta quod præceperat Cyrus rex
Persarum eis.  

<span id="008">8</span> Anno autem secundo adventus eorum ad templum Dei
in Jerusalem, mense secundo, cœperunt Zorobabel filius Salathiel, et
Josue filius Josedec, et reliqui de fratribus eorum sacerdotes, et
Levitæ, et omnes qui venerant de captivitate in Jerusalem, et
constituerunt Levitas a viginti annis et supra, ut urgerent opus Domini.

<span id="009">9</span> Stetitque Josue et filii ejus et fratres ejus,
Cedmihel et filii ejus, et filii Juda, quasi vir unus, ut instarent
super eos qui faciebant opus in templo Dei: filii Henadad, et filii
eorum, et fratres eorum Levitæ.

<span id="010">10</span> Fundato igitur a cæmentariis templo Domini,
steterunt sacerdotes in ornatu suo cum tubis, et Levitæ filii Asaph in
cymbalis, ut laudarent Deum per manus David regis Israël.

<span id="011">11</span> Et concinebant in hymnis, et confessione
Domino: Quoniam bonus, quoniam in æternum misericordia ejus super
Israël. Omnis quoque populus vociferabatur clamore magno in laudando
Dominum, eo quod fundatum esset templum Domini.

<span id="012">12</span> Plurimi etiam de sacerdotibus et Levitis, et
principes patrum, et seniores, qui viderant templum prius cum fundatum
esset, et hoc templum, in oculis eorum, flebant voce magna: et multi
vociferantes in lætitia, elevabant vocem.

<span id="013">13</span> Nec poterat quisquam agnoscere vocem clamoris
lætantium, et vocem fletus populi: commistim enim populus vociferabatur
clamore magno, et vox audiebatur procul.

------------------------------------------------------------------------

[Next: Ezra Chapter 4](ezr004)
