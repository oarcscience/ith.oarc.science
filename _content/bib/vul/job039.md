[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job039)  [KJV](../kjv/job039)  [Sep](../sep/job039) 
[Tan](../tan/job039)   
  
[Job Index](job)  
  [Previous](job038)  [Next](job040) 

------------------------------------------------------------------------

### Vulgate (Latin): Job Chapter 39

<span id="001">1</span> \[Numquid nosti tempus partus ibicum in
petris,  
vel parturientes cervas observasti?  

<span id="002">2</span> Dinumerasti menses conceptus earum,  
et scisti tempus partus earum?  

<span id="003">3</span> Incurvantur ad fœtum, et pariunt,  
et rugitus emittunt.  

<span id="004">4</span> Separantur filii earum, et pergunt ad pastum:  
egrediuntur, et non revertuntur ad eas.  

<span id="005">5</span> Quis dimisit onagrum liberum,  
et vincula ejus quis solvit?  

<span id="006">6</span> cui dedi in solitudine domum,  
et tabernacula ejus in terra salsuginis.  

<span id="007">7</span> Contemnit multitudinem civitatis:  
clamorem exactoris non audit.  

<span id="008">8</span> Circumspicit montes pascuæ suæ,  
et virentia quæque perquirit.  

<span id="009">9</span> Numquid volet rhinoceros servire tibi,  
aut morabitur ad præsepe tuum?  

<span id="010">10</span> Numquid alligabis rhinocerota ad arandum loro
tuo,  
aut confringet glebas vallium post te?  

<span id="011">11</span> Numquid fiduciam habebis in magna fortitudine
ejus,  
et derelinques ei labores tuos?  

<span id="012">12</span> Numquid credes illi quod sementem reddat
tibi,  
et aream tuam congreget?  

<span id="013">13</span> Penna struthionis similis est  
pennis herodii et accipitris.  

<span id="014">14</span> Quando derelinquit ova sua in terra,  
tu forsitan in pulvere calefacies ea?  

<span id="015">15</span> Obliviscitur quod pes conculcet ea,  
aut bestia agri conterat.  

<span id="016">16</span> Duratur ad filios suos, quasi non sint sui:  
frustra laboravit, nullo timore cogente.  

<span id="017">17</span> Privavit enim eam Deus sapientia,  
nec dedit illi intelligentiam.  

<span id="018">18</span> Cum tempus fuerit, in altum alas erigit:  
deridet equum et ascensorem ejus.  

<span id="019">19</span> Numquid præbebis equo fortitudinem,  
aut circumdabis collo ejus hinnitum?  

<span id="020">20</span> Numquid suscitabis eum quasi locustas?  
gloria narium ejus terror.  

<span id="021">21</span> Terram ungula fodit; exultat audacter:  
in occursum pergit armatis.  

<span id="022">22</span> Contemnit pavorem,  
nec cedit gladio.  

<span id="023">23</span> Super ipsum sonabit pharetra;  
vibrabit hasta et clypeus:  

<span id="024">24</span> fervens et fremens sorbet terram,  
nec reputat tubæ sonare clangorem.  

<span id="025">25</span> Ubi audierit buccinam, dicit: Vah!  
procul odoratur bellum:  
exhortationem ducum, et ululatum exercitus.  

<span id="026">26</span> Numquid per sapientiam tuam plumescit
accipiter,  
expandens alas suas ad austrum?  

<span id="027">27</span> Numquid ad præceptum tuum elevabitur aquila,  
et in arduis ponet nidum suum?  

<span id="028">28</span> In petris manet,  
et in præruptis silicibus commoratur,  
atque inaccessis rupibus.  

<span id="029">29</span> Inde contemplatur escam,  
et de longe oculi ejus prospiciunt.  

<span id="030">30</span> Pulli ejus lambent sanguinem:  
et ubicumque cadaver fuerit, statim adest.\]

<span id="031">31</span> Et adjecit Dominus, et locutus est ad Job:

<span id="032">32</span> \[Numquid qui contendit cum Deo, tam facile
conquiescit?  
utique qui arguit Deum, debet respondere ei.\]

<span id="033">33</span> Respondens autem Job Domino, dixit:

<span id="034">34</span> \[Qui leviter locutus sum, respondere quid
possum?  
manum meam ponam super os meum.  

<span id="035">35</span> Unum locutus sum, quod utinam non dixissem:  
et alterum, quibus ultra non addam.\]

------------------------------------------------------------------------

[Next: Job Chapter 40](job040)
