[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1022)  [KJV](../kjv/kg1022)  [Sep](../sep/kg1022) 
[Tan](../tan/kg1022)   
  
[1 Kings Index](kg1)  
  [Previous](kg1021)  [Next](kg2001) 

------------------------------------------------------------------------

### Vulgate (Latin): 1 Kings Chapter 22

<span id="001">1</span> Transierunt igitur tres anni absque bello inter
Syriam et Israël.

<span id="002">2</span> In anno autem tertio, descendit Josaphat rex
Juda ad regem Israël.

<span id="003">3</span> (Dixitque rex Israël ad servos suos: Ignoratis
quod nostra sit Ramoth Galaad, et negligimus tollere eam de manu regis
Syriæ?)

<span id="004">4</span> Et ait ad Josaphat: Veniesne mecum ad præliandum
in Ramoth Galaad?

<span id="005">5</span> Dixitque Josaphat ad regem Israël: Sicut ego
sum, ita et tu: populus meus et populus tuus unum sunt: et equites mei,
equites tui. Dixitque Josaphat ad regem Israël: Quære, oro te, hodie
sermonem Domini.

<span id="006">6</span> Congregavit ergo rex Israël prophetas,
quadringentos circiter viros, et ait ad eos: Ire debeo in Ramoth Galaad
ad bellandum, an quiescere? Qui responderunt: Ascende, et dabit eam
Dominus in manu regis.

<span id="007">7</span> Dixit autem Josaphat: Non est hic propheta
Domini quispiam, ut interrogemus per eum?

<span id="008">8</span> Et ait rex Israël ad Josaphat: Remansit vir unus
per quem possumus interrogare Dominum: sed ego odi eum, quia non
prophetat mihi bonum, sed malum: Michæas filius Jemla. Cui Josaphat ait:
Ne loquaris ita, rex.

<span id="009">9</span> Vocavit ergo rex Israël eunuchum quemdam, et
dixit ei: Festina adducere Michæam filium Jemla.  

<span id="010">10</span> Rex autem Israël, et Josaphat rex Juda,
sedebant unusquisque in solio suo, vestiti cultu regio, in area juxta
ostium portæ Samariæ: et universi prophetæ prophetabant in conspectu
eorum.

<span id="011">11</span> Fecit quoque sibi Sedecias filius Chanaana
cornua ferrea, et ait: Hæc dicit Dominus: His ventilabis Syriam, donec
deleas eam.

<span id="012">12</span> Omnesque prophetæ similiter prophetabant,
dicentes: Ascende in Ramoth Galaad, et vade prospere, et tradet Dominus
in manus regis.

<span id="013">13</span> Nuntius vero qui ierat ut vocaret Michæam,
locutus est ad eum, dicens: Ecce sermones prophetarum ore uno regi bona
prædicant: sit ergo sermo tuus similis eorum, et loquere bona.

<span id="014">14</span> Cui Michæas ait: Vivit Dominus, quia quodcumque
dixerit mihi Dominus, hoc loquar.

<span id="015">15</span> Venit itaque ad regem, et ait illi rex: Michæa,
ire debemus in Ramoth Galaad ad præliandum, an cessare? Cui ille
respondit: Ascende, et vade prospere, et tradet eam Dominus in manus
regis.

<span id="016">16</span> Dixit autem rex ad eum: Iterum atque iterum
adjuro te, ut non loquaris mihi nisi quod verum est, in nomine Domini.

<span id="017">17</span> Et ille ait: Vidi cunctum Israël dispersum in
montibus, quasi oves non habentes pastorem. Et ait Dominus: Non habent
isti dominum: revertatur unusquisque in domum suam in pace.

<span id="018">18</span> (Dixit ergo rex Israël ad Josaphat: Numquid non
dixi tibi, quia non prophetat mihi bonum, sed semper malum?)

<span id="019">19</span> Ille vero addens, ait: Propterea audi sermonem
Domini: vidi Dominum sedentem super solium suum, et omnem exercitum cæli
assistentem ei a dextris et a sinistris:

<span id="020">20</span> et ait Dominus: Quis decipiet Achab regem
Israël, ut ascendat, et cadat in Ramoth Galaad? Et dixit unus verba
hujuscemodi, et alius aliter.

<span id="021">21</span> Egressus est autem spiritus, et stetit coram
Domino, et ait: Ego decipiam illum. Cui locutus est Dominus: In quo?

<span id="022">22</span> Et ille ait: Egrediar, et ero spiritus mendax
in ore omnium prophetarum ejus. Et dixit Dominus: Decipies, et
prævalebis: egredere, et fac ita.

<span id="023">23</span> Nunc igitur ecce dedit Dominus spiritum
mendacii in ore omnium prophetarum tuorum, qui hic sunt, et Dominus
locutus est contra te malum.

<span id="024">24</span> Accessit autem Sedecias filius Chanaana, et
percussit Michæam in maxillam, et dixit: Mene ergo dimisit spiritus
Domini, et locutus est tibi?

<span id="025">25</span> Et ait Michæas: Visurus es in die illa quando
ingredieris cubiculum intra cubiculum ut abscondaris.

<span id="026">26</span> Et ait rex Israël: Tollite Michæam, et maneat
apud Amon principem civitatis, et apud Joas filium Amelech,

<span id="027">27</span> et dicite eis: Hæc dicit rex: Mittite virum
istum in carcerem, et sustentate eum pane tribulationis, et aqua
angustiæ, donec revertar in pace.

<span id="028">28</span> Dixitque Michæas: Si reversus fueris in pace,
non est locutus in me Dominus. Et ait: Audite, populi omnes.

<span id="029">29</span> Ascendit itaque rex Israël, et Josaphat rex
Juda, in Ramoth Galaad.

<span id="030">30</span> Dixit itaque rex Israël ad Josaphat: Sume arma,
et ingredere prælium, et induere vestibus tuis. Porro rex Israël mutavit
habitum suum, et ingressus est bellum.

<span id="031">31</span> Rex autem Syriæ præceperat principibus curruum
triginta duobus, dicens: Non pugnabitis contra minorem et majorem
quempiam, nisi contra regem Israël solum.

<span id="032">32</span> Cum ergo vidissent principes curruum Josaphat,
suspicati sunt quod ipse esset rex Israël, et impetu facto pugnabant
contra eum: et exclamavit Josaphat.

<span id="033">33</span> Intellexeruntque principes curruum quod non
esset rex Israël, et cessaverunt ab eo.

<span id="034">34</span> Vir autem quidam tetendit arcum, in incertum
sagittam dirigens, et casu percussit regem Israël inter pulmonem et
stomachum. At ille dixit aurigæ suo: Verte manum tuam, et ejice me de
exercitu, quia graviter vulneratus sum.

<span id="035">35</span> Commissum est ergo prælium in die illa, et rex
Israël stabat in curru suo contra Syros, et mortuus est vespere: fluebat
autem sanguis plagæ in sinum currus,

<span id="036">36</span> et præco insonuit in universo exercitu antequam
sol occumberet, dicens: Unusquisque revertatur in civitatem, et in
terram suam.

<span id="037">37</span> Mortuus est autem rex, et perlatus est in
Samariam: sepelieruntque regem in Samaria,

<span id="038">38</span> et laverunt currum ejus in piscina Samariæ: et
linxerunt canes sanguinem ejus, et habenas laverunt, juxta verbum Domini
quod locutus fuerat.

<span id="039">39</span> Reliqua autem sermonum Achab, et universa quæ
fecit, et domus eburnea quam ædificavit, cunctarumque urbium quas
exstruxit, nonne hæc scripta sunt in libro sermonum dierum regum Israël?

<span id="040">40</span> Dormivit ergo Achab cum patribus suis, et
regnavit Ochozias filius ejus pro eo.  

<span id="041">41</span> Josaphat vero filius Asa regnare cœperat super
Judam anno quarto Achab regis Israël.

<span id="042">42</span> Triginta quinque annorum erat cum regnare
cœpisset, et viginti quinque annis regnavit in Jerusalem: nomen matris
ejus Azuba filia Salai.

<span id="043">43</span> Et ambulavit in omni via Asa patris sui, et non
declinavit ex ea: fecitque quod rectum erat in conspectu Domini.

<span id="044">44</span> Verumtamen excelsa non abstulit: adhuc enim
populus sacrificabat, et adolebat incensum in excelsis.

<span id="045">45</span> Pacemque habuit Josaphat cum rege Israël.

<span id="046">46</span> Reliqua autem verborum Josaphat, et opera ejus
quæ gessit, et prælia, nonne hæc scripta sunt in libro verborum dierum
regum Juda?

<span id="047">47</span> Sed et reliquias effeminatorum qui remanserant
in diebus Asa patris ejus, abstulit de terra.

<span id="048">48</span> Nec erat tunc rex constitutus in Edom.

<span id="049">49</span> Rex vero Josaphat fecerat classes in mari, quæ
navigarent in Ophir propter aurum: et ire non potuerunt, quia confractæ
sunt in Asiongaber.

<span id="050">50</span> Tunc ait Ochozias filius Achab ad Josaphat:
Vadant servi mei cum servis tuis in navibus. Et noluit Josaphat.

<span id="051">51</span> Dormivitque Josaphat cum patribus suis, et
sepultus est cum eis in civitate David patris sui: regnavitque Joram
filius ejus pro eo.  

<span id="052">52</span> Ochozias autem filius Achab regnare cœperat
super Israël in Samaria, anno septimodecimo Josaphat regis Juda:
regnavitque super Israël duobus annis.

<span id="053">53</span> Et fecit malum in conspectu Domini, et
ambulavit in via patris sui et matris suæ, et in via Jeroboam filii
Nabat, qui peccare fecit Israël.

<span id="054">54</span> Servivit quoque Baal, et adoravit eum, et
irritavit Dominum Deum Israël, juxta omnia quæ fecerat pater ejus.

------------------------------------------------------------------------

[Next: 2 Kings Chapter 1](kg2001)
