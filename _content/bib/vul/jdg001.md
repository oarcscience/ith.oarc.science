[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jdg001)  [KJV](../kjv/jdg001) 
[Sep:JdB](../sep/jdb001)  [Sep:JdA](../sep/jda001) 
[Tan](../tan/jdg001)   
  
[Judges Index](jdg)  
  [Previous](jos024)  [Next](jdg002) 

------------------------------------------------------------------------

### Vulgate (Latin): Judges Chapter 1

<span id="001">1</span> Post mortem Josue, consuluerunt filii Israël
Dominum, dicentes: Quis ascendet ante nos contra Chananæum, et erit dux
belli?

<span id="002">2</span> Dixitque Dominus: Judas ascendet: ecce tradidi
terram in manus ejus.

<span id="003">3</span> Et ait Judas Simeoni fratri suo: Ascende mecum
in sortem meam, et pugna contra Chananæum, ut et ego pergam tecum in
sortem tuam. Et abiit cum eo Simeon.  

<span id="004">4</span> Ascenditque Judas, et tradidit Dominus Chananæum
ac Pherezæum in manus eorum: et percusserunt in Bezec decem millia
virorum.

<span id="005">5</span> Inveneruntque Adonibezec in Bezec, et
pugnaverunt contra eum, ac percusserunt Chananæum et Pherezæum.

<span id="006">6</span> Fugit autem Adonibezec: quem persecuti
comprehenderunt, cæsis summitatibus manuum ejus ac pedum.

<span id="007">7</span> Dixitque Adonibezec: Septuaginta reges amputatis
manuum ac pedum summitatibus colligebant sub mensa mea ciborum
reliquias: sicut feci, ita reddidit mihi Deus. Adduxeruntque eum in
Jerusalem, et ibi mortuus est.

<span id="008">8</span> Oppugnantes ergo filii Juda Jerusalem, ceperunt
eam, et percusserunt in ore gladii, tradentes cunctam incendio
civitatem.

<span id="009">9</span> Et postea descendentes pugnaverunt contra
Chananæum, qui habitabat in montanis, et ad meridiem, et in
campestribus.

<span id="010">10</span> Pergensque Judas contra Chananæum, qui
habitabat in Hebron (cujus nomen fuit antiquitus Cariath Arbe),
percussit Sesai, et Ahiman, et Tholmai:

<span id="011">11</span> atque inde profectus abiit ad habitatores
Dabir, cujus nomen vetus erat Cariath Sepher, id est, civitas
litterarum.  

<span id="012">12</span> Dixitque Caleb: Qui percusserit Cariath Sepher,
et vastaverit eam, dabo ei Axam filiam meam uxorem.

<span id="013">13</span> Cumque cepisset eam Othoniel filius Cenez
frater Caleb minor, dedit ei Axam filiam suam conjugem.

<span id="014">14</span> Quam pergentem in itinere monuit vir suus ut
peteret a patre suo agrum. Quæ cum suspirasset sedens in asino, dixit ei
Caleb: Quid habes?

<span id="015">15</span> At illa respondit: Da mihi benedictionem, quia
terram arentem dedisti mihi: da et irriguam aquis. Dedit ergo ei Caleb
irriguum superius, et irriguum inferius.

<span id="016">16</span> Filii autem Cinæi cognati Moysi ascenderunt de
civitate palmarum cum filiis Juda, in desertum sortis ejus, quod est ad
meridiem Arad, et habitaverunt cum eo.

<span id="017">17</span> Abiit autem Judas cum Simeone fratre suo, et
percusserunt simul Chananæum qui habitabat in Sephaath, et interfecerunt
eum. Vocatumque est nomen urbis, Horma, id est, anathema.

<span id="018">18</span> Cepitque Judas Gazam cum finibus suis, et
Ascalonem, atque Accaron cum terminis suis.

<span id="019">19</span> Fuitque Dominus cum Juda, et montana possedit:
nec potuit delere habitatores vallis, quia falcatis curribus abundabant.

<span id="020">20</span> Dederuntque Caleb Hebron, sicut dixerat Moyses,
qui delevit ex ea tres filios Enac.

<span id="021">21</span> Jebusæum autem habitatorem Jerusalem non
deleverunt filii Benjamin: habitavitque Jebusæus cum filiis Benjamin in
Jerusalem, usque in præsentem diem.  

<span id="022">22</span> Domus quoque Joseph ascendit in Bethel, fuitque
Dominus cum eis.

<span id="023">23</span> Nam cum obsiderent urbem, quæ prius Luza
vocabatur,

<span id="024">24</span> viderunt hominem egredientem de civitate,
dixeruntque ad eum: Ostende nobis introitum civitatis, et faciemus tecum
misericordiam.

<span id="025">25</span> Qui cum ostendisset eis, percusserunt urbem in
ore gladii: hominem autem illum, et omnem cognationem ejus, dimiserunt.

<span id="026">26</span> Qui dimissus, abiit in terram Hetthim, et
ædificavit ibi civitatem, vocavitque eam Luzam: quæ ita appellatur usque
in præsentem diem.

<span id="027">27</span> Manasses quoque non delevit Bethsan, et Thanac
cum viculis suis, et habitatores Dor, et Jeblaam, et Mageddo cum viculis
suis, cœpitque Chananæus habitare cum eis.

<span id="028">28</span> Postquam autem confortatus est Israël, fecit
eos tributarios, et delere noluit.

<span id="029">29</span> Ephraim etiam non interfecit Chananæum, qui
habitabat in Gazer, sed habitavit cum eo.

<span id="030">30</span> Zabulon non delevit habitatores Cetron, et
Naalol: sed habitavit Chananæus in medio ejus, factusque est ei
tributarius.

<span id="031">31</span> Aser quoque non delevit habitatores Accho, et
Sidonis, Ahalab, et Achazib, et Helba, et Aphec, et Rohob:

<span id="032">32</span> habitavitque in medio Chananæi habitatoris
illius terræ, nec interfecit eum.

<span id="033">33</span> Nephthali quoque non delevit habitatores
Bethsames, et Bethanath: et habitavit inter Chananæum habitatorem terræ,
fueruntque ei Bethsamitæ et Bethanitæ tributarii.

<span id="034">34</span> Arctavitque Amorrhæus filios Dan in monte, nec
dedit eis locum ut ad planiora descenderent:

<span id="035">35</span> habitavitque in monte Hares, quod interpretatur
testaceo, in Ajalon et Salebim. Et aggravata est manus domus Joseph,
factusque est ei tributarius.

<span id="036">36</span> Fuit autem terminus Amorrhæi ab ascensu
Scorpionis, petra, et superiora loca.

------------------------------------------------------------------------

[Next: Judges Chapter 2](jdg002)
