[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/co1004)  [GNT](../gnt/co1004) 
[KJV](../kjv/co1004)   
  
[1 Corinthians Index](co1)  
  [Previous](co1003)  [Next](co1005) 

------------------------------------------------------------------------

### Vulgate (Latin): 1 Corinthians Chapter 4

<span id="001">1</span> Sic nos existimet homo ut ministros Christi, et
dispensatores mysteriorum Dei.

<span id="002">2</span> Hic jam quæritur inter dispensatores ut fidelis
quis inveniatur.

<span id="003">3</span> Mihi autem pro minimo est ut a vobis judicer,
aut ab humano die: sed neque meipsum judico.

<span id="004">4</span> Nihil enim mihi conscius sum, sed non in hoc
justificatus sum: qui autem judicat me, Dominus est.

<span id="005">5</span> Itaque nolite ante tempus judicare, quoadusque
veniat Dominus: qui et illuminabit abscondita tenebrarum, et
manifestabit consilia cordium: et tunc laus erit unicuique a Deo.

<span id="006">6</span> Hæc autem, fratres, transfiguravi in me et
Apollo, propter vos: ut in nobis discatis, ne supra quam scriptum est,
unus adversus alterum infletur pro alio.

<span id="007">7</span> Quis enim te discernit? quid autem habes quod
non accepisti? si autem accepisti, quid gloriaris quasi non acceperis?  

<span id="008">8</span> Jam saturati estis, jam divites facti estis:
sine nobis regnatis: et utinam regnetis, ut et nos vobiscum regnemus.

<span id="009">9</span> Puto enim quod Deus nos Apostolos novissimos
ostendit, tamquam morti destinatos: quia spectaculum facti sumus mundo,
et angelis, et hominibus.

<span id="010">10</span> Nos stulti propter Christum, vos autem
prudentes in Christo: nos infirmi, vos autem fortes: vos nobiles, nos
autem ignobiles.

<span id="011">11</span> Usque in hanc horam et esurimus, et sitimus, et
nudi sumus, et colaphis cædimur, et instabiles sumus,

<span id="012">12</span> et laboramus operantes manibus nostris:
maledicimur, et benedicimus: persecutionem patimur, et sustinemus:

<span id="013">13</span> blasphemamur, et obsecramus: tamquam purgamenta
hujus mundi facti sumus, omnium peripsema usque adhuc.  

<span id="014">14</span> Non ut confundam vos, hæc scribo, sed ut filios
meos carissimos moneo.

<span id="015">15</span> Nam si decem millia pædagogorum habeatis in
Christo, sed non multos patres. Nam in Christo Jesu per Evangelium ego
vos genui.

<span id="016">16</span> Rogo ergo vos, imitatores mei estote, sicut et
ego Christi.

<span id="017">17</span> Ideo misi ad vos Timotheum, qui est filius meus
carissimus, et fidelis in Domino: qui vos commonefaciet vias meas, quæ
sunt in Christo Jesu, sicut ubique in omni ecclesia doceo.

<span id="018">18</span> Tamquam non venturus sim ad vos, sic inflati
sunt quidam.

<span id="019">19</span> Veniam autem ad vos cito, si Dominus voluerit:
et cognoscam non sermonem eorum qui inflati sunt, sed virtutem.

<span id="020">20</span> Non enim in sermone est regnum Dei, sed in
virtute.

<span id="021">21</span> Quid vultis? in virga veniam ad vos, an in
caritate, et spiritu mansuetudinis?

------------------------------------------------------------------------

[Next: 1 Corinthians Chapter 5](co1005)
