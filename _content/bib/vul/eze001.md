[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze001)  [KJV](../kjv/eze001)  [Sep](../sep/eze001) 
[Tan](../tan/eze001)   
  
[Ezekiel Index](eze)  
  [Previous](bar006)  [Next](eze002) 

------------------------------------------------------------------------

### Vulgate (Latin): Ezekiel Chapter 1

<span id="001">1</span> Et factum est in trigesimo anno, in quarto, in
quinta mensis, cum essem in medio captivorum juxta fluvium Chobar,
aperti sunt cæli, et vidi visiones Dei.

<span id="002">2</span> In quinta mensis, ipse est annus quintus
transmigrationis regis Joachim,

<span id="003">3</span> factum est verbum Domini ad Ezechielem filium
Buzi sacerdotem, in terra Chaldæorum, secus flumen Chobar: et facta est
super eum ibi manus Domini.

<span id="004">4</span> Et vidi, et ecce ventus turbinis veniebat ab
aquilone, et nubes magna, et ignis involvens, et splendor in circuitu
ejus: et de medio ejus, quasi species electri, id est, de medio ignis:

<span id="005">5</span> et in medio ejus similitudo quatuor animalium.
Et hic aspectus eorum, similitudo hominis in eis.

<span id="006">6</span> Quatuor facies uni, et quatuor pennæ uni.

<span id="007">7</span> Pedes eorum, pedes recti, et planta pedis eorum
quasi planta pedis vituli: et scintillæ quasi aspectus æris candentis.

<span id="008">8</span> Et manus hominis sub pennis eorum, in quatuor
partibus: et facies et pennas per quatuor partes habebant.

<span id="009">9</span> Junctæque erant pennæ eorum alterius ad alterum:
non revertebantur cum incederent, sed unumquodque ante faciem suam
gradiebatur.

<span id="010">10</span> Similitudo autem vultus eorum, facies hominis
et facies leonis a dextris ipsorum quatuor, facies autem bovis a
sinistris ipsorum quatuor, et facies aquilæ desuper ipsorum quatuor.

<span id="011">11</span> Facies eorum et pennæ eorum extentæ desuper:
duæ pennæ singulorum jungebantur, et duæ tegebant corpora eorum.  

<span id="012">12</span> Et unumquodque eorum coram facie sua ambulabat:
ubi erat impetus spiritus, illuc gradiebantur, nec revertebantur cum
ambularent.

<span id="013">13</span> Et similitudo animalium, aspectus eorum quasi
carbonum ignis ardentium, et quasi aspectus lampadarum: hæc erat visio
discurrens in medio animalium, splendor ignis, et de igne fulgur
egrediens.

<span id="014">14</span> Et animalia ibant et revertebantur, in
similitudinem fulguris coruscantis.

<span id="015">15</span> Cumque aspicerem animalia, apparuit rota una
super terram juxta animalia, habens quatuor facies.

<span id="016">16</span> Et aspectus rotarum et opus earum quasi visio
maris: et una similitudo ipsarum quatuor: et aspectus earum et opera
quasi sit rota in medio rotæ.

<span id="017">17</span> Per quatuor partes earum euntes ibant, et non
revertebantur cum ambularent.

<span id="018">18</span> Statura quoque erat rotis, et altitudo, et
horribilis aspectus: et totum corpus oculis plenum in circuitu ipsarum
quatuor.

<span id="019">19</span> Cumque ambularent animalia, ambulabant pariter
et rotæ juxta ea: et cum elevarentur animalia de terra, elevabantur
simul et rotæ.

<span id="020">20</span> Quocumque ibat spiritus, illuc, eunte spiritu,
et rotæ pariter elevabantur sequentes eum: spiritus enim vitæ erat in
rotis.

<span id="021">21</span> Cum euntibus ibant, et cum stantibus stabant:
et cum elevatis a terra, pariter elevabantur et rotæ sequentes ea, quia
spiritus vitæ erat in rotis.  

<span id="022">22</span> Et similitudo super capita animalium
firmamenti, quasi aspectus crystalli horribilis, et extenti super capita
eorum desuper.

<span id="023">23</span> Sub firmamento autem pennæ eorum rectæ alterius
ad alterum: unumquodque duabus alis velabat corpus suum, et alterum
similiter velabatur.

<span id="024">24</span> Et audiebam sonum alarum, quasi sonum aquarum
multarum, quasi sonum sublimis Dei: cum ambularent, quasi sonus erat
multitudinis ut sonus castrorum: cumque starent, demittebantur pennæ
eorum.

<span id="025">25</span> Nam cum fieret vox super firmamentum quod erat
super caput eorum, stabant, et submittebant alas suas.

<span id="026">26</span> Et super firmamentum quod erat imminens capiti
eorum, quasi aspectus lapidis sapphiri similitudo throni: et super
similitudinem throni similitudo quasi aspectus hominis desuper.

<span id="027">27</span> Et vidi quasi speciem electri, velut aspectum
ignis, intrinsecus ejus per circuitum: a lumbis ejus et desuper, et a
lumbis ejus usque deorsum, vidi quasi speciem ignis splendentis in
circuitu,

<span id="028">28</span> velut aspectum arcus cum fuerit in nube in die
pluviæ. Hic erat aspectus splendoris per gyrum.

------------------------------------------------------------------------

[Next: Ezekiel Chapter 2](eze002)
