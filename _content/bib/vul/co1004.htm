<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Corinthians: 1 Corinthians Chapter 4</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/co1004">Polyglot</A>&nbsp;
<A HREF="../gnt/co1004">GNT</A>&nbsp;
<A HREF="../kjv/co1004">KJV</A>&nbsp;

<BR>
<BR><A HREF="co1">1 Corinthians Index</A><BR>
&nbsp;
<A HREF="co1003">Previous</A>&nbsp;
<A HREF="co1005">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Corinthians Chapter 4</H3><P><a name="001">1</A>&nbsp;Sic nos existimet homo ut ministros Christi, et dispensatores mysteriorum Dei.</P>
<P><a name="002">2</A>&nbsp;Hic jam qu&#230;ritur inter dispensatores ut fidelis quis inveniatur.</P>
<P><a name="003">3</A>&nbsp;Mihi autem pro minimo est ut a vobis judicer, aut ab humano die: sed neque meipsum judico.</P>
<P><a name="004">4</A>&nbsp;Nihil enim mihi conscius sum, sed non in hoc justificatus sum: qui autem judicat me, Dominus est.</P>
<P><a name="005">5</A>&nbsp;Itaque nolite ante tempus judicare, quoadusque veniat Dominus: qui et illuminabit abscondita tenebrarum, et manifestabit consilia cordium: et tunc laus erit unicuique a Deo.</P>
<P><a name="006">6</A>&nbsp;H&#230;c autem, fratres, transfiguravi in me et Apollo, propter vos: ut in nobis discatis, ne supra quam scriptum est, unus adversus alterum infletur pro alio.</P>
<P><a name="007">7</A>&nbsp;Quis enim te discernit? quid autem habes quod non accepisti? si autem accepisti, quid gloriaris quasi non acceperis?<BR>
</P>
<P><a name="008">8</A>&nbsp;Jam saturati estis, jam divites facti estis: sine nobis regnatis: et utinam regnetis, ut et nos vobiscum regnemus.</P>
<P><a name="009">9</A>&nbsp;Puto enim quod Deus nos Apostolos novissimos ostendit, tamquam morti destinatos: quia spectaculum facti sumus mundo, et angelis, et hominibus.</P>
<P><a name="010">10</A>&nbsp;Nos stulti propter Christum, vos autem prudentes in Christo: nos infirmi, vos autem fortes: vos nobiles, nos autem ignobiles.</P>
<P><a name="011">11</A>&nbsp;Usque in hanc horam et esurimus, et sitimus, et nudi sumus, et colaphis c&#230;dimur, et instabiles sumus,</P>
<P><a name="012">12</A>&nbsp;et laboramus operantes manibus nostris: maledicimur, et benedicimus: persecutionem patimur, et sustinemus:</P>
<P><a name="013">13</A>&nbsp;blasphemamur, et obsecramus: tamquam purgamenta hujus mundi facti sumus, omnium peripsema usque adhuc.<BR>
</P>
<P><a name="014">14</A>&nbsp;Non ut confundam vos, h&#230;c scribo, sed ut filios meos carissimos moneo.</P>
<P><a name="015">15</A>&nbsp;Nam si decem millia p&#230;dagogorum habeatis in Christo, sed non multos patres. Nam in Christo Jesu per Evangelium ego vos genui.</P>
<P><a name="016">16</A>&nbsp;Rogo ergo vos, imitatores mei estote, sicut et ego Christi.</P>
<P><a name="017">17</A>&nbsp;Ideo misi ad vos Timotheum, qui est filius meus carissimus, et fidelis in Domino: qui vos commonefaciet vias meas, qu&#230; sunt in Christo Jesu, sicut ubique in omni ecclesia doceo.</P>
<P><a name="018">18</A>&nbsp;Tamquam non venturus sim ad vos, sic inflati sunt quidam.</P>
<P><a name="019">19</A>&nbsp;Veniam autem ad vos cito, si Dominus voluerit: et cognoscam non sermonem eorum qui inflati sunt, sed virtutem.</P>
<P><a name="020">20</A>&nbsp;Non enim in sermone est regnum Dei, sed in virtute.</P>
<P><a name="021">21</A>&nbsp;Quid vultis? in virga veniam ad vos, an in caritate, et spiritu mansuetudinis?</P>
<P><HR>
<CENTER>
<A HREF="co1005">Next: 1 Corinthians Chapter 5</A></CENTER>
</BODY>
</HTML>
