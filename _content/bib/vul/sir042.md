[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir042)  [Apo](../apo/sir042) 
[Sep](../sep/sir042)   
  
[Sirach Index](sir)  
  [Previous](sir041)  [Next](sir043) 

------------------------------------------------------------------------

### Vulgate (Latin): Sirach Chapter 42

<span id="001">1</span> \[Non duplices sermonem auditus de revelatione
sermonis absconditi:  
et eris vere sine confusione,  
et invenies gratiam in conspectu omnium hominum.  
Ne pro his omnibus confundaris,  
et ne accipias personam ut delinquas:  

<span id="002">2</span> de lege Altissimi, et testamento,  
et de judicio justificare impium,  

<span id="003">3</span> de verbo sociorum et viatorum,  
et de datione hæreditatis amicorum,  

<span id="004">4</span> de æqualitate stateræ et ponderum,  
de acquisitione multorum et paucorum,  

<span id="005">5</span> de corruptione emptionis et negotiatorum,  
et de multa disciplina filiorum,  
et servo pessimo latus sanguinare.  

<span id="006">6</span> Super mulierem nequam bonum est signum.  

<span id="007">7</span> Ubi manus multæ sunt, claude:  
et quodcumque trades, numera et appende:  
datum vero et acceptum omne describe.  

<span id="008">8</span> De disciplina insensati et fatui,  
et de senioribus qui judicantur ab adolescentibus:  
et eris eruditus in omnibus,  
et probabilis in conspectu omnium vivorum.\]  

<span id="009">9</span> \[Filia patris abscondita est vigilia,  
et sollicitudo ejus aufert somnum:  
ne forte in adolescentia sua adulta efficiatur,  
et cum viro commorata odibilis fiat:  

<span id="010">10</span> nequando polluatur in virginitate sua,  
et in paternis suis gravida inveniatur:  
ne forte cum viro commorata transgrediatur,  
aut certe sterilis efficiatur.  

<span id="011">11</span> Super filiam luxuriosam confirma custodiam,  
nequando faciat te in opprobrium venire inimicis,  
a detractione in civitate, et objectione plebis,  
et confundat te in multitudine populi.  

<span id="012">12</span> Omni homini noli intendere in specie,  
et in medio mulierum noli commorari:  

<span id="013">13</span> de vestimentis enim procedit tinea,  
et a muliere iniquitas viri.  

<span id="014">14</span> Melior est enim iniquitas viri quam mulier
benefaciens,  
et mulier confundens in opprobrium.\]  

<span id="015">15</span> \[Memor ero igitur operum Domini,  
et quæ vidi annuntiabo.  
In sermonibus Domini opera ejus.  

<span id="016">16</span> Sol illuminans per omnia respexit,  
et gloria Domini plenum est opus ejus.  

<span id="017">17</span> Nonne Dominus fecit sanctos enarrare omnia
mirabilia sua,  
quæ confirmavit Dominus omnipotens stabiliri in gloria sua?  

<span id="018">18</span> Abyssum et cor hominum investigavit,  
et in astutia eorum excogitavit.  

<span id="019">19</span> Cognovit enim Dominus omnem scientiam,  
et inspexit in signum ævi,  
annuntians quæ præterierunt et quæ superventura sunt,  
revelans vestigia occultorum.  

<span id="020">20</span> Non præterit illum omnis cogitatus,  
et non abscondit se ab eo ullus sermo.  

<span id="021">21</span> Magnalia sapientiæ suæ decoravit,  
qui est ante sæculum et usque in sæculum:  
neque adjectum est,  

<span id="022">22</span> neque minuitur,  
et non eget alicujus consilio.  

<span id="023">23</span> Quam desiderabilia omnia opera ejus!  
et tamquam scintilla quæ est considerare!  

<span id="024">24</span> Omnia hæc vivunt, et manent in sæculum,  
et in omni necessitate omnia obaudiunt ei.  

<span id="025">25</span> Omnia duplicia, unum contra unum,  
et non fecit quidquam deesse.  

<span id="026">26</span> Uniuscujusque confirmavit bona:  
et quis satiabitur videns gloriam ejus?\]

------------------------------------------------------------------------

[Next: Sirach Chapter 43](sir043)
