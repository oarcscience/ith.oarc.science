<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: John: John Chapter 10</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/joh010">Polyglot</A>&nbsp;
<A HREF="../gnt/joh010">GNT</A>&nbsp;
<A HREF="../kjv/joh010">KJV</A>&nbsp;

<BR>
<BR><A HREF="joh">John Index</A><BR>
&nbsp;
<A HREF="joh009">Previous</A>&nbsp;
<A HREF="joh011">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): John Chapter 10</H3><P><a name="001">1</A>&nbsp;Amen, amen dico vobis: qui non intrat per ostium in ovile ovium, sed ascendit aliunde, ille fur est et latro.</P>
<P><a name="002">2</A>&nbsp;Qui autem intrat per ostium, pastor est ovium.</P>
<P><a name="003">3</A>&nbsp;Huic ostiarius aperit, et oves vocem ejus audiunt, et proprias ovas vocat nominatim, et educit eas.</P>
<P><a name="004">4</A>&nbsp;Et cum proprias oves emiserit, ante eas vadit: et oves illum sequuntur, quia sciunt vocem ejus.</P>
<P><a name="005">5</A>&nbsp;Alienum autem non sequuntur, sed fugiunt ab eo: quia non noverunt vocem alienorum.</P>
<P><a name="006">6</A>&nbsp;Hoc proverbium dixit eis Jesus: illi autem non cognoverunt quid loqueretur eis.</P>
<P><a name="007">7</A>&nbsp;Dixit ergo eis iterum Jesus: Amen, amen dico vobis, quia ego sum ostium ovium.</P>
<P><a name="008">8</A>&nbsp;Omnes quotquot venerunt, fures sunt, et latrones, et non audierunt eos oves.</P>
<P><a name="009">9</A>&nbsp;Ego sum ostium. Per me si quis introierit, salvabitur: et ingredietur, et egredietur, et pascua inveniet.</P>
<P><a name="010">10</A>&nbsp;Fur non venit nisi ut furetur, et mactet, et perdat. Ego veni ut vitam habeant, et abundantius habeant.</P>
<P><a name="011">11</A>&nbsp;Ego sum pastor bonus. Bonus pastor animam suam dat pro ovibus suis.</P>
<P><a name="012">12</A>&nbsp;Mercenarius autem, et qui non est pastor, cujus non sunt oves propri&#230;, videt lupum venientem, et dimittit oves, et fugit: et lupus rapit, et dispergit oves;</P>
<P><a name="013">13</A>&nbsp;mercenarius autem fugit, quia mercenarius est, et non pertinet ad eum de ovibus.</P>
<P><a name="014">14</A>&nbsp;Ego sum pastor bonus: et cognosco meas, et cognoscunt me me&#230;.</P>
<P><a name="015">15</A>&nbsp;Sicut novit me Pater, et ego agnosco Patrem: et animam meam pono pro ovibus meis.</P>
<P><a name="016">16</A>&nbsp;Et alias oves habeo, qu&#230; non sunt ex hoc ovili: et illas oportet me adducere, et vocem meam audient, et fiet unum ovile et unus pastor.</P>
<P><a name="017">17</A>&nbsp;Propterea me diligit Pater: quia ego pono animam meam, ut iterum sumam eam.</P>
<P><a name="018">18</A>&nbsp;Nemo tollit eam a me: sed ego pono eam a meipso, et potestatem habeo ponendi eam, et potestatem habeo iterum sumendi eam. Hoc mandatum accepi a Patre meo.<BR>
</P>
<P><a name="019">19</A>&nbsp;Dissensio iterum facta est inter Jud&#230;os propter sermones hos.</P>
<P><a name="020">20</A>&nbsp;Dicebant autem multi ex ipsis: D&#230;monium habet, et insanit: quid eum auditis?</P>
<P><a name="021">21</A>&nbsp;Alii dicebant: H&#230;c verba non sunt d&#230;monium habentis: numquid d&#230;monium potest c&#230;corum oculos aperire?<BR>
</P>
<P><a name="022">22</A>&nbsp;Facta sunt autem Enc&#230;nia in Jerosolymis, et hiems erat.</P>
<P><a name="023">23</A>&nbsp;Et ambulabat Jesus in templo, in porticu Salomonis.</P>
<P><a name="024">24</A>&nbsp;Circumdederunt ergo eum Jud&#230;i, et dicebant ei: Quousque animam nostram tollis? si tu es Christus, dic nobis palam.</P>
<P><a name="025">25</A>&nbsp;Respondit eis Jesus: Loquor vobis, et non creditis: opera qu&#230; ego facio in nomine Patris mei, h&#230;c testimonium perhibent de me:</P>
<P><a name="026">26</A>&nbsp;sed vos non creditis, quia non estis ex ovibus meis.</P>
<P><a name="027">27</A>&nbsp;Oves me&#230; vocem meam audiunt, et ego cognosco eas, et sequuntur me:</P>
<P><a name="028">28</A>&nbsp;et ego vitam &#230;ternam do eis, et non peribunt in &#230;ternum, et non rapiet eas quisquam de manu mea.</P>
<P><a name="029">29</A>&nbsp;Pater meus quod dedit mihi, majus omnibus est: et nemo potest rapere de manu Patris mei.</P>
<P><a name="030">30</A>&nbsp;Ego et Pater unum sumus.<BR>
</P>
<P><a name="031">31</A>&nbsp;Sustulerunt ergo lapides Jud&#230;i, ut lapidarent eum.</P>
<P><a name="032">32</A>&nbsp;Respondit eis Jesus: Multa bona opera ostendi vobis ex Patre meo: propter quod eorum opus me lapidatis?</P>
<P><a name="033">33</A>&nbsp;Responderunt ei Jud&#230;i: De bono opere non lapidamus te, sed de blasphemia; et quia tu homo cum sis, facis teipsum Deum.</P>
<P><a name="034">34</A>&nbsp;Respondit eis Jesus: Nonne scriptum est in lege vestra, Quia ego dixi: Dii estis?</P>
<P><a name="035">35</A>&nbsp;Si illos dixit deos, ad quos sermo Dei factus est, et non potest solvi Scriptura:</P>
<P><a name="036">36</A>&nbsp;quem Pater sanctificavit, et misit in mundum vos dicitis: Quia blasphemas, quia dixi: Filius Dei sum?</P>
<P><a name="037">37</A>&nbsp;Si non facio opera Patris mei, nolite credere mihi.</P>
<P><a name="038">38</A>&nbsp;Si autem facio: etsi mihi non vultis credere, operibus credite, ut cognoscatis, et credatis quia Pater in me est, et ego in Patre.</P>
<P><a name="039">39</A>&nbsp;Qu&#230;rebant ergo eum apprehendere: et exivit de manibus eorum.</P>
<P><a name="040">40</A>&nbsp;Et abiit iterum trans Jordanem, in eum locum ubi erat Joannes baptizans primum, et mansit illic;</P>
<P><a name="041">41</A>&nbsp;et multi venerunt ad eum, et dicebant: Quia Joannes quidem signum fecit nullum.</P>
<P><a name="042">42</A>&nbsp;Omnia autem qu&#230;cumque dixit Joannes de hoc, vera erant. Et multi crediderunt in eum.</P>
<P><HR>
<CENTER>
<A HREF="joh011">Next: John Chapter 11</A></CENTER>
</BODY>
</HTML>
