<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Mark: Mark Chapter 15</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/mar015">Polyglot</A>&nbsp;
<A HREF="../gnt/mar015">GNT</A>&nbsp;
<A HREF="../kjv/mar015">KJV</A>&nbsp;

<BR>
<BR><A HREF="mar">Mark Index</A><BR>
&nbsp;
<A HREF="mar014">Previous</A>&nbsp;
<A HREF="mar016">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Mark Chapter 15</H3><P><a name="001">1</A>&nbsp;Et confestim mane consilium facientes summi sacerdotes cum senioribus, et scribis, et universo concilio, vincientes Jesum, duxerunt, et tradiderunt Pilato.</P>
<P><a name="002">2</A>&nbsp;Et interrogavit eum Pilatus: Tu es rex Jud&#230;orum? At ille respondens, ait illi: Tu dicis.</P>
<P><a name="003">3</A>&nbsp;Et accusabant eum summi sacerdotes in multis.</P>
<P><a name="004">4</A>&nbsp;Pilatus autem rursum interrogavit eum, dicens: Non respondes quidquam? vide in quantis te accusant.</P>
<P><a name="005">5</A>&nbsp;Jesus autem amplius nihil respondit, ita ut miraretur Pilatus.</P>
<P><a name="006">6</A>&nbsp;Per diem autem festum solebat dimittere illis unum ex vinctis, quemcumque petissent.</P>
<P><a name="007">7</A>&nbsp;Erat autem qui dicebatur Barrabas, qui cum seditiosis erat vinctus, qui in seditione fecerat homicidium.</P>
<P><a name="008">8</A>&nbsp;Et cum ascendisset turba, c&#156;pit rogare, sicut semper faciebat illis.</P>
<P><a name="009">9</A>&nbsp;Pilatus autem respondit eis, et dixit: Vultis dimittam vobis regem Jud&#230;orum?</P>
<P><a name="010">10</A>&nbsp;Sciebat enim quod per invidiam tradidissent eum summi sacerdotes.</P>
<P><a name="011">11</A>&nbsp;Pontifices autem concitaverunt turbam, ut magis Barabbam dimitteret eis.</P>
<P><a name="012">12</A>&nbsp;Pilatus autem iterum respondens, ait illis: Quid ergo vultis faciam regi Jud&#230;orum?</P>
<P><a name="013">13</A>&nbsp;At illi iterum clamaverunt: Crucifige eum.</P>
<P><a name="014">14</A>&nbsp;Pilatus vero dicebat illis: Quid enim mali fecit? At illi magis clamabant: Crucifige eum.</P>
<P><a name="015">15</A>&nbsp;Pilatus autem volens populo satisfacere, dimisit illis Barabbam, et tradidit Jesum flagellis c&#230;sum, ut crucifigeretur.<BR>
</P>
<P><a name="016">16</A>&nbsp;Milites autem duxerunt eum in atrium pr&#230;torii, et convocant totam cohortem,</P>
<P><a name="017">17</A>&nbsp;et induunt eum purpura, et imponunt ei plectentes spineam coronam.</P>
<P><a name="018">18</A>&nbsp;Et c&#156;perunt salutare eum: Ave rex Jud&#230;orum.</P>
<P><a name="019">19</A>&nbsp;Et percutiebant caput ejus arundine: et conspuebant eum, et ponentes genua, adorabant eum.</P>
<P><a name="020">20</A>&nbsp;Et postquam illuserunt ei, exuerunt illum purpura, et induerunt eum vestimentis suis: et educunt illum ut crucifigerent eum.<BR>
</P>
<P><a name="021">21</A>&nbsp;Et angariaverunt pr&#230;tereuntem quempiam, Simonem Cyren&#230;um venientem de villa, patrem Alexandri et Rufi, ut tolleret crucem ejus.</P>
<P><a name="022">22</A>&nbsp;Et perducunt illum in Golgotha locum: quod est interpretatum Calvari&#230; locus.</P>
<P><a name="023">23</A>&nbsp;Et dabant ei bibere myrrhatum vinum: et non accepit.</P>
<P><a name="024">24</A>&nbsp;Et crucifigentes eum, diviserunt vestimenta ejus, mittentes sortem super eis, quis quid tolleret.</P>
<P><a name="025">25</A>&nbsp;Erat autem hora tertia: et crucifixerunt eum.</P>
<P><a name="026">26</A>&nbsp;Et erat titulus caus&#230; ejus inscriptus: Rex Jud&#230;orum.</P>
<P><a name="027">27</A>&nbsp;Et cum eo crucifigunt duos latrones: unum a dextris, et alium a sinistris ejus.</P>
<P><a name="028">28</A>&nbsp;Et impleta est Scriptura, qu&#230; dicit: Et cum iniquis reputatus est.</P>
<P><a name="029">29</A>&nbsp;Et pr&#230;tereuntes blasphemabant eum, moventes capita sua, et dicentes: Vah! qui destruis templum Dei, et in tribus diebus re&#230;dificas,</P>
<P><a name="030">30</A>&nbsp;salvum fac temetipsum descendens de cruce.</P>
<P><a name="031">31</A>&nbsp;Similiter et summi sacerdotes illudentes, ad alterutrum cum scribis dicebant: Alios salvos fecit; seipsum non potest salvum facere.</P>
<P><a name="032">32</A>&nbsp;Christus rex Isra&#235;l descendat nunc de cruce, ut videamus, et credamus. Et qui cum eo crucifixi erant, convitiabantur ei.<BR>
</P>
<P><a name="033">33</A>&nbsp;Et facta hora sexta, tenebr&#230; fact&#230; sunt per totam terram usque in horam nonam.</P>
<P><a name="034">34</A>&nbsp;Et hora nona exclamavit Jesus voce magna, dicens: Eloi, eloi, lamma sabacthani? quod est interpretatum: Deus meus, Deus meus, ut quid dereliquisti me?</P>
<P><a name="035">35</A>&nbsp;Et quidam de circumstantibus audientes, dicebant: Ecce Eliam vocat.</P>
<P><a name="036">36</A>&nbsp;Currens autem unus, et implens spongiam aceto, circumponensque calamo, potum dabat ei, dicens: Sinite, videamus si veniat Elias ad deponendum eum.</P>
<P><a name="037">37</A>&nbsp;Jesus autem emissa voce magna expiravit.<BR>
</P>
<P><a name="038">38</A>&nbsp;Et velum templi scissum est in duo, a summo usque deorsum.</P>
<P><a name="039">39</A>&nbsp;Videns autem centurio, qui ex adverso stabat, quia sic clamans expirasset, ait: Vere hic homo Filius Dei erat.<BR>
</P>
<P><a name="040">40</A>&nbsp;Erant autem et mulieres de longe aspicientes: inter quas erat Maria Magdalene, et Maria Jacobi minoris, et Joseph mater, et Salome:</P>
<P><a name="041">41</A>&nbsp;et cum esset in Galil&#230;a, sequebantur eum, et ministrabant ei, et ali&#230; mult&#230;, qu&#230; simul cum eo ascenderant Jerosolymam.</P>
<P><a name="042">42</A>&nbsp;Et cum jam sero esset factum (quia erat parasceve, quod est ante sabbatum),</P>
<P><a name="043">43</A>&nbsp;venit Joseph ab Arimath&#230;a nobilis decurio, qui et ipse erat exspectans regnum Dei, et audacter introivit ad Pilatum, et petiit corpus Jesu.</P>
<P><a name="044">44</A>&nbsp;Pilatus autem mirabatur si jam obiisset. Et accersito centurione, interrogavit eum si jam mortuus esset.</P>
<P><a name="045">45</A>&nbsp;Et cum cognovisset a centurione, donavit corpus Joseph.</P>
<P><a name="046">46</A>&nbsp;Joseph autem mercatus sindonem, et deponens eum involvit sindone, et posuit eum in monumento quod erat excisum de petra, et advolvit lapidem ad ostium monumenti.</P>
<P><a name="047">47</A>&nbsp;Maria autem Magdalene et Maria Joseph aspiciebant ubi poneretur.</P>
<P><HR>
<CENTER>
<A HREF="mar016">Next: Mark Chapter 16</A></CENTER>
</BODY>
</HTML>
