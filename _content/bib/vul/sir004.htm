<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Sirach: Sirach Chapter 4</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/sir004">Polyglot</A>&nbsp;
<A HREF="../apo/sir004">Apo</A>&nbsp;
<A HREF="../sep/sir004">Sep</A>&nbsp;

<BR>
<BR><A HREF="sir">Sirach Index</A><BR>
&nbsp;
<A HREF="sir003">Previous</A>&nbsp;
<A HREF="sir005">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Sirach Chapter 4</H3><P><a name="001">1</A>&nbsp;[Fili, eleemosynam pauperis ne defraudes,<BR> et oculos tuos ne transvertas a paupere.<BR></P>
<P><a name="002">2</A>&nbsp;Animam esurientem ne despexeris,<BR> et non exasperes pauperem in inopia sua.<BR></P>
<P><a name="003">3</A>&nbsp;Cor inopis ne afflixeris,<BR> et non protrahas datum angustianti.<BR></P>
<P><a name="004">4</A>&nbsp;Rogationem contribulati ne abjicias,<BR> et non avertas faciem tuam ab egeno.<BR></P>
<P><a name="005">5</A>&nbsp;Ab inope ne avertas oculos tuos propter iram:<BR> et non relinquas qu&#230;rentibus tibi retro maledicere.<BR></P>
<P><a name="006">6</A>&nbsp;Maledicentis enim tibi in amaritudine anim&#230;,<BR> exaudietur deprecatio illius:<BR> exaudiet autem eum qui fecit illum.<BR></P>
<P><a name="007">7</A>&nbsp;Congregationi pauperum affabilem te facito:<BR> et presbytero humilia animam tuam,<BR> et magnato humilia caput tuum.<BR></P>
<P><a name="008">8</A>&nbsp;Declina pauperi sine tristitia aurem tuam,<BR> et redde debitum tuum,<BR> et responde illi pacifica in mansuetudine.<BR></P>
<P><a name="009">9</A>&nbsp;Libera eum qui injuriam patitur de manu superbi,<BR> et non acide feras in anima tua.<BR></P>
<P><a name="010">10</A>&nbsp;In judicando esto pupillis misericors ut pater,<BR> et pro viro matri illorum:<BR></P>
<P><a name="011">11</A>&nbsp;et eris tu velut filius Altissimi obediens,<BR> et miserebitur tui magis quam mater.]<BR>
</P>
<P><a name="012">12</A>&nbsp;[Sapientia filiis suis vitam inspirat:<BR> et suscipit inquirentes se,<BR> et pr&#230;ibit in via justiti&#230;.<BR></P>
<P><a name="013">13</A>&nbsp;Et qui illam diligit, diligit vitam,<BR> et qui vigilaverint ad illam complectentur placorem ejus.<BR></P>
<P><a name="014">14</A>&nbsp;Qui tenuerint illam, vitam h&#230;reditabunt:<BR> et quo introibit benedicet Deus.<BR></P>
<P><a name="015">15</A>&nbsp;Qui serviunt ei obsequentes erunt sancto:<BR> et eos qui diligunt illam, diligit Deus.<BR></P>
<P><a name="016">16</A>&nbsp;Qui audit illam judicabit gentes:<BR> et qui intuetur illam permanebit confidens.<BR></P>
<P><a name="017">17</A>&nbsp;Si crediderit ei, h&#230;reditabit illam,<BR> et erunt in confirmatione creatur&#230; illius:<BR></P>
<P><a name="018">18</A>&nbsp;quoniam in tentatione ambulat cum eo,<BR> et in primis eligit eum.<BR></P>
<P><a name="019">19</A>&nbsp;Timorem, et metum, et probationem inducet super illum:<BR> et cruciabit illum in tribulatione doctrin&#230; su&#230;,<BR> donec tentet eum in cogitationibus suis,<BR> et credat anim&#230; illius.<BR></P>
<P><a name="020">20</A>&nbsp;Et firmabit illum, et iter adducet directum ad illum,<BR> et l&#230;tificabit illum:<BR></P>
<P><a name="021">21</A>&nbsp;et denudabit absconsa sua illi,<BR> et thesaurizabit super illum scientiam et intellectum justiti&#230;.<BR></P>
<P><a name="022">22</A>&nbsp;Si autem oberraverit, derelinquet eum,<BR> et tradet eum in manus inimici sui.]<BR>
</P>
<P><a name="023">23</A>&nbsp;[Fili, conserva tempus,<BR> et devita a malo.<BR></P>
<P><a name="024">24</A>&nbsp;Pro anima tua ne confundaris dicere verum:<BR></P>
<P><a name="025">25</A>&nbsp;est enim confusio adducens peccatum,<BR> et est confusio adducens gloriam et gratiam.<BR></P>
<P><a name="026">26</A>&nbsp;Ne accipias faciem adversus faciem tuam,<BR> nec adversus animam tuam mendacium.<BR></P>
<P><a name="027">27</A>&nbsp;Ne reverearis proximum tuum in casu suo,<BR></P>
<P><a name="028">28</A>&nbsp;nec retineas verbum in tempore salutis.<BR> Non abscondas sapientiam tuam in decore suo:<BR></P>
<P><a name="029">29</A>&nbsp;in lingua enim sapientia dignoscitur:<BR> et sensus, et scientia, et doctrina in verbo sensati,<BR> et firmamentum in operibus justiti&#230;.<BR></P>
<P><a name="030">30</A>&nbsp;Non contradicas verbo veritatis ullo modo,<BR> et de mendacio ineruditionis tu&#230; confundere.<BR></P>
<P><a name="031">31</A>&nbsp;Non confundaris confiteri peccata tua,<BR> et ne subjicias te omni homini pro peccato.<BR></P>
<P><a name="032">32</A>&nbsp;Noli resistere contra faciem potentis,<BR> nec coneris contra ictum fluvii.<BR></P>
<P><a name="033">33</A>&nbsp;Pro justitia agonizare pro anima tua,<BR> et usque ad mortem certa pro justitia:<BR> et Deus expugnabit pro te inimicos tuos.<BR></P>
<P><a name="034">34</A>&nbsp;Noli citatus esse in lingua tua,<BR> et inutilis, et remissus in operibus tuis.<BR></P>
<P><a name="035">35</A>&nbsp;Noli esse sicut leo in domo tua,<BR> evertens domesticos tuos, et opprimens subjectos tibi.<BR></P>
<P><a name="036">36</A>&nbsp;Non sit porrecta manus tua ad accipiendum,<BR> et ad dandum collecta.]</P>
<P><HR>
<CENTER>
<A HREF="sir005">Next: Sirach Chapter 5</A></CENTER>
</BODY>
</HTML>
