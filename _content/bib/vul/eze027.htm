<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Ezekiel: Ezekiel Chapter 27</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/eze027">Polyglot</A>&nbsp;
<A HREF="../kjv/eze027">KJV</A>&nbsp;
<A HREF="../sep/eze027">Sep</A>&nbsp;
<A HREF="../tan/eze027">Tan</A>&nbsp;

<BR>
<BR><A HREF="eze">Ezekiel Index</A><BR>
&nbsp;
<A HREF="eze026">Previous</A>&nbsp;
<A HREF="eze028">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Ezekiel Chapter 27</H3><P><a name="001">1</A>&nbsp;Et factum est verbum Domini ad me, dicens:</P>
<P><a name="002">2</A>&nbsp;Tu ergo, fili hominis, assume super Tyrum lamentum:</P>
<P><a name="003">3</A>&nbsp;et dices Tyro, qu&#230; habitat in introitu maris, negotiationi populorum ad insulas multas: [H&#230;c dicit Dominus Deus:<BR> O Tyre, tu dixisti: Perfecti decoris ego sum,<BR></P>
<P><a name="004">4</A>&nbsp;et in corde maris sita.<BR> Finitimi tui qui te &#230;dificaverunt, impleverunt decorem tuum:<BR></P>
<P><a name="005">5</A>&nbsp;abietibus de Sanir exstruxerunt te cum omnibus tabulatis maris:<BR> cedrum de Libano tulerunt ut facerent tibi malum.<BR></P>
<P><a name="006">6</A>&nbsp;Quercus de Basan dolaverunt in remos tuos,<BR> et transtra tua fecerunt tibi ex ebore indico,<BR> et pr&#230;toriola de insulis Itali&#230;.<BR></P>
<P><a name="007">7</A>&nbsp;Byssus varia de &#198;gypto texta est tibi in velum<BR> ut poneretur in malo:<BR> hyacinthus et purpura de insulis Elisa<BR> facta sunt operimentum tuum.<BR></P>
<P><a name="008">8</A>&nbsp;Habitatores Sidonis et Aradii fuerunt remiges tui:<BR> sapientes tui, Tyre, facti sunt gubernatores tui.<BR></P>
<P><a name="009">9</A>&nbsp;Senes Giblii et prudentes ejus<BR> habuerunt nautas ad ministerium vari&#230; supellectilis tu&#230;:<BR> omnes naves maris, et naut&#230; earum,<BR> fuerunt in populo negotiationis tu&#230;.<BR></P>
<P><a name="010">10</A>&nbsp;Pers&#230;, et Lydii, et Libyes erant in exercitu tuo<BR> viri bellatores tui:<BR> clypeum et galeam suspenderunt in te pro ornatu tuo.<BR></P>
<P><a name="011">11</A>&nbsp;Filii Aradii cum exercitu tuo erant super muros tuos in circuitu:<BR> sed et Pigm&#230;i qui erant in turribus tuis,<BR> pharetras suas suspenderunt in muris tuis per gyrum:<BR> ipsi compleverunt pulchritudinem tuam.<BR></P>
<P><a name="012">12</A>&nbsp;Carthaginenses negotiatores tui,<BR> a multitudine cunctarum divitiarum,<BR> argento, ferro, stanno, plumboque<BR> repleverunt nundinas tuas.<BR></P>
<P><a name="013">13</A>&nbsp;Gr&#230;cia, Thubal, et Mosoch, ipsi institores tui:<BR> mancipia, et vasa &#230;rea advexerunt populo tuo.<BR></P>
<P><a name="014">14</A>&nbsp;De domo Thogorma, equos, et equites, et mulos<BR> adduxerunt ad forum tuum.<BR></P>
<P><a name="015">15</A>&nbsp;Filii Dedan negotiatores tui;<BR> insul&#230; mult&#230;, negotiatio manus tu&#230;:<BR> dentes eburneos et hebeninos commutaverunt in pretio tuo.<BR></P>
<P><a name="016">16</A>&nbsp;Syrus negotiator tuus propter multitudinem operum tuorum:<BR> gemmam, et purpuram, et scutulata,<BR> et byssum, et sericum, et chodchod<BR> proposuerunt in mercatu tuo.<BR></P>
<P><a name="017">17</A>&nbsp;Juda et terra Isra&#235;l, ipsi institores tui in frumento primo:<BR> balsamum, et mel, et oleum, et resinam<BR> proposuerunt in nundinis tuis.<BR></P>
<P><a name="018">18</A>&nbsp;Damascenus negotiator tuus in multitudine operum tuorum,<BR> in multitudine diversarum opum,<BR> in vino pingui, in lanis coloris optimi.<BR></P>
<P><a name="019">19</A>&nbsp;Dan, et Gr&#230;cia, et Mosel,<BR> in nundinis tuis proposuerunt ferrum fabrefactum:<BR> stacte et calamus in negotiatione tua.<BR></P>
<P><a name="020">20</A>&nbsp;Dedan institores tui in tapetibus ad sedendum.<BR></P>
<P><a name="021">21</A>&nbsp;Arabia et universi principes Cedar,<BR> ipsi negotiatores manus tu&#230;:<BR> cum agnis, et arietibus, et h&#230;dis,<BR> venerunt ad te negotiatores tui.<BR></P>
<P><a name="022">22</A>&nbsp;Venditores Saba et Reema, ipsi negotiatores tui:<BR> cum universis primis aromatibus, et lapide pretioso, et auro,<BR> quod proposuerunt in mercatu tuo.<BR></P>
<P><a name="023">23</A>&nbsp;Haran, et Chene, et Eden, negotiatores tui;<BR> Saba, Assur, et Chelmad venditores tui.<BR></P>
<P><a name="024">24</A>&nbsp;Ipsi negotiatores tui multifariam,<BR> involucris hyacinthi, et polymitorum,<BR> gazarumque pretiosarum,<BR> qu&#230; obvolut&#230; et astrict&#230; erant funibus:<BR> cedros quoque habebant in negotiationibus tuis.<BR></P>
<P><a name="025">25</A>&nbsp;Naves maris, principes tui in negotiatione tua:<BR> et repleta es, et glorificata nimis in corde maris.]<BR>
</P>
<P><a name="026">26</A>&nbsp;[In aquis multis adduxerunt te remiges tui:<BR> ventus auster contrivit te in corde maris.<BR></P>
<P><a name="027">27</A>&nbsp;Diviti&#230; tu&#230;, et thesauri tui,<BR> et multiplex instrumentum tuum:<BR> naut&#230; tui et gubernatores tui,<BR> qui tenebant supellectilem tuam,<BR> et populo tuo pr&#230;erant:<BR> viri quoque bellatores tui, qui erant in te,<BR> cum universa multitudine tua qu&#230; est in medio tui,<BR> cadent in corde maris in die ruin&#230; tu&#230;:<BR></P>
<P><a name="028">28</A>&nbsp;a sonitu clamoris gubernatorum tuorum conturbabuntur classes.<BR></P>
<P><a name="029">29</A>&nbsp;Et descendent de navibus suis omnes qui tenebant remum:<BR> naut&#230; et universi gubernatores maris in terra stabunt.<BR></P>
<P><a name="030">30</A>&nbsp;Et ejulabunt super te voce magna:<BR> et clamabunt amare,<BR> et superjacient pulverem capitibus suis,<BR> et cinere conspergentur.<BR></P>
<P><a name="031">31</A>&nbsp;Et radent super te calvitium,<BR> et accingentur ciliciis:<BR> et plorabunt te in amaritudine anim&#230;, ploratu amarissimo.<BR></P>
<P><a name="032">32</A>&nbsp;Et assument super te carmen lugubre,<BR> et plangent te:<BR> Qu&#230; est ut Tyrus, qu&#230; obmutuit in medio maris?<BR></P>
<P><a name="033">33</A>&nbsp;Qu&#230; in exitu negotiationum tuarum de mari<BR> implesti populos multos:<BR> in multitudine divitiarum tuarum, et populorum tuorum,<BR> ditasti reges terr&#230;.<BR></P>
<P><a name="034">34</A>&nbsp;Nunc contrita es a mari:<BR> in profundis aquarum opes tu&#230;,<BR> et omnis multitudo tua qu&#230; erat in medio tui, ceciderunt.<BR></P>
<P><a name="035">35</A>&nbsp;Universi habitatores insularum obstupuerunt super te,<BR> et reges earum omnes tempestate perculsi mutaverunt vultus.<BR></P>
<P><a name="036">36</A>&nbsp;Negotiatores populorum sibilaverunt super te:<BR> ad nihilum deducta es,<BR> et non eris usque in perpetuum.]</P>
<P><HR>
<CENTER>
<A HREF="eze028">Next: Ezekiel Chapter 28</A></CENTER>
</BODY>
</HTML>
