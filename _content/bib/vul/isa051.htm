<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Isaiah: Isaiah Chapter 51</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/isa051.htm">Polyglot</A>&nbsp;
<A HREF="../kjv/isa051.htm">KJV</A>&nbsp;
<A HREF="../sep/isa051.htm">Sep</A>&nbsp;
<A HREF="../tan/isa051.htm">Tan</A>&nbsp;

<BR>
<BR><A HREF="isa.htm">Isaiah Index</A><BR>
&nbsp;
<A HREF="isa050.htm">Previous</A>&nbsp;
<A HREF="isa052.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Isaiah Chapter 51</H3><P><a name="001">1</A>&nbsp;[Audite me, qui sequimini quod justum est,<BR> et qu&#230;ritis Dominum;<BR> attendite ad petram unde excisi estis,<BR> et ad cavernam laci de qua pr&#230;cisi estis.<BR></P>
<P><a name="002">2</A>&nbsp;Attendite ad Abraham, patrem vestrum,<BR> et ad Saram, qu&#230; peperit vos:<BR> quia unum vocavi eum,<BR> et benedixi ei, et multiplicavi eum.<BR></P>
<P><a name="003">3</A>&nbsp;Consolabitur ergo Dominus Sion,<BR> et consolabitur omnes ruinas ejus:<BR> et ponet desertum ejus quasi delicias,<BR> et solitudinem ejus quasi hortum Domini.<BR> Gaudium et l&#230;titia invenietur in ea,<BR> gratiarum actio et vox laudis.<BR></P>
<P><a name="004">4</A>&nbsp;Attendite ad me, popule meus,<BR> et tribus mea, me audite:<BR> quia lex a me exiet,<BR> et judicium meum in lucem populorum requiescet.<BR></P>
<P><a name="005">5</A>&nbsp;Prope est justus meus, egressus est salvator meus,<BR> et brachia mea populos judicabunt;<BR> me insul&#230; exspectabunt,<BR> et brachium meum sustinebunt.<BR></P>
<P><a name="006">6</A>&nbsp;Levate in c&#230;lum oculos vestros,<BR> et videte sub terra deorsum:<BR> quia c&#230;li sicut fumus liquescent,<BR> et terra sicut vestimentum atteretur,<BR> et habitatores ejus sicut h&#230;c interibunt:<BR> salus autem mea in sempiternum erit,<BR> et justitia mea non deficiet.<BR></P>
<P><a name="007">7</A>&nbsp;Audite me, qui scitis justum,<BR> populus meus, lex mea in corde eorum:<BR> nolite timere opprobrium hominum,<BR> et blasphemias eorum ne metuatis:<BR></P>
<P><a name="008">8</A>&nbsp;sicut enim vestimentum, sic comedet eos vermis,<BR> et sicut lanam, sic devorabit eos tinea:<BR> salus autem mea in sempiternum erit,<BR> et justitia mea in generationes generationum.<BR></P>
<P><a name="009">9</A>&nbsp;Consurge, consurge, induere fortitudinem,<BR> brachium Domini!<BR> consurge sicut in diebus antiquis,<BR> in generationibus s&#230;culorum.<BR> Numquid non tu percussisti superbum,<BR> vulnerasti draconem?<BR></P>
<P><a name="010">10</A>&nbsp;numquid non tu siccasti mare,<BR> aquam abyssi vehementis;<BR> qui posuisti profundum maris viam,<BR> ut transirent liberati?<BR></P>
<P><a name="011">11</A>&nbsp;Et nunc qui redempti sunt a Domino, revertentur,<BR> et venient in Sion laudantes,<BR> et l&#230;titia sempiterna super capita eorum:<BR> gaudium et l&#230;titiam tenebunt;<BR> fugiet dolor et gemitus.<BR></P>
<P><a name="012">12</A>&nbsp;Ego, ego ipse consolabor vos.<BR> Quis tu, ut timeres ab homine mortali,<BR> et a filio hominis qui quasi f&#156;num ita arescet?<BR></P>
<P><a name="013">13</A>&nbsp;Et oblitus es Domini, factoris tui,<BR> qui tetendit c&#230;los et fundavit terram;<BR> et formidasti jugiter tota die<BR> a facie furoris ejus qui te tribulabat,<BR> et paraverat ad perdendum.<BR> Ubi nunc est furor tribulantis?<BR></P>
<P><a name="014">14</A>&nbsp;Cito veniet gradiens ad aperiendum;<BR> et non interficiet usque ad internecionem,<BR> nec deficiet panis ejus.<BR></P>
<P><a name="015">15</A>&nbsp;Ego autem sum Dominus Deus tuus,<BR> qui conturbo mare, et intumescunt fluctus ejus:<BR> Dominus exercituum nomen meum.<BR></P>
<P><a name="016">16</A>&nbsp;Posui verba mea in ore tuo,<BR> et in umbra manus me&#230; protexi te,<BR> ut plantes c&#230;los, et fundes terram,<BR> et dicas ad Sion: Populus meus es tu.]<BR>
</P>
<P><a name="017">17</A>&nbsp;[Elevare, elevare,<BR> consurge, Jerusalem,<BR> qu&#230; bibisti de manu Domini<BR> calicem ir&#230; ejus;<BR> usque ad fundum calicis soporis bibisti,<BR> et potasti usque ad f&#230;ces.<BR></P>
<P><a name="018">18</A>&nbsp;Non est qui sustentet eam,<BR> ex omnibus filiis quos genuit;<BR> et non est qui apprehendat manum ejus,<BR> ex omnibus filiis quos enutrivit.<BR></P>
<P><a name="019">19</A>&nbsp;Duo sunt qu&#230; occurrerunt tibi;<BR> quis contristabitur super te?<BR> Vastitas, et contritio, et fames, et gladius;<BR> quis consolabitur te?<BR></P>
<P><a name="020">20</A>&nbsp;Filii tui projecti sunt, dormierunt<BR> in capite omnium viarum<BR> sicut oryx illaqueatus,<BR> pleni indignatione Domini,<BR> increpatione Dei tui.<BR></P>
<P><a name="021">21</A>&nbsp;Idcirco audi hoc, paupercula,<BR> et ebria non a vino.<BR></P>
<P><a name="022">22</A>&nbsp;H&#230;c dicit dominator tuus Dominus,<BR> et Deus tuus, qui pugnabit pro populo suo:<BR> Ecce tuli de manu tua<BR> calicem soporis,<BR> fundum calicis indignationis me&#230;:<BR> non adjicies ut bibas illum ultra.<BR></P>
<P><a name="023">23</A>&nbsp;Et ponam illum in manu eorum qui te humiliaverunt,<BR> et dixerunt anim&#230; tu&#230;:<BR> Incurvare, ut transeamus;<BR> et posuisti ut terram corpus tuum,<BR> et quasi viam transeuntibus.]</P>
<P><HR>
<CENTER>
<A HREF="isa052.htm">Next: Isaiah Chapter 52</A></CENTER>
</BODY>
</HTML>
