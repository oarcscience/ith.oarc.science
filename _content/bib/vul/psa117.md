[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa117)  [KJV](../kjv/psa117)  [Sep](../sep/psa117) 
[Tan](../tan/psa117)   
  
[Psalms Index](psa)  
  [Previous](psa116)  [Next](psa118) 

------------------------------------------------------------------------

### Vulgate (Latin): Psalms Chapter 117

<span id="001">1</span> Alleluja. \[Confitemini Domino, quoniam bonus,  
quoniam in sæculum misericordia ejus.  

<span id="002">2</span> Dicat nunc Israël: Quoniam bonus,  
quoniam in sæculum misericordia ejus.  

<span id="003">3</span> Dicat nunc domus Aaron:  
Quoniam in sæculum misericordia ejus.  

<span id="004">4</span> Dicant nunc qui timent Dominum:  
Quoniam in sæculum misericordia ejus.  

<span id="005">5</span> De tribulatione invocavi Dominum,  
et exaudivit me in latitudine Dominus.  

<span id="006">6</span> Dominus mihi adjutor;  
non timebo quid faciat mihi homo.  

<span id="007">7</span> Dominus mihi adjutor,  
et ego despiciam inimicos meos.  

<span id="008">8</span> Bonum est confidere in Domino,  
quam confidere in homine.  

<span id="009">9</span> Bonum est sperare in Domino,  
quam sperare in principibus.  

<span id="010">10</span> Omnes gentes circuierunt me,  
et in nomine Domini, quia ultus sum in eos.  

<span id="011">11</span> Circumdantes circumdederunt me,  
et in nomine Domini, quia ultus sum in eos.  

<span id="012">12</span> Circumdederunt me sicut apes,  
et exarserunt sicut ignis in spinis:  
et in nomine Domini, quia ultus sum in eos.  

<span id="013">13</span> Impulsus eversus sum, ut caderem,  
et Dominus suscepit me.  

<span id="014">14</span> Fortitudo mea et laus mea Dominus,  
et factus est mihi in salutem.  

<span id="015">15</span> Vox exsultationis et salutis  
in tabernaculis justorum.  

<span id="016">16</span> Dextera Domini fecit virtutem;  
dextera Domini exaltavit me:  
dextera Domini fecit virtutem.  

<span id="017">17</span> Non moriar, sed vivam,  
et narrabo opera Domini.  

<span id="018">18</span> Castigans castigavit me Dominus,  
et morti non tradidit me.  

<span id="019">19</span> Aperite mihi portas justitiæ:  
ingressus in eas confitebor Domino.  

<span id="020">20</span> Hæc porta Domini:  
justi intrabunt in eam.  

<span id="021">21</span> Confitebor tibi quoniam exaudisti me,  
et factus es mihi in salutem.  

<span id="022">22</span> Lapidem quem reprobaverunt ædificantes,  
hic factus est in caput anguli.  

<span id="023">23</span> A Domino factum est istud,  
et est mirabile in oculis nostris.  

<span id="024">24</span> Hæc est dies quam fecit Dominus;  
exsultemus, et lætemur in ea.  

<span id="025">25</span> O Domine, salvum me fac;  
o Domine, bene prosperare.  

<span id="026">26</span> Benedictus qui venit in nomine Domini:  
benediximus vobis de domo Domini.  

<span id="027">27</span> Deus Dominus, et illuxit nobis.  
Constituite diem solemnem in condensis,  
usque ad cornu altaris.  

<span id="028">28</span> Deus meus es tu, et confitebor tibi;  
Deus meus es tu, et exaltabo te.  
Confitebor tibi quoniam exaudisti me,  
et factus es mihi in salutem.  

<span id="029">29</span> Confitemini Domino, quoniam bonus,  
quoniam in sæculum misericordia ejus.\]

------------------------------------------------------------------------

[Next: Psalms Chapter 118](psa118)
