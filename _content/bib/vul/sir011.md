[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir011)  [Apo](../apo/sir011) 
[Sep](../sep/sir011)   
  
[Sirach Index](sir)  
  [Previous](sir010)  [Next](sir012) 

------------------------------------------------------------------------

### Vulgate (Latin): Sirach Chapter 11

<span id="001">1</span> \[Sapientia humiliati exaltabit caput illius,  
et in medio magnatorum consedere illum faciet.  

<span id="002">2</span> Non laudes virum in specie sua,  
neque spernas hominem in visu suo.  

<span id="003">3</span> Brevis in volatilibus est apis,  
et initium dulcoris habet fructus illius.  

<span id="004">4</span> In vestitu ne glorieris umquam,  
nec in die honoris tui extollaris:  
quoniam mirabilia opera Altissimi solius,  
et gloriosa, et absconsa, et invisa opera illius.  

<span id="005">5</span> Multi tyranni sederunt in throno:  
et insuspicabilis portavit diadema.  

<span id="006">6</span> Multi potentes oppressi sunt valide,  
et gloriosi traditi sunt in manus alterorum.  

<span id="007">7</span> Priusquam interroges, ne vituperes quemquam:  
et cum interrogaveris, corripe juste.\]  

<span id="008">8</span> \[Priusquam audias, ne respondeas verbum:  
et in medio sermonum ne adjicias loqui.  

<span id="009">9</span> De ea re quæ te non molestat, ne certeris:  
et in judicio peccantium ne consistas.  

<span id="010">10</span> Fili, ne in multis sint actus tui:  
et si dives fueris, non eris immunis a delicto.  
Si enim secutus fueris, non apprehendes:  
et non effugies, si præcucurreris.  

<span id="011">11</span> Est homo laborans et festinans, et dolens:  
impius, et tanto magis non abundabit.  

<span id="012">12</span> Est homo marcidus egens recuperatione,  
plus deficiens virtute, et abundans paupertate:  

<span id="013">13</span> et oculus Dei respexit illum in bono,  
et erexit eum ab humilitate ipsius, et exaltavit caput ejus:  
et mirati sunt in illo multi, et honoraverunt Deum.\]  

<span id="014">14</span> \[Bona et mala, vita et mors,  
paupertas et honestas, a Deo sunt:  

<span id="015">15</span> sapientia, et disciplina, et scientia legis,
apud Deum:  
dilectio, et viæ bonorum, apud ipsum.  

<span id="016">16</span> Error et tenebræ peccatoribus concreata sunt:  
qui autem exsultant in malis consenescunt in malo.  

<span id="017">17</span> Datio Dei permanet justis,  
et profectus illius successus habebit in æternum.  

<span id="018">18</span> Est qui locupletatur parce agendo,  
et hæc est pars mercedis illius.  

<span id="019">19</span> In eo quod dicit: Inveni requiem mihi,  
et nunc manducabo de bonis meis solus:  

<span id="020">20</span> et nescit quod tempus præteriet, et mors
appropinquet,  
et relinquat omnia aliis, et morietur.  

<span id="021">21</span> Sta in testamento tuo, et in illo colloquere,  
et in opere mandatorum tuorum veterasce.  

<span id="022">22</span> Ne manseris in operibus peccatorum:  
confide autem in Deo, et mane in loco tuo.  

<span id="023">23</span> Facile est enim in oculis Dei  
subito honestare pauperem.  

<span id="024">24</span> Benedictio Dei in mercedem justi festinat,  
et in hora veloci processus illius fructificat.  

<span id="025">25</span> Ne dicas: Quid est mihi opus?  
et quæ erunt mihi ex hoc bona?  

<span id="026">26</span> Ne dicas: Sufficiens mihi sum:  
et quid ex hoc pessimabor?  

<span id="027">27</span> In die bonorum ne immemor sis malorum,  
et in die malorum ne immemor sis bonorum:  

<span id="028">28</span> quoniam facile est coram Deo in die obitus  
retribuere unicuique secundum vias suas.  

<span id="029">29</span> Malitia horæ oblivionem facit luxuriæ magnæ,  
et in fine hominis denudatio operum illius.  

<span id="030">30</span> Ante mortem ne laudes hominem quemquam:  
quoniam in filiis suis agnoscitur vir.\]  

<span id="031">31</span> \[Non omnem hominem inducas in domum tuam:  
multæ enim sunt insidiæ dolosi.  

<span id="032">32</span> Sicut enim eructant præcordia fœtentium,  
et sicut perdix inducitur in caveam, et ut caprea in laqueum:  
sic et cor superborum,  
et sicut prospector videns casum proximi sui.  

<span id="033">33</span> Bona enim in mala convertens insidiatur,  
et in electis imponet maculam.  

<span id="034">34</span> A scintilla una augetur ignis,  
et ab uno doloso augetur sanguis:  
homo vero peccator sanguini insidiatur.  

<span id="035">35</span> Attende tibi a pestifero, fabricat enim mala,  
ne inducat super te subsannationem in perpetuum.  

<span id="036">36</span> Admitte ad te alienigenam:  
et subvertet te in turbine,  
et abalienabit te a tuis propriis.\]

------------------------------------------------------------------------

[Next: Sirach Chapter 12](sir012)
