[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num004)  [KJV](../kjv/num004)  [Sep](../sep/num004) 
[Tan](../tan/num004)   
  
[Numbers Index](num)  
  [Previous](num003)  [Next](num005) 

------------------------------------------------------------------------

### Vulgate (Latin): Numbers Chapter 4

<span id="001">1</span> Locutusque est Dominus ad Moysen et Aaron,
dicens:

<span id="002">2</span> Tolle summam filiorum Caath de medio Levitarum
per domos et familias suas,

<span id="003">3</span> a trigesimo anno et supra, usque ad
quinquagesimum annum, omnium qui ingrediuntur ut stent et ministrent in
tabernaculo fœderis.

<span id="004">4</span> Hic est cultus filiorum Caath: tabernaculum
fœderis, et Sanctum sanctorum

<span id="005">5</span> ingredientur Aaron et filii ejus, quando movenda
sunt castra, et deponent velum quod pendet ante fores, involventque eo
arcam testimonii,

<span id="006">6</span> et operient rursum velamine janthinarum pellium,
extendentque desuper pallium totum hyacinthinum, et inducent vectes.

<span id="007">7</span> Mensam quoque propositionis involvent
hyacinthino pallio, et ponent cum ea thuribula et mortariola, cyathos et
crateras ad liba fundenda: panes semper in ea erunt:

<span id="008">8</span> extendentque desuper pallium coccineum, quod
rursum operient velamento janthinarum pellium, et inducent vectes.

<span id="009">9</span> Sument et pallium hyacinthinum, quo operient
candelabrum cum lucernis et forcipibus suis et emunctoriis et cunctis
vasis olei, quæ ad concinnandas lucernas necessaria sunt:

<span id="010">10</span> et super omnia ponent operimentum janthinarum
pellium, et inducent vectes.

<span id="011">11</span> Necnon et altare aureum involvent hyacinthino
vestimento, et extendent desuper operimentum janthinarum pellium,
inducentque vectes.

<span id="012">12</span> Omnia vasa, quibus ministratur in sanctuario,
involvent hyacinthino pallio, et extendent desuper operimentum
janthinarum pellium, inducentque vectes.

<span id="013">13</span> Sed et altare mundabunt cinere, et involvent
illud purpureo vestimento,

<span id="014">14</span> ponentque cum eo omnia vasa, quibus in
ministerio ejus utuntur, id est, ignium receptacula, fuscinulas ac
tridentes, uncinos et batilla. Cuncta vasa altaris operient simul
velamine janthinarum pellium, et inducent vectes.

<span id="015">15</span> Cumque involverint Aaron et filii ejus
sanctuarium et omnia vasa ejus in commotione castrorum, tunc intrabunt
filii Caath ut portent involuta: et non tangent vasa sanctuarii, ne
moriantur. Ista sunt onera filiorum Caath in tabernaculo fœderis:

<span id="016">16</span> super quos erit Eleazar filius Aaron
sacerdotis, ad cujus curam pertinet oleum ad concinnandas lucernas, et
compositionis incensum, et sacrificium, quod semper offertur, et oleum
unctionis, et quidquid ad cultum tabernaculi pertinet, omniumque
vasorum, quæ in sanctuario sunt.

<span id="017">17</span> Locutusque est Dominus ad Moysen et Aaron,
dicens:

<span id="018">18</span> Nolite perdere populum Caath de medio
Levitarum:

<span id="019">19</span> sed hoc facite eis, ut vivant, et non
moriantur, si tetigerint Sancta sanctorum. Aaron et filii ejus
intrabunt, ipsique disponent opera singulorum, et divident quid portare
quis debeat.

<span id="020">20</span> Alii nulla curiositate videant quæ sunt in
sanctuario priusquam involvantur, alioquin morientur.

<span id="021">21</span> Locutusque est Dominus ad Moysen, dicens:

<span id="022">22</span> Tolle summam etiam filiorum Gerson per domos ac
familias et cognationes suas,

<span id="023">23</span> a triginta annis et supra, usque ad annos
quinquaginta. Numera omnes qui ingrediuntur et ministrant in tabernaculo
fœderis.

<span id="024">24</span> Hoc est officium familiæ Gersonitarum,

<span id="025">25</span> ut portent cortinas tabernaculi et tectum
fœderis, operimentum aliud, et super omnia velamen janthinum
tentoriumque quod pendet in introitu tabernaculi fœderis,

<span id="026">26</span> cortinas atrii, et velum in introitu quod est
ante tabernaculum. Omnia quæ ad altare pertinent, funiculos, et vasa
ministerii,

<span id="027">27</span> jubente Aaron et filiis ejus, portabunt filii
Gerson: et scient singuli cui debeant oneri mancipari.

<span id="028">28</span> Hic est cultus familiæ Gersonitarum in
tabernaculo fœderis, eruntque sub manu Ithamar filii Aaron sacerdotis.

<span id="029">29</span> Filios quoque Merari per familias et domos
patrum suorum recensebis,

<span id="030">30</span> a triginta annis et supra, usque ad annos
quinquaginta, omnes qui ingrediuntur ad officium ministerii sui et
cultum fœderis testimonii.

<span id="031">31</span> Hæc sunt onera eorum: portabunt tabulas
tabernaculi et vectes ejus, columnas ac bases earum,

<span id="032">32</span> columnas quoque atrii per circuitum cum basibus
et paxillis et funibus suis. Omnia vasa et supellectilem ad numerum
accipient, sicque portabunt.

<span id="033">33</span> Hoc est officium familiæ Meraritarum et
ministerium in tabernaculo fœderis: eruntque sub manu Ithamar filii
Aaron sacerdotis.

<span id="034">34</span> Recensuerunt igitur Moyses et Aaron et
principes synagogæ filios Caath per cognationes et domos patrum suorum,

<span id="035">35</span> a triginta annis et supra, usque ad annum
quinquagesimum, omnes qui ingrediuntur ad ministerium tabernaculi
fœderis:

<span id="036">36</span> et inventi sunt duo millia septingenti
quinquaginta.

<span id="037">37</span> Hic est numerus populi Caath qui intrant
tabernaculum fœderis: hos numeravit Moyses et Aaron juxta sermonem
Domini per manum Moysi.

<span id="038">38</span> Numerati sunt et filii Gerson per cognationes
et domos patrum suorum,

<span id="039">39</span> a triginta annos et supra, usque ad
quinquagesimum annum, omnes qui ingrediuntur ut ministrent in
tabernaculo fœderis:

<span id="040">40</span> et inventi sunt duo millia sexcenti triginta.

<span id="041">41</span> Hic est populus Gersonitarum, quos numeraverunt
Moyses et Aaron juxta verbum Domini.

<span id="042">42</span> Numerati sunt et filii Merari per cognationes
et domos patrum suorum,

<span id="043">43</span> a triginta annis et supra, usque ad annum
quinquagesimum, omnes qui ingrediuntur ad explendos ritus tabernaculi
fœderis:

<span id="044">44</span> et inventi sunt tria millia ducenti.

<span id="045">45</span> Hic est numerus filiorum Merari, quos
recensuerunt Moyses et Aaron juxta imperium Domini per manum Moysi.

<span id="046">46</span> Omnes qui recensiti sunt de Levitis, et quos
recenseri fecit ad nomen Moyses et Aaron, et principes Israël per
cognationes et domos patrum suorum,

<span id="047">47</span> a triginta annis et supra, usque ad annum
quinquagesimum, ingredientes ad ministerium tabernaculi, et onera
portanda,

<span id="048">48</span> fuerunt simul octo millia quingenti octoginta.

<span id="049">49</span> Juxta verbum Domini recensuit eos Moyses,
unumquemque juxta officium et onera sua, sicut præceperat ei Dominus.

------------------------------------------------------------------------

[Next: Numbers Chapter 5](num005)
