[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/zep003)  [KJV](../kjv/zep003)  [Sep](../sep/zep003) 
[Tan](../tan/zep003)   
  
[Zephaniah Index](zep)  
  [Previous](zep002)  [Next](hag001) 

------------------------------------------------------------------------

### Vulgate (Latin): Zephaniah Chapter 3

<span id="001">1</span> \[Væ provocatrix, et redempta civitas,
columba!  

<span id="002">2</span> non audivit vocem,  
et non suscepit disciplinam;  
in Domino non est confisa,  
ad Deum suum non appropinquavit.  

<span id="003">3</span> Principes ejus in medio ejus quasi leones
rugientes;  
judices ejus lupi vespere, non relinquebant in mane.  

<span id="004">4</span> Prophetæ ejus vesani, viri infideles;  
sacerdotes ejus polluerunt sanctum,  
injuste egerunt contra legem.  

<span id="005">5</span> Dominus justus in medio ejus non faciet
iniquitatem;  
mane, mane judicium suum dabit in lucem, et non abscondetur;  
nescivit autem iniquus confusionem.  

<span id="006">6</span> Disperdidi gentes,  
et dissipati sunt anguli earum;  
desertas feci vias eorum,  
dum non est qui transeat;  
desolatæ sunt civitates eorum,  
non remanente viro, neque ullo habitatore.  

<span id="007">7</span> Dixi: Attamen timebis me,  
suscipies disciplinam;  
et non peribit habitaculum ejus,  
propter omnia in quibus visitavi eam:  
verumtamen diluculo surgentes corruperunt omnes cogitationes suas.  

<span id="008">8</span> Quapropter exspecta me, dicit Dominus,  
in die resurrectionis meæ in futurum:  
quia judicium meum ut congregem gentes,  
et colligam regna,  
et effundam super eos indignationem meam,  
omnem iram furoris mei:  
in igne enim zeli mei devorabitur omnis terra.\]  

<span id="009">9</span> \[Quia tunc reddam populis labium electum,  
ut invocent omnes in nomine Domini,  
et serviant ei humero uno.  

<span id="010">10</span> Ultra flumina Æthiopiæ, inde supplices mei;  
filii dispersorum meorum deferent munus mihi.  

<span id="011">11</span> In die illa non confunderis super cunctis
adinventionibus tuis,  
quibus prævaricata es in me,  
quia tunc auferam de medio tui magniloquos superbiæ tuæ,  
et non adjicies exaltari amplius in monte sancto meo.  

<span id="012">12</span> Et derelinquam in medio tui populum pauperem et
egenum:  
et sperabunt in nomine Domini.  

<span id="013">13</span> Reliquiæ Israël non facient iniquitatem,  
nec loquentur mendacium,  
et non invenietur in ore eorum lingua dolosa,  
quoniam ipsi pascentur, et accubabunt,  
et non erit qui exterreat.  

<span id="014">14</span> Lauda, filia Sion; jubila, Israël:  
lætare, et exsulta in omni corde, filia Jerusalem.  

<span id="015">15</span> Abstulit Dominus judicium tuum;  
avertit inimicos tuos.  
Rex Israël Dominus in medio tui:  
non timebis malum ultra.  

<span id="016">16</span> In die illa dicetur Jerusalem:  
Noli timere; Sion: Non dissolvantur manus tuæ.  

<span id="017">17</span> Dominus Deus tuus in medio tui fortis, ipse
salvabit:  
gaudebit super te in lætitia,  
silebit in dilectione sua,  
exsultabit super te in laude.  

<span id="018">18</span> Nugas, qui a lege recesserant,  
congregabo, quia ex te erant:  
ut non ultra habeas super eis opprobrium.  

<span id="019">19</span> Ecce ego interficiam omnes qui afflixerunt te
in tempore illo:  
et salvabo claudicantem,  
et eam quæ ejecta fuerat congregabo:  
et ponam eos in laudem, et in nomen,  
in omni terra confusionis eorum,  

<span id="020">20</span> in tempore illo quo adducam vos,  
et in tempore quo congregabo vos.  
Dabo enim vos in nomen,  
et in laudem omnibus populis terræ,  
cum convertero captivitatem vestram coram oculis vestris,  
dicit Dominus.\]

------------------------------------------------------------------------

[Next: Haggai Chapter 1](hag001)
