[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa2022)  [KJV](../kjv/sa2022)  [Sep](../sep/sa2022) 
[Tan](../tan/sa2022)   
  
[2 Samuel Index](sa2)  
  [Previous](sa2021)  [Next](sa2023) 

------------------------------------------------------------------------

### Vulgate (Latin): 2 Samuel Chapter 22

<span id="001">1</span> Locutus est autem David Domino verba carminis
hujus in die qua liberavit eum Dominus de manu omnium inimicorum suorum,
et de manu Saul.

<span id="002">2</span> Et ait: \[Dominus petra mea, et robur meum, et
salvator meus.  

<span id="003">3</span> Deus fortis meus: sperabo in eum;  
scutum meum, et cornu salutis meæ:  
elevator meus, et refugium meum;  
salvator meus: de iniquitate liberabis me.  

<span id="004">4</span> Laudabilem invocabo Dominum,  
et ab inimicis meis salvus ero.  

<span id="005">5</span> Quia circumdederunt me contritiones mortis:  
torrentes Belial terruerunt me.  

<span id="006">6</span> Funes inferni circumdederunt me:  
prævenerunt me laquei mortis.  

<span id="007">7</span> In tribulatione mea invocabo Dominum,  
et ad Deum meum clamabo:  
et exaudiet de templo suo vocem meam,  
et clamor meus veniet ad aures ejus.  

<span id="008">8</span> Commota est et contremuit terra;  
fundamenta montium concussa sunt, et conquassata:  
quoniam iratus est eis.  

<span id="009">9</span> Ascendit fumus de naribus ejus,  
et ignis de ore ejus vorabit:  
carbones succensi sunt ab eo.  

<span id="010">10</span> Inclinavit cælos, et descendit:  
et caligo sub pedibus ejus.  

<span id="011">11</span> Et ascendit super cherubim, et volavit:  
et lapsus est super pennas venti.  

<span id="012">12</span> Posuit tenebras in circuitu suo latibulum,  
cribrans aquas de nubibus cælorum.  

<span id="013">13</span> Præ fulgore in conspectu ejus,  
succensi sunt carbones ignis.  

<span id="014">14</span> Tonabit de cælo Dominus,  
et excelsus dabit vocem suam.  

<span id="015">15</span> Misit sagittas et dissipavit eos;  
fulgur, et consumpsit eos.  

<span id="016">16</span> Et apparuerunt effusiones maris,  
et revelata sunt fundamenta orbis  
ab increpatione Domini,  
ab inspiratione spiritus furoris ejus.  

<span id="017">17</span> Misit de excelso, et assumpsit me,  
et extraxit me de aquis multis.  

<span id="018">18</span> Liberavit me ab inimico meo potentissimo,  
et ab his qui oderant me:  
quoniam robustiores me erant.  

<span id="019">19</span> Prævenit me in die afflictionis meæ,  
et factus est Dominus firmamentum meum.  

<span id="020">20</span> Et eduxit me in latitudinem:  
liberavit me, quia complacui ei.  

<span id="021">21</span> Retribuet mihi Dominus secundum justitiam
meam:  
et secundum munditiam manuum mearum reddet mihi.  

<span id="022">22</span> Quia custodivi vias Domini,  
et non egi impie a Deo meo.  

<span id="023">23</span> Omnia enim judicia ejus in conspectu meo,  
et præcepta ejus non amovi a me.  

<span id="024">24</span> Et ero perfectus cum eo,  
et custodiam me ab iniquitate mea.  

<span id="025">25</span> Et restituet mihi Dominus secundum justitiam
meam,  
et secundum munditiam manuum mearum in conspectu oculorum suorum.  

<span id="026">26</span> Cum sancto sanctus eris,  
et cum robusto perfectus.  

<span id="027">27</span> Cum electo electus eris,  
et cum perverso perverteris.  

<span id="028">28</span> Et populum pauperem salvum facies:  
oculisque tuis excelsos humiliabis.  

<span id="029">29</span> Quia tu lucerna mea, Domine,  
et tu, Domine, illuminabis tenebras meas.  

<span id="030">30</span> In te enim curram accinctus:  
in Deo meo transiliam murum.  

<span id="031">31</span> Deus, immaculata via ejus;  
eloquium Domini igne examinatum:  
scutum est omnium sperantium in se.  

<span id="032">32</span> Quis est Deus præter Dominum,  
et quis fortis præter Deum nostrum?  

<span id="033">33</span> Deus qui accinxit me fortitudine,  
et complanavit perfectam viam meam.  

<span id="034">34</span> Coæquans pedes meos cervis,  
et super excelsa mea statuens me;  

<span id="035">35</span> docens manus meas ad prælium,  
et componens quasi arcum æreum brachia mea.  

<span id="036">36</span> Dedisti mihi clypeum salutis tuæ,  
et mansuetudo tua multiplicavit me.  

<span id="037">37</span> Dilatabis gressus meos subtus me,  
et non deficient tali mei.  

<span id="038">38</span> Persequar inimicos meos, et conteram,  
et non convertar donec consumam eos.  

<span id="039">39</span> Consumam eos et confringam, ut non
consurgant:  
cadent sub pedibus meis.  

<span id="040">40</span> Accinxisti me fortitudine ad prælium:  
incurvasti resistentes mihi subtus me.  

<span id="041">41</span> Inimicos meos dedisti mihi dorsum;  
odientes me, et disperdam eos.  

<span id="042">42</span> Clamabunt, et non erit qui salvet;  
ad Dominum, et non exaudiet eos.  

<span id="043">43</span> Delebo eos ut pulverem terræ;  
quasi lutum platearum comminuam eos atque confringam.  

<span id="044">44</span> Salvabis me a contradictionibus populi mei;  
custodies me in caput gentium:  
populus quem ignoro serviet mihi.  

<span id="045">45</span> Filii alieni resistent mihi;  
auditu auris obedient mihi.  

<span id="046">46</span> Filii alieni defluxerunt,  
et contrahentur in angustiis suis.  

<span id="047">47</span> Vivit Dominus, et benedictus Deus meus,  
et exaltabitur Deus fortis salutis meæ.  

<span id="048">48</span> Deus qui das vindictas mihi,  
et dejicis populos sub me.  

<span id="049">49</span> Qui educis me ab inimicis meis,  
et a resistentibus mihi elevas me:  
a viro iniquo liberabis me.  

<span id="050">50</span> Propterea confitebor tibi, Domine, in
gentibus,  
et nomini tuo cantabo:  

<span id="051">51</span> magnificans salutes regis sui,  
et faciens misericordiam christo suo David,  
et semini ejus in sempiternum.\]

------------------------------------------------------------------------

[Next: 2 Samuel Chapter 23](sa2023)
