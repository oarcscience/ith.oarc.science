<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Corinthians: 1 Corinthians Chapter 15</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/co1015.htm">Polyglot</A>&nbsp;
<A HREF="../gnt/co1015.htm">GNT</A>&nbsp;
<A HREF="../kjv/co1015.htm">KJV</A>&nbsp;

<BR>
<BR><A HREF="co1.htm">1 Corinthians Index</A><BR>
&nbsp;
<A HREF="co1014.htm">Previous</A>&nbsp;
<A HREF="co1016.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Corinthians Chapter 15</H3><P><a name="001">1</A>&nbsp;Notum autem vobis facio, fratres, Evangelium, quod pr&#230;dicavi vobis, quod et accepistis, in quo et statis,</P>
<P><a name="002">2</A>&nbsp;per quod et salvamini: qua ratione pr&#230;dicaverim vobis, si tenetis, nisi frustra credidistis.</P>
<P><a name="003">3</A>&nbsp;Tradidi enim vobis in primis quod et accepi: quoniam Christus mortuus est pro peccatis nostris secundum Scripturas:</P>
<P><a name="004">4</A>&nbsp;et quia sepultus est, et quia resurrexit tertia die secundum Scripturas:</P>
<P><a name="005">5</A>&nbsp;et quia visus est Ceph&#230;, et post hoc undecim:</P>
<P><a name="006">6</A>&nbsp;deinde visus est plus quam quingentis fratribus simul: ex quibus multi manent usque adhuc, quidam autem dormierunt:</P>
<P><a name="007">7</A>&nbsp;deinde visus est Jacobo, deinde Apostolis omnibus:</P>
<P><a name="008">8</A>&nbsp;novissime autem omnium tamquam abortivo, visus est et mihi.</P>
<P><a name="009">9</A>&nbsp;Ego enim sum minimus Apostolorum, qui non sum dignus vocari Apostolus, quoniam persecutus sum ecclesiam Dei.</P>
<P><a name="010">10</A>&nbsp;Gratia autem Dei sum id quod sum, et gratia ejus in me vacua non fuit, sed abundantius illis omnibus laboravi: non ego autem, sed gratia Dei mecum:</P>
<P><a name="011">11</A>&nbsp;sive enim ego, sive illi: sic pr&#230;dicamus, et sic credidistis.<BR>
</P>
<P><a name="012">12</A>&nbsp;Si autem Christus pr&#230;dicatur quod resurrexit a mortuis, quomodo quidam dicunt in vobis, quoniam resurrectio mortuorum non est?</P>
<P><a name="013">13</A>&nbsp;Si autem resurrectio mortuorum non est: neque Christus resurrexit.</P>
<P><a name="014">14</A>&nbsp;Si autem Christus non resurrexit, inanis est ergo pr&#230;dicatio nostra, inanis est et fides vestra:</P>
<P><a name="015">15</A>&nbsp;invenimur autem et falsi testes Dei: quoniam testimonium diximus adversus Deum quod suscitaverit Christum, quem non suscitavit, si mortui non resurgunt.</P>
<P><a name="016">16</A>&nbsp;Nam si mortui non resurgunt, neque Christus resurrexit.</P>
<P><a name="017">17</A>&nbsp;Quod si Christus non resurrexit, vana est fides vestra: adhuc enim estis in peccatis vestris.</P>
<P><a name="018">18</A>&nbsp;Ergo et qui dormierunt in Christo, perierunt.</P>
<P><a name="019">19</A>&nbsp;Si in hac vita tantum in Christo sperantes sumus, miserabiliores sumus omnibus hominibus.<BR>
</P>
<P><a name="020">20</A>&nbsp;Nunc autem Christus resurrexit a mortuis primiti&#230; dormientium,</P>
<P><a name="021">21</A>&nbsp;quoniam quidem per hominem mors, et per hominem resurrectio mortuorum.</P>
<P><a name="022">22</A>&nbsp;Et sicut in Adam omnes moriuntur, ita et in Christo omnes vivificabuntur.</P>
<P><a name="023">23</A>&nbsp;Unusquisque autem in suo ordine, primiti&#230; Christus: deinde ii qui sunt Christi, qui in adventu ejus crediderunt.</P>
<P><a name="024">24</A>&nbsp;Deinde finis: cum tradiderit regnum Deo et Patri, cum evacuaverit omnem principatum, et potestatem, et virtutem.</P>
<P><a name="025">25</A>&nbsp;Oportet autem illum regnare donec ponat omnes inimicos sub pedibus ejus.</P>
<P><a name="026">26</A>&nbsp;Novissima autem inimica destruetur mors: omnia enim subjecit pedibus ejus. Cum autem dicat:</P>
<P><a name="027">27</A>&nbsp;Omnia subjecta sunt ei, sine dubio pr&#230;ter eum qui subjecit ei omnia.</P>
<P><a name="028">28</A>&nbsp;Cum autem subjecta fuerint illi omnia: tunc et ipse Filius subjectus erit ei, qui subjecit sibi omnia, ut sit Deus omnia in omnibus.</P>
<P><a name="029">29</A>&nbsp;Alioquin quid facient qui baptizantur pro mortuis, si omnino mortui non resurgunt? ut quid et baptizantur pro illis?</P>
<P><a name="030">30</A>&nbsp;ut quid et nos periclitamur omni hora?</P>
<P><a name="031">31</A>&nbsp;Quotidie morior per vestram gloriam, fratres, quam habeo in Christo Jesu Domino nostro.</P>
<P><a name="032">32</A>&nbsp;Si secundum hominem ad bestias pugnavi Ephesi, quid mihi prodest, si mortui non resurgunt? Manducemus, et bibamus, cras enim moriemur.</P>
<P><a name="033">33</A>&nbsp;Nolite seduci: corrumpunt mores bonos colloquia mala.</P>
<P><a name="034">34</A>&nbsp;Evigilate justi, et nolite peccare: ignorantiam enim Dei quidam habent, ad reverentiam vobis loquor.<BR>
</P>
<P><a name="035">35</A>&nbsp;Sed dicet aliquis: Quomodo resurgunt mortui? qualive corpore venient?</P>
<P><a name="036">36</A>&nbsp;Insipiens, tu quod seminas non vivificatur, nisi prius moriatur:</P>
<P><a name="037">37</A>&nbsp;et quod seminas, non corpus, quod futurum est, seminas, sed nudum granum, ut puta tritici, aut alicujus ceterorum.</P>
<P><a name="038">38</A>&nbsp;Deus autem dat illi corpus sicut vult: ut unicuique seminum proprium corpus.</P>
<P><a name="039">39</A>&nbsp;Non omnis caro, eadem caro: sed alia quidem hominum, alia vero pecorum, alia volucrum, alia autem piscium.</P>
<P><a name="040">40</A>&nbsp;Et corpora c&#230;lestia, et corpora terrestria: sed alia quidem c&#230;lestium gloria, alia autem terrestrium.</P>
<P><a name="041">41</A>&nbsp;Alia claritas solis, alia claritas lun&#230;, et alia claritas stellarum. Stella enim a stella differt in claritate:</P>
<P><a name="042">42</A>&nbsp;sic et resurrectio mortuorum. Seminatur in corruptione, surget in incorruptione.</P>
<P><a name="043">43</A>&nbsp;Seminatur in ignobilitate, surget in gloria: seminatur in infirmitate, surget in virtute:</P>
<P><a name="044">44</A>&nbsp;seminatur corpus animale, surget corpus spiritale. Si est corpus animale, est et spiritale, sicut scriptum est:</P>
<P><a name="045">45</A>&nbsp;Factus est primus homo Adam in animam viventem, novissimus Adam in spiritum vivificantem.</P>
<P><a name="046">46</A>&nbsp;Sed non prius quod spiritale est, sed quod animale: deinde quod spiritale.</P>
<P><a name="047">47</A>&nbsp;Primus homo de terra, terrenus: secundus homo de c&#230;lo, c&#230;lestis.</P>
<P><a name="048">48</A>&nbsp;Qualis terrenus, tales et terreni: et qualis c&#230;lestis, tales et c&#230;lestes.</P>
<P><a name="049">49</A>&nbsp;Igitur, sicut portavimus imaginem terreni, portemus et imaginem c&#230;lestis.<BR>
</P>
<P><a name="050">50</A>&nbsp;Hoc autem dico, fratres: quia caro et sanguis regnum Dei possidere non possunt: neque corruptio incorruptelam possidebit.</P>
<P><a name="051">51</A>&nbsp;Ecce mysterium vobis dico: omnes quidem resurgemus, sed non omnes immutabimur.</P>
<P><a name="052">52</A>&nbsp;In momento, in ictu oculi, in novissima tuba: canet enim tuba, et mortui resurgent incorrupti: et nos immutabimur.</P>
<P><a name="053">53</A>&nbsp;Oportet enim corruptibile hoc induere incorruptionem: et mortale hoc induere immortalitatem.</P>
<P><a name="054">54</A>&nbsp;Cum autem mortale hoc induerit immortalitatem, tunc fiet sermo, qui scriptus est: Absorpta est mors in victoria.</P>
<P><a name="055">55</A>&nbsp;Ubi est mors victoria tua? ubi est mors stimulus tuus?</P>
<P><a name="056">56</A>&nbsp;Stimulus autem mortis peccatum est: virtus vero peccati lex.</P>
<P><a name="057">57</A>&nbsp;Deo autem gratias, qui dedit nobis victoriam per Dominum nostrum Jesum Christum.</P>
<P><a name="058">58</A>&nbsp;Itaque fratres mei dilecti, stabiles estote, et immobiles: abundantes in opere Domini semper, scientes quod labor vester non est inanis in Domino.</P>
<P><HR>
<CENTER>
<A HREF="co1016.htm">Next: 1 Corinthians Chapter 16</A></CENTER>
</BODY>
</HTML>
