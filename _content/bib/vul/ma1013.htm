<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Macabees: 1 Macabees Chapter 13</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/ma1013">Polyglot</A>&nbsp;
<A HREF="../apo/ma1013">Apo</A>&nbsp;
<A HREF="../sep/ma1013">Sep</A>&nbsp;

<BR>
<BR><A HREF="ma1">1 Macabees Index</A><BR>
&nbsp;
<A HREF="ma1012">Previous</A>&nbsp;
<A HREF="ma1014">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Macabees Chapter 13</H3><P><a name="001">1</A>&nbsp;Et audivit Simon quod congregavit Tryphon exercitum copiosum ut veniret in terram Juda, et attereret eam.</P>
<P><a name="002">2</A>&nbsp;Videns quia in tremore populus est, et in timore, ascendit Jerusalem, et congregavit populum:</P>
<P><a name="003">3</A>&nbsp;et adhortans dixit: Vos scitis quanta ego, et fratres mei, et domus patris mei, fecimus pro legibus et pro sanctis, pr&#230;lia, et angustias quales vidimus:</P>
<P><a name="004">4</A>&nbsp;horum gratia perierunt fratres mei omnes propter Isra&#235;l, et relictus sum ego solus.</P>
<P><a name="005">5</A>&nbsp;Et nunc non mihi contingat parcere anim&#230; me&#230; in omni tempore tribulationis: non enim melior sum fratribus meis.</P>
<P><a name="006">6</A>&nbsp;Vindicabo itaque gentem meam, et sancta, natos quoque nostros, et uxores: quia congregat&#230; sunt univers&#230; gentes conterere nos inimiciti&#230; gratia.</P>
<P><a name="007">7</A>&nbsp;Et accensus est spiritus populi simul ut audivit sermones istos:</P>
<P><a name="008">8</A>&nbsp;et responderunt voce magna, dicentes: Tu es dux noster loco Jud&#230;, et Jonath&#230; fratris tui:</P>
<P><a name="009">9</A>&nbsp;pugna pr&#230;lium nostrum: et omnia, qu&#230;cumque dixeris nobis, faciemus.</P>
<P><a name="010">10</A>&nbsp;Et congregans omnes viros bellatores, acceleravit consummare universos muros Jerusalem, et munivit eam in gyro.</P>
<P><a name="011">11</A>&nbsp;Et misit Jonathan filium Absalomi, et cum eo exercitum novum in Joppen, et ejectis his qui erant in ea, remansit illic ipse.</P>
<P><a name="012">12</A>&nbsp;Et movit Tryphon a Ptolemaida cum exercitu multo, ut veniret in terram Juda, et Jonathas cum eo in custodia.</P>
<P><a name="013">13</A>&nbsp;Simon autem applicuit in Addus contra faciem campi.<BR>
</P>
<P><a name="014">14</A>&nbsp;Et ut cognovit Tryphon quia surrexit Simon loco fratris sui Jonath&#230;, et quia commissurus esset cum eo pr&#230;lium, misit ad eum legatos,</P>
<P><a name="015">15</A>&nbsp;dicens: Pro argento, quod debebat frater tuus Jonathas in ratione regis propter negotia qu&#230; habuit, detinuimus eum.</P>
<P><a name="016">16</A>&nbsp;Et nunc mitte argenti talenta centum, et duos filios ejus obsides, ut non dimissus fugiat a nobis, et remittemus eum.</P>
<P><a name="017">17</A>&nbsp;Et cognovit Simon quia cum dolo loqueretur secum: jussit tamen dari argentum et pueros, ne inimicitiam magnam sumeret ad populum Isra&#235;l, dicentem:</P>
<P><a name="018">18</A>&nbsp;Quia non misit ei argentum, et pueros, propterea periit.</P>
<P><a name="019">19</A>&nbsp;Et misit pueros, et centum talenta: et mentitus est, et non dimisit Jonathan.<BR>
</P>
<P><a name="020">20</A>&nbsp;Et post h&#230;c venit Tryphon intra regionem, ut contereret eam: et gyraverunt per viam qu&#230; ducit Ador: et Simon et castra ejus ambulabant in omnem locum quocumque ibant.</P>
<P><a name="021">21</A>&nbsp;Qui autem in arce erant, miserunt ad Tryphonem legatos, ut festinaret venire per desertum, et mitteret illis alimonias.</P>
<P><a name="022">22</A>&nbsp;Et paravit Tryphon omnem equitatum, ut veniret illa nocte: erat autem nix multa valde, et non venit in Galaaditim.</P>
<P><a name="023">23</A>&nbsp;Et cum appropinquasset Bascaman, occidit Jonathan et filios ejus illic.</P>
<P><a name="024">24</A>&nbsp;Et convertit Tryphon, et abiit in terram suam.</P>
<P><a name="025">25</A>&nbsp;Et misit Simon, et accepit ossa Jonath&#230; fratris sui, et sepelivit ea in Modin civitate patrum ejus.</P>
<P><a name="026">26</A>&nbsp;Et planxerunt eum omnis Isra&#235;l planctu magno, et luxerunt eum dies multos.</P>
<P><a name="027">27</A>&nbsp;Et &#230;dificavit Simon super sepulchrum patris sui et fratrum suorum &#230;dificium altum visu, lapide polito retro et ante.</P>
<P><a name="028">28</A>&nbsp;Et statuit septem pyramidas, unam contra unam, patri et matri, et quatuor fratribus:</P>
<P><a name="029">29</A>&nbsp;et his circumposuit columnas magnas: et super columnas arma, ad memoriam &#230;ternam: et juxta arma naves sculptas, qu&#230; viderentur ab omnibus navigantibus mare:</P>
<P><a name="030">30</A>&nbsp;hoc est sepulchrum, quod fecit in Modin usque in hunc diem.</P>
<P><a name="031">31</A>&nbsp;Tryphon autem cum iter faceret cum Antiocho rege adolescente, dolo occidit eum:</P>
<P><a name="032">32</A>&nbsp;et regnavit loco ejus, et imposuit sibi diadema Asi&#230;, et fecit plagam magnam in terra.<BR>
</P>
<P><a name="033">33</A>&nbsp;Et &#230;dificavit Simon pr&#230;sidia Jud&#230;&#230;, muniens ea turribus excelsis, et muris magnis, et portis, et seris: et posuit alimenta in munitionibus.</P>
<P><a name="034">34</A>&nbsp;Et elegit Simon viros, et misit ad Demetrium regem ut faceret remissionem regioni: quia actus omnes Tryphonis per direptionem fuerant gesti.</P>
<P><a name="035">35</A>&nbsp;Et Demetrius rex ad verba ista respondit ei, et scripsit epistolam talem:</P>
<P><a name="036">36</A>&nbsp;Rex Demetrius Simoni summo sacerdoti et amico regum, et senioribus, et genti Jud&#230;orum, salutem.</P>
<P><a name="037">37</A>&nbsp;Coronam auream, et bahem, quam misistis, suscepimus: et parati sumus facere vobiscum pacem magnam, et scribere pr&#230;positis regis remittere vobis qu&#230; indulsimus.</P>
<P><a name="038">38</A>&nbsp;Qu&#230;cumque enim constituimus, vobis constant: munitiones, quas &#230;dificastis, vobis sint:</P>
<P><a name="039">39</A>&nbsp;remittimus quoque ignorantias et peccata usque in hodiernum diem, et coronam quam debebatis: et si quid aliud erat tributarium in Jerusalem, jam non sit tributarium.</P>
<P><a name="040">40</A>&nbsp;Et si qui ex vobis apti sunt conscribi inter nostros, conscribantur, et sit inter nos pax.<BR>
</P>
<P><a name="041">41</A>&nbsp;Anno centesimo septuagesimo, ablatum est jugum gentium ab Isra&#235;l.</P>
<P><a name="042">42</A>&nbsp;Et c&#156;pit populus Isra&#235;l scribere in tabulis, et gestis publicis, anno primo sub Simone summo sacerdote, magno duce, et principe Jud&#230;orum.</P>
<P><a name="043">43</A>&nbsp;In diebus illis applicuit Simon ad Gazam, et circumdedit eam castris, et fecit machinas, et applicuit ad civitatem, et percussit turrem unam, et comprehendit eam.</P>
<P><a name="044">44</A>&nbsp;Et eruperant qui erant intra machinam in civitatem, et factus est motus magnus in civitate.</P>
<P><a name="045">45</A>&nbsp;Et ascenderunt qui erant in civitate cum uxoribus et filiis supra murum, scissis tunicis suis, et clamaverunt voce magna, postulantes a Simone dextras sibi dari,</P>
<P><a name="046">46</A>&nbsp;et dixerunt: Non nobis reddas secundum malitias nostras, sed secundum misericordias tuas.</P>
<P><a name="047">47</A>&nbsp;Et flexus Simon, non debellavit eos: ejecit tamen eos de civitate, et mundavit &#230;des in quibus fuerant simulacra, et tunc intravit in eam cum hymnis benedicens Dominum:</P>
<P><a name="048">48</A>&nbsp;et ejecta ab ea omni immunditia, collocavit in ea viros qui legem facerent: et munivit eam, et fecit sibi habitationem.</P>
<P><a name="049">49</A>&nbsp;Qui autem erant in arce Jerusalem, prohibebantur egredi et ingredi regionem, et emere ac vendere: et esurierunt valde, et multi ex eis fame perierunt,</P>
<P><a name="050">50</A>&nbsp;et clamaverunt ad Simonem ut dextras acciperent: et dedit illis: et ejecit eos inde, et mundavit arcem a contaminationibus:</P>
<P><a name="051">51</A>&nbsp;et intraverunt in eam tertia et vigesima die secundi mensis, anno centesimo septuagesimo primo, cum laude, et ramis palmarum, et cinyris, et cymbalis, et nablis, et hymnis, et canticis, quia contritus est inimicus magnus ex Isra&#235;l.</P>
<P><a name="052">52</A>&nbsp;Et constituit ut omnibus annis agerentur dies hi cum l&#230;titia.</P>
<P><a name="053">53</A>&nbsp;Et munivit montem templi, qui erat secus arcem, et habitavit ibi ipse, et qui cum eo erant.</P>
<P><a name="054">54</A>&nbsp;Et vidit Simon Joannem filium suum, quod fortis pr&#230;lii vir esset: et posuit eum ducem virtutum universarum: et habitavit in Gazaris.</P>
<P><HR>
<CENTER>
<A HREF="ma1014">Next: 1 Macabees Chapter 14</A></CENTER>
</BODY>
</HTML>
