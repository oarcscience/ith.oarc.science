<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Jeremiah: Jeremiah Chapter 44</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jer044">Polyglot</A>&nbsp;
<A HREF="../kjv/jer044">KJV</A>&nbsp;
<A HREF="../sep/jer044">Sep</A>&nbsp;
<A HREF="../tan/jer044">Tan</A>&nbsp;

<BR>
<BR><A HREF="jer">Jeremiah Index</A><BR>
&nbsp;
<A HREF="jer043">Previous</A>&nbsp;
<A HREF="jer045">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Jeremiah Chapter 44</H3><P><a name="001">1</A>&nbsp;Verbum quod factum est per Jeremiam ad omnes Jud&#230;os qui habitabant in terra &#198;gypti, habitantes in Magdalo, et in Taphnis, et in Memphis, et in terra Phatures, dicens:</P>
<P><a name="002">2</A>&nbsp;H&#230;c dicit Dominus exercituum, Deus Isra&#235;l: Vos vidistis omne malum istud quod adduxi super Jerusalem, et super omnes urbes Juda: et ecce desert&#230; sunt hodie, et non est in eis habitator,</P>
<P><a name="003">3</A>&nbsp;propter malitiam quam fecerunt ut me ad iracundiam provocarent, et irent ut sacrificarent, et colerent deos alienos quos nesciebant, et illi, et vos, et patres vestri.</P>
<P><a name="004">4</A>&nbsp;Et misi ad vos omnes servos meos prophetas, de nocte consurgens, mittensque et dicens: Nolite facere verbum abominationis hujuscemodi, quam odivi.</P>
<P><a name="005">5</A>&nbsp;Et non audierunt, nec inclinaverunt aurem suam, ut converterentur a malis suis, et non sacrificarent diis alienis.</P>
<P><a name="006">6</A>&nbsp;Et conflata est indignatio mea et furor meus, et succensa est in civitatibus Juda, et in plateis Jerusalem: et vers&#230; sunt in solitudinem et vastitatem secundum diem hanc.</P>
<P><a name="007">7</A>&nbsp;Et nunc h&#230;c dicit Dominus exercituum, Deus Isra&#235;l: Quare vos facitis malum grande hoc contra animas vestras, ut intereat ex vobis vir et mulier, parvulus et lactens, de medio Jud&#230;, nec relinquatur vobis quidquam residuum:</P>
<P><a name="008">8</A>&nbsp;provocantes me in operibus manuum vestrarum, sacrificando diis alienis in terra &#198;gypti, in quam ingressi estis ut habitetis ibi: et dispereatis, et sitis in maledictionem et in opprobrium cunctis gentibus terr&#230;?</P>
<P><a name="009">9</A>&nbsp;Numquid obliti estis mala patrum vestrorum, et mala regum Juda, et mala uxorum ejus, et mala vestra, et mala uxorum vestrarum, qu&#230; fecerunt in terra Juda, et in regionibus Jerusalem?</P>
<P><a name="010">10</A>&nbsp;Non sunt mundati usque ad diem hanc: et non timuerunt, et non ambulaverunt in lege Domini, et in pr&#230;ceptis meis qu&#230; dedi coram vobis et coram patribus vestris.</P>
<P><a name="011">11</A>&nbsp;Ideo h&#230;c dicit Dominus exercituum, Deus Isra&#235;l: Ecce ego ponam faciem meam in vobis in malum: et disperdam omnem Judam.</P>
<P><a name="012">12</A>&nbsp;Et assumam reliquias Jud&#230;, qui posuerunt facies suas ut ingrederentur terram &#198;gypti, et habitarent ibi, et consumentur omnes in terra &#198;gypti: cadent in gladio, et in fame, et consumentur a minimo usque ad maximum: in gladio et in fame morientur, et erunt in jusjurandum, et in miraculum, et in maledictionem, et in opprobrium.</P>
<P><a name="013">13</A>&nbsp;Et visitabo super habitatores terr&#230; &#198;gypti sicut visitavi super Jerusalem, in gladio, et fame, et peste:</P>
<P><a name="014">14</A>&nbsp;et non erit qui effugiat, et sit residuus de reliquiis Jud&#230;orum qui vadunt ut peregrinentur in terra &#198;gypti, et revertantur in terram Juda, ad quam ipsi elevant animas suas ut revertantur, et habitent ibi: non revertentur, nisi qui fugerint.<BR>
</P>
<P><a name="015">15</A>&nbsp;Responderunt autem Jeremi&#230; omnes viri scientes quod sacrificarent uxores eorum diis alienis, et univers&#230; mulieres quarum stabat multitudo grandis, et omnis populus habitantium in terra &#198;gypti in Phatures, dicentes:</P>
<P><a name="016">16</A>&nbsp;Sermonem quem locutus es ad nos in nomine Domini, non audiemus ex te:</P>
<P><a name="017">17</A>&nbsp;sed facientes faciemus omne verbum quod egredietur de ore nostro, ut sacrificemus regin&#230; c&#230;li, et libemus ei libamina, sicut fecimus nos et patres nostri, reges nostri et principes nostri, in urbibus Juda, et in plateis Jerusalem: et saturati sumus panibus, et bene nobis erat, malumque non vidimus.</P>
<P><a name="018">18</A>&nbsp;Ex eo autem tempore quo cessavimus sacrificare regin&#230; c&#230;li, et libare ei libamina, indigemus omnibus, et gladio et fame consumpti sumus.</P>
<P><a name="019">19</A>&nbsp;Quod si nos sacrificamus regin&#230; c&#230;li, et libamus ei libamina, numquid sine viris nostris fecimus ei placentas ad colendum eam, et libandum ei libamina?<BR>
</P>
<P><a name="020">20</A>&nbsp;Et dixit Jeremias ad omnem populum, adversum viros, et adversum mulieres, et adversum universam plebem, qui responderant ei verbum, dicens:</P>
<P><a name="021">21</A>&nbsp;Numquid non sacrificium quod sacrificastis in civitatibus Juda, et in plateis Jerusalem, vos et patres vestri, reges vestri, et principes vestri, et populus terr&#230;, horum recordatus est Dominus, et ascendit super cor ejus?</P>
<P><a name="022">22</A>&nbsp;Et non poterat Dominus ultra portare propter malitiam studiorum vestrorum, et propter abominationes quas fecistis: et facta est terra vestra in desolationem, et in stuporem, et in maledictum, eo quod non sit habitator, sicut est dies h&#230;c.</P>
<P><a name="023">23</A>&nbsp;Propterea quod sacrificaveritis idolis, et peccaveritis Domino, et non audieritis vocem Domini, et in lege, et in pr&#230;ceptis, et in testimoniis ejus non ambulaveritis, idcirco evenerunt vobis mala h&#230;c, sicut est dies h&#230;c.</P>
<P><a name="024">24</A>&nbsp;Dixit autem Jeremias ad omnem populum, et ad universas mulieres: Audite verbum Domini, omnis Juda qui estis in terra &#198;gypti.</P>
<P><a name="025">25</A>&nbsp;H&#230;c inquit Dominus exercituum, Deus Isra&#235;l, dicens: Vos et uxores vestr&#230; locuti estis ore vestro, et manibus vestris implestis, dicentes: Faciamus vota nostra qu&#230; vovimus, ut sacrificemus regin&#230; c&#230;li, et libemus ei libamina. Implestis vota vestra, et opere perpetrastis ea.</P>
<P><a name="026">26</A>&nbsp;Ideo audite verbum Domini, omnis Juda qui habitatis in terra &#198;gypti: Ecce ego juravi in nomine meo magno, ait Dominus, quia nequaquam ultra vocabitur nomen meum ex ore omnis viri Jud&#230;i, dicentis: Vivit Dominus Deus, in omni terra &#198;gypti.</P>
<P><a name="027">27</A>&nbsp;Ecce ego vigilabo super eos in malum, et non in bonum: et consumentur omnes viri Juda qui sunt in terra &#198;gypti gladio et fame, donec penitus consumantur.</P>
<P><a name="028">28</A>&nbsp;Et qui fugerint gladium, revertentur de terra &#198;gypti in terram Juda viri pauci: et scient omnes reliqui&#230; Juda, ingredientium terram &#198;gypti ut habitent ibi, cujus sermo compleatur, meus an illorum.</P>
<P><a name="029">29</A>&nbsp;Et hoc vobis signum, ait Dominus, quod visitem ego super vos in loco isto, ut sciatis quia vere complebuntur sermones mei contra vos in malum:</P>
<P><a name="030">30</A>&nbsp;h&#230;c dicit Dominus: Ecce ego tradam Pharaonem Ephree regem &#198;gypti in manu inimicorum ejus, et in manu qu&#230;rentium animam illius, sicut tradidi Sedeciam regem Juda in manu Nabuchodonosor regis Babylonis inimici sui, et qu&#230;rentis animam ejus.</P>
<P><HR>
<CENTER>
<A HREF="jer045">Next: Jeremiah Chapter 45</A></CENTER>
</BODY>
</HTML>
