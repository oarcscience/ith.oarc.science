[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1015)  [KJV](../kjv/sa1015)  [Sep](../sep/sa1015) 
[Tan](../tan/sa1015)   
  
[1 Samuel Index](sa1)  
  [Previous](sa1014)  [Next](sa1016) 

------------------------------------------------------------------------

### Vulgate (Latin): 1 Samuel Chapter 15

<span id="001">1</span> Et dixit Samuel ad Saul: Me misit Dominus ut
ungerem te in regem super populum ejus Israël: nunc ergo audi vocem
Domini.

<span id="002">2</span> Hæc dicit Dominus exercituum: Recensui quæcumque
fecit Amalec Israëli: quomodo restitit ei in via cum ascenderet de
Ægypto.

<span id="003">3</span> Nunc ergo vade, et percute Amalec, et demolire
universa ejus: non parcas ei, et non concupiscas ex rebus ipsius
aliquid, sed interfice a viro usque ad mulierem, et parvulum atque
lactentem, bovem et ovem, camelum et asinum.

<span id="004">4</span> Præcepit itaque Saul populo, et recensuit eos
quasi agnos: ducenta millia peditum, et decem millia virorum Juda.

<span id="005">5</span> Cumque venisset Saul usque ad civitatem Amalec,
tetendit insidias in torrente.

<span id="006">6</span> Dixitque Saul Cinæo: Abite, recedite, atque
descendite ab Amalec, ne forte involvam te cum eo: tu enim fecisti
misericordiam cum omnibus filiis Israël, cum ascenderent de Ægypto. Et
recessit Cinæus de medio Amalec.

<span id="007">7</span> Percussitque Saul Amalec ab Hevila donec venias
ad Sur, quæ est e regione Ægypti.

<span id="008">8</span> Et apprehendit Agag regem Amalec vivum: omne
autem vulgus interfecit in ore gladii.

<span id="009">9</span> Et pepercit Saul et populus Agag, et optimis
gregibus ovium et armentorum, et vestibus et arietibus, et universis quæ
pulchra erant, nec voluerunt disperdere ea: quidquid vero vile fuit et
reprobum, hoc demoliti sunt.  

<span id="010">10</span> Factum est autem verbum Domini ad Samuel,
dicens:

<span id="011">11</span> Pœnitet me quod constituerim Saul regem: quia
dereliquit me, et verba mea opere non implevit. Contristatusque est
Samuel, et clamavit ad Dominum tota nocte.

<span id="012">12</span> Cumque de nocte surrexisset Samuel ut iret ad
Saul mane, nuntiatum est Samueli eo quod venisset Saul in Carmelum, et
erexisset sibi fornicem triumphalem, et reversus transisset,
descendissetque in Galgala. Venit ergo Samuel ad Saul, et Saul offerebat
holocaustum Domino de initiis prædarum quæ attulerat ex Amalec.

<span id="013">13</span> Et cum venisset Samuel ad Saul, dixit ei Saul:
Benedictus tu Domino: implevi verbum Domini.

<span id="014">14</span> Dixitque Samuel: Et quæ est hæc vox gregum, quæ
resonat in auribus meis, et armentorum, quam ego audio?

<span id="015">15</span> Et ait Saul: De Amalec adduxerunt ea: pepercit
enim populus melioribus ovibus et armentis ut immolarentur Domino Deo
tuo, reliqua vero occidimus.

<span id="016">16</span> Ait autem Samuel ad Saul: Sine me, et indicabo
tibi quæ locutus sit Dominus ad me nocte. Dixitque ei: Loquere.

<span id="017">17</span> Et ait Samuel: Nonne cum parvulus esses in
oculis tuis, caput in tribubus Israël factus es? unxitque te Dominus in
regem super Israël,

<span id="018">18</span> et misit te Dominus in viam, et ait: Vade, et
interfice peccatores Amalec, et pugnabis contra eos usque ad
internecionem eorum?

<span id="019">19</span> Quare ergo non audisti vocem Domini: sed versus
ad prædam es, et fecisti malum in oculis Domini?

<span id="020">20</span> Et ait Saul ad Samuelem: Immo audivi vocem
Domini, et ambulavi in via per quam misit me Dominus, et adduxi Agag
regem Amalec, et Amalec interfeci.

<span id="021">21</span> Tulit autem de præda populus oves et boves,
primitias eorum quæ cæsa sunt, ut immolet Domino Deo suo in Galgalis.  

<span id="022">22</span> Et ait Samuel: Numquid vult Dominus holocausta
et victimas, et non potius ut obediatur voci Domini? melior est enim
obedientia quam victimæ, et auscultare magis quam offerre adipem
arietum.

<span id="023">23</span> Quoniam quasi peccatum ariolandi est,
repugnare: et quasi scelus idololatriæ, nolle acquiescere. Pro eo ergo
quod abjecisti sermonem Domini, abjecit te Dominus ne sis rex.

<span id="024">24</span> Dixitque Saul ad Samuelem: Peccavi, quia
prævaricatus sum sermonem Domini et verba tua, timens populum, et
obediens voci eorum.

<span id="025">25</span> Sed nunc porta, quæso, peccatum meum, et
revertere mecum, ut adorem Dominum.

<span id="026">26</span> Et ait Samuel ad Saul: Non revertar tecum, quia
projecisti sermonem Domini, et projecit te Dominus ne sis rex super
Israël.

<span id="027">27</span> Et conversus est Samuel ut abiret: ille autem
apprehendit summitatem pallii ejus, quæ et scissa est.

<span id="028">28</span> Et ait ad eum Samuel: Scidit Dominus regnum
Israël a te hodie, et tradidit illud proximo tuo meliori te.

<span id="029">29</span> Porro triumphator in Israël non parcet, et
pœnitudine non flectetur: neque enim homo est ut agat pœnitentiam.

<span id="030">30</span> At ille ait: Peccavi: sed nunc honora me coram
senioribus populi mei et coram Israël, et revertere mecum, ut adorem
Dominum Deum tuum.

<span id="031">31</span> Reversus ergo Samuel secutus est Saulem: et
adoravit Saul Dominum.  

<span id="032">32</span> Dixitque Samuel: Adducite ad me Agag regem
Amalec. Et oblatus est ei Agag, pinguissimus et tremens. Et dixit Agag:
Siccine separat amara mors?

<span id="033">33</span> Et ait Samuel: Sicut fecit absque liberis
mulieres gladius tuus, sic absque liberis erit inter mulieres mater tua.
Et in frustra concidit eum Samuel coram Domino in Galgalis.

<span id="034">34</span> Abiit autem Samuel in Ramatha: Saul vero
ascendit in domum suam in Gabaa.

<span id="035">35</span> Et non vidit Samuel ultra Saul usque ad diem
mortis suæ: verumtamen lugebat Samuel Saulem, quoniam Dominum pœnitebat
quod constituisset eum regem super Israël.

------------------------------------------------------------------------

[Next: 1 Samuel Chapter 16](sa1016)
