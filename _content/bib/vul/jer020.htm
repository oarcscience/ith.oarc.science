<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Jeremiah: Jeremiah Chapter 20</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jer020.htm">Polyglot</A>&nbsp;
<A HREF="../kjv/jer020.htm">KJV</A>&nbsp;
<A HREF="../sep/jer020.htm">Sep</A>&nbsp;
<A HREF="../tan/jer020.htm">Tan</A>&nbsp;

<BR>
<BR><A HREF="jer.htm">Jeremiah Index</A><BR>
&nbsp;
<A HREF="jer019.htm">Previous</A>&nbsp;
<A HREF="jer021.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Jeremiah Chapter 20</H3><P><a name="001">1</A>&nbsp;Et audivit Phassur filius Emmer, sacerdos, qui constitutus erat princeps in domo Domini, Jeremiam prophetantem sermones istos.</P>
<P><a name="002">2</A>&nbsp;Et percussit Phassur Jeremiam prophetam, et misit eum in nervum quod erat in porta Benjamin superiori, in domo Domini.</P>
<P><a name="003">3</A>&nbsp;Cumque illuxisset in crastinum, eduxit Phassur Jeremiam de nervo, et dixit ad eum Jeremias: Non Phassur vocavit Dominus nomen tuum, sed Pavorem undique.</P>
<P><a name="004">4</A>&nbsp;Quia h&#230;c dicit Dominus: [Ecce ego dabo te in pavorem,<BR> te et omnes amicos tuos:<BR> et corruent gladio inimicorum suorum,<BR> et oculi tui videbunt:<BR> et omnem Judam dabo in manum regis Babylonis,<BR> et traducet eos in Babylonem,<BR> et percutiet eos gladio.<BR></P>
<P><a name="005">5</A>&nbsp;Et dabo universam substantiam civitatis hujus,<BR> et omnem laborem ejus, omneque pretium,<BR> et cunctos thesauros regum Juda<BR> dabo in manu inimicorum eorum:<BR> et diripient eos, et tollent,<BR> et ducent in Babylonem.<BR></P>
<P><a name="006">6</A>&nbsp;Tu autem, Phassur, et omnes habitatores domus tu&#230;,<BR> ibitis in captivitatem:<BR> et in Babylonem venies,<BR> et ibi morieris, ibique sepelieris<BR> tu, et omnes amici tui,<BR> quibus prophetasti mendacium.]<BR>
</P>
<P><a name="007">7</A>&nbsp;[Seduxisti me, Domine, et seductus sum:<BR> fortior me fuisti, et invaluisti:<BR> factus sum in derisum tota die;<BR> omnes subsannant me.<BR></P>
<P><a name="008">8</A>&nbsp;Quia jam olim loquor,<BR> vociferans iniquitatem, et vastitatem clamito:<BR> et factus est mihi sermo Domini in opprobrium,<BR> et in derisum tota die.<BR></P>
<P><a name="009">9</A>&nbsp;Et dixi: Non recordabor ejus,<BR> neque loquar ultra in nomine illius:<BR> et factus est in corde meo quasi ignis ex&#230;stuans,<BR> claususque in ossibus meis,<BR> et defeci, ferre non sustinens.<BR></P>
<P><a name="010">10</A>&nbsp;Audivi enim contumelias multorum,<BR> et terrorem in circuitu:<BR> Persequimini, et persequamur eum,<BR> ab omnibus viris qui erant pacifici mei,<BR> et custodientes latus meum:<BR> si quomodo decipiatur, et pr&#230;valeamus adversus eum,<BR> et consequamur ultionem ex eo.<BR></P>
<P><a name="011">11</A>&nbsp;Dominus autem mecum est, quasi bellator fortis:<BR> idcirco qui persequuntur me cadent,<BR> et infirmi erunt:<BR> confundentur vehementer,<BR> quia non intellexerunt opprobrium sempiternum,<BR> quod numquam delebitur.<BR></P>
<P><a name="012">12</A>&nbsp;Et tu, Domine exercituum, probator justi,<BR> qui vides renes et cor,<BR> videam, qu&#230;so, ultionem tuam ex eis:<BR> tibi enim revelavi causam meam.<BR></P>
<P><a name="013">13</A>&nbsp;Cantate Domino,<BR> laudate Dominum,<BR> quia liberavit animam pauperis de manu malorum.<BR></P>
<P><a name="014">14</A>&nbsp;Maledicta dies in qua natus sum!<BR> dies in qua peperit me mater mea<BR> non sit benedicta!<BR></P>
<P><a name="015">15</A>&nbsp;Maledictus vir qui annuntiavit patri meo,<BR> dicens: Natus est tibi puer masculus,<BR> et quasi gaudio l&#230;tificavit eum!<BR></P>
<P><a name="016">16</A>&nbsp;Sit homo ille ut sunt civitates qu&#230; subvertit Dominus,<BR> et non p&#156;nituit eum:<BR> audiat clamorem mane,<BR> et ululatum in tempore meridiano,<BR></P>
<P><a name="017">17</A>&nbsp;qui non me interfecit a vulva,<BR> ut fieret mihi mater mea sepulchrum,<BR> et vulva ejus conceptus &#230;ternus!<BR></P>
<P><a name="018">18</A>&nbsp;Quare de vulva egressus sum,<BR> ut viderem laborem et dolorem,<BR> et consumerentur in confusione dies mei?]</P>
<P><HR>
<CENTER>
<A HREF="jer021.htm">Next: Jeremiah Chapter 21</A></CENTER>
</BODY>
</HTML>
