<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Joshua: Joshua Chapter 6</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jos006">Polyglot</A>&nbsp;
<A HREF="../kjv/jos006">KJV</A>&nbsp;
<A HREF="../sep/jsb006">Sep:JsB</A>&nbsp;
<A HREF="../tan/jos006">Tan</A>&nbsp;

<BR>
<BR><A HREF="jos">Joshua Index</A><BR>
&nbsp;
<A HREF="jos005">Previous</A>&nbsp;
<A HREF="jos007">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Joshua Chapter 6</H3><P><a name="001">1</A>&nbsp;Jericho autem clausa erat atque munita, timore filiorum Isra&#235;l, et nullus egredi audebat aut ingredi.</P>
<P><a name="002">2</A>&nbsp;Dixitque Dominus ad Josue: Ecce dedi in manu tua Jericho, et regem ejus, omnesque fortes viros.</P>
<P><a name="003">3</A>&nbsp;Circuite urbem cuncti bellatores semel per diem: sic facietis sex diebus.</P>
<P><a name="004">4</A>&nbsp;Septimo autem die, sacerdotes tollant septem buccinas, quarum usus est in jubil&#230;o, et pr&#230;cedant arcam f&#156;deris: septiesque circuibitis civitatem, et sacerdotes clangent buccinis.</P>
<P><a name="005">5</A>&nbsp;Cumque insonuerit vox tub&#230; longior atque concisior, et in auribus vestris increpuerit, conclamabit omnis populus vociferatione maxima, et muri funditus corruent civitatis, ingredienturque singuli per locum contra quem steterint.</P>
<P><a name="006">6</A>&nbsp;Vocavit ergo Josue filius Nun sacerdotes, et dixit ad eos: Tollite arcam f&#156;deris: et septem alii sacerdotes tollant septem jubil&#230;orum buccinas, et incedant ante arcam Domini.</P>
<P><a name="007">7</A>&nbsp;Ad populum quoque ait: Ite, et circuite civitatem, armati, pr&#230;cedentes arcam Domini.<BR>
</P>
<P><a name="008">8</A>&nbsp;Cumque Josue verba finisset, et septem sacerdotes septem buccinis clangerent ante arcam f&#156;deris Domini,</P>
<P><a name="009">9</A>&nbsp;omnisque pr&#230;cederet armatus exercitus, reliquum vulgus arcam sequebatur, ac buccinis omnia concrepabant.</P>
<P><a name="010">10</A>&nbsp;Pr&#230;ceperat autem Josue populo, dicens: Non clamabitis, nec audietur vox vestra, neque ullus sermo ex ore vestro egredietur, donec veniat dies in quo dicam vobis: Clamate, et vociferamini.</P>
<P><a name="011">11</A>&nbsp;Circuivit ergo arca Domini civitatem semel per diem, et reversa in castra mansit ibi.</P>
<P><a name="012">12</A>&nbsp;Igitur Josue de nocte consurgente, tulerunt sacerdotes arcam Domini,</P>
<P><a name="013">13</A>&nbsp;et septem ex eis septem buccinas, quarum in jubil&#230;o usus est: pr&#230;cedebantque arcam Domini ambulantes atque clangentes: et armatus populus ibat ante eos, vulgus autem reliquum sequebatur arcam, et buccinis personabat.</P>
<P><a name="014">14</A>&nbsp;Circuieruntque civitatem secundo die semel, et reversi sunt in castra. Sic fecerunt sex diebus.<BR>
</P>
<P><a name="015">15</A>&nbsp;Dies autem septimo, diluculo consurgentes, circuierunt urbem, sicut dispositum erat, septies.</P>
<P><a name="016">16</A>&nbsp;Cumque septimo circuitu clangerent buccinis sacerdotes, dixit Josue ad omnem Isra&#235;l: Vociferamini: tradidit enim vobis Dominus civitatem.</P>
<P><a name="017">17</A>&nbsp;Sitque civitas h&#230;c anathema, et omnia qu&#230; in ea sunt, Domino: sola Rahab meretrix vivat, cum universis qui cum ea in domo sunt: abscondit enim nuntios quos direximus.</P>
<P><a name="018">18</A>&nbsp;Vos autem cavete ne de his, qu&#230; pr&#230;cepta sunt, quippiam contingatis, et sitis pr&#230;varicationis rei, et omnia castra Isra&#235;l sub peccato sint atque turbentur.</P>
<P><a name="019">19</A>&nbsp;Quidquid autem auri et argenti fuerit, et vasorum &#230;neorum ac ferri, Domino consecretur, repositum in thesauris ejus.</P>
<P><a name="020">20</A>&nbsp;Igitur omni populo vociferante, et clangentibus tubis, postquam in aures multitudinis vox sonitusque increpuit, muri illico corruerunt: et ascendit unusquisque per locum qui contra se erat: ceperuntque civitatem,</P>
<P><a name="021">21</A>&nbsp;et interfecerunt omnia qu&#230; erant in ea, a viro usque ad mulierem, ab infante usque ad senem. Boves quoque et oves et asinos in ore gladii percusserunt.<BR>
</P>
<P><a name="022">22</A>&nbsp;Duobus autem viris, qui exploratores missi fuerant, dixit Josue: Ingredimini domum mulieris meretricis, et producite eam, et omnia qu&#230; illius sunt, sicut illi juramento firmastis.</P>
<P><a name="023">23</A>&nbsp;Ingressique juvenes eduxerunt Rahab, et parentes ejus, fratres quoque, et cunctam supellectilem ac cognationem illius, et extra castra Isra&#235;l manere fecerunt.</P>
<P><a name="024">24</A>&nbsp;Urbem autem, et omnia qu&#230; erant in ea, succenderunt, absque auro et argento, et vasis &#230;neis, ac ferro, qu&#230; in &#230;rarium Domini consecrarunt.</P>
<P><a name="025">25</A>&nbsp;Rahab vero meretricem, et domum patris ejus, et omnia qu&#230; habebat, fecit Josue vivere, et habitaverunt in medio Isra&#235;l, usque in pr&#230;sentem diem: eo quod absconderit nuntios, quos miserat ut explorarent Jericho. In tempore illo, imprecatus est Josue, dicens:</P>
<P><a name="026">26</A>&nbsp;Maledictus vir coram Domino, qui suscitaverit et &#230;dificaverit civitatem Jericho. In primogenito suo fundamenta illius jaciat, et in novissimo liberorum ponat portas ejus.</P>
<P><a name="027">27</A>&nbsp;Fuit ergo Dominus cum Josue, et nomen ejus vulgatum est in omni terra.</P>
<P><HR>
<CENTER>
<A HREF="jos007">Next: Joshua Chapter 7</A></CENTER>
</BODY>
</HTML>
