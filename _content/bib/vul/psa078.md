[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa078)  [KJV](../kjv/psa078)  [Sep](../sep/psa078) 
[Tan](../tan/psa078)   
  
[Psalms Index](psa)  
  [Previous](psa077)  [Next](psa079) 

------------------------------------------------------------------------

### Vulgate (Latin): Psalms Chapter 78

<span id="001">1</span> Psalmus Asaph. \[Deus, venerunt gentes in
hæreditatem tuam;  
polluerunt templum sanctum tuum;  
posuerunt Jerusalem in pomorum custodiam.  

<span id="002">2</span> Posuerunt morticina servorum tuorum escas
volatilibus cæli;  
carnes sanctorum tuorum bestiis terræ.  

<span id="003">3</span> Effuderunt sanguinem eorum tamquam aquam in
circuitu Jerusalem,  
et non erat qui sepeliret.  

<span id="004">4</span> Facti sumus opprobrium vicinis nostris;  
subsannatio et illusio his qui in circuitu nostro sunt.  

<span id="005">5</span> Usquequo, Domine, irasceris in finem?  
accendetur velut ignis zelus tuus?  

<span id="006">6</span> Effunde iram tuam in gentes quæ te non
noverunt,  
et in regna quæ nomen tuum non invocaverunt:  

<span id="007">7</span> quia comederunt Jacob,  
et locum ejus desolaverunt.  

<span id="008">8</span> Ne memineris iniquitatum nostrarum antiquarum;  
cito anticipent nos misericordiæ tuæ,  
quia pauperes facti sumus nimis.  

<span id="009">9</span> Adjuva nos, Deus salutaris noster,  
et propter gloriam nominis tui, Domine, libera nos:  
et propitius esto peccatis nostris, propter nomen tuum.  

<span id="010">10</span> Ne forte dicant in gentibus: Ubi est Deus
eorum?  
et innotescat in nationibus coram oculis nostris  
ultio sanguinis servorum tuorum qui effusus est.  

<span id="011">11</span> Introëat in conspectu tuo gemitus
compeditorum;  
secundum magnitudinem brachii tui posside filios mortificatorum:  

<span id="012">12</span> et redde vicinis nostris septuplum in sinu
eorum;  
improperium ipsorum quod exprobraverunt tibi, Domine.  

<span id="013">13</span> Nos autem populus tuus, et oves pascuæ tuæ,  
confitebimur tibi in sæculum;  
in generationem et generationem annuntiabimus laudem tuam.\]

------------------------------------------------------------------------

[Next: Psalms Chapter 79](psa079)
