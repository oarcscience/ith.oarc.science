<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Wisdom: Wisdom Chapter 6</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/wis006.htm">Polyglot</A>&nbsp;
<A HREF="../apo/wis006.htm">Apo</A>&nbsp;
<A HREF="../sep/wis006.htm">Sep</A>&nbsp;

<BR>
<BR><A HREF="wis.htm">Wisdom Index</A><BR>
&nbsp;
<A HREF="wis005.htm">Previous</A>&nbsp;
<A HREF="wis007.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Wisdom Chapter 6</H3><P><a name="001">1</A>&nbsp;[Melior est sapientia quam vires,<BR> et vir prudens quam fortis.<BR></P>
<P><a name="002">2</A>&nbsp;Audite ergo, reges, et intelligite;<BR> discite, judices finium terr&#230;.<BR></P>
<P><a name="003">3</A>&nbsp;Pr&#230;bete aures, vos qui continetis multitudines,<BR> et placetis vobis in turbis nationum.<BR></P>
<P><a name="004">4</A>&nbsp;Quoniam data est a Domino potestas vobis,<BR> et virtus ab Altissimo:<BR> qui interrogabit opera vestra, et cogitationes scrutabitur.<BR></P>
<P><a name="005">5</A>&nbsp;Quoniam cum essetis ministri regni illius,<BR> non recte judicastis, nec custodistis legem justiti&#230;,<BR> neque secundum voluntatem Dei ambulastis.<BR></P>
<P><a name="006">6</A>&nbsp;Horrende et cito apparebit vobis,<BR> quoniam judicium durissimum his qui pr&#230;sunt fiet.<BR></P>
<P><a name="007">7</A>&nbsp;Exiguo enim conceditur misericordia;<BR> potentes autem potenter tormenta patientur.<BR></P>
<P><a name="008">8</A>&nbsp;Non enim subtrahet personam cujusquam Deus,<BR> nec verebitur magnitudinem ejus cujusquam,<BR> quoniam pusillum et magnum ipse fecit,<BR> et &#230;qualiter cura est illi de omnibus.<BR></P>
<P><a name="009">9</A>&nbsp;Fortioribus autem fortior instat cruciatio.<BR></P>
<P><a name="010">10</A>&nbsp;Ad vos ergo, reges, sunt hi sermones mei:<BR> ut discatis sapientiam, et non excidatis.<BR></P>
<P><a name="011">11</A>&nbsp;Qui enim custodierint justa juste, justificabuntur;<BR> et qui didicerint ista, invenient quid respondeant.<BR></P>
<P><a name="012">12</A>&nbsp;Concupiscite ergo sermones meos;<BR> diligite illos, et habebitis disciplinam.<BR></P>
<P><a name="013">13</A>&nbsp;Clara est, et qu&#230; numquam marcescit, sapientia:<BR> et facile videtur ab his qui diligunt eam,<BR> et invenitur ab his qui qu&#230;runt illam.<BR></P>
<P><a name="014">14</A>&nbsp;Pr&#230;occupat qui se concupiscunt,<BR> ut illis se prior ostendat.<BR></P>
<P><a name="015">15</A>&nbsp;Qui de luce vigilaverit ad illam non laborabit;<BR> assidentem enim illam foribus suis inveniet.<BR></P>
<P><a name="016">16</A>&nbsp;Cogitare ergo de illa sensus est consummatus,<BR> et qui vigilaverit propter illam cito securus erit.<BR></P>
<P><a name="017">17</A>&nbsp;Quoniam dignos se ipsa circuit qu&#230;rens,<BR> et in viis ostendit se hilariter,<BR> et in omni providentia occurrit illis.<BR></P>
<P><a name="018">18</A>&nbsp;Initium enim illius verissima est disciplin&#230; concupiscentia.<BR></P>
<P><a name="019">19</A>&nbsp;Cura ergo disciplin&#230; dilectio est,<BR> et dilectio custodia legum illius est;<BR> custoditio autem legum consummatio incorruptionis est;<BR></P>
<P><a name="020">20</A>&nbsp;incorruptio autem facit esse proximum Deo.<BR></P>
<P><a name="021">21</A>&nbsp;Concupiscentia itaque sapienti&#230; deducit ad regnum perpetuum.<BR></P>
<P><a name="022">22</A>&nbsp;Si ergo delectamini sedibus et sceptris, o reges populi,<BR> diligite sapientiam, ut in perpetuum regnetis:<BR></P>
<P><a name="023">23</A>&nbsp;diligite lumen sapienti&#230;, omnes qui pr&#230;estis populis.]<BR>
</P>
<P><a name="024">24</A>&nbsp;[Quid est autem sapientia, et quemadmodum facta sit, referam,<BR> et non abscondam a vobis sacramenta Dei:<BR> sed ab initio nativitatis investigabo,<BR> et ponam in lucem scientiam illius,<BR> et non pr&#230;teribo veritatem.<BR></P>
<P><a name="025">25</A>&nbsp;Neque cum invidia tabescente iter habebo,<BR> quoniam talis homo non erit particeps sapienti&#230;.<BR></P>
<P><a name="026">26</A>&nbsp;Multitudo autem sapientium sanitas est orbis terrarum,<BR> et rex sapiens stabilimentum populi est.<BR></P>
<P><a name="027">27</A>&nbsp;Ergo accipite disciplinam per sermones meos,<BR> et proderit vobis.]</P>
<P><HR>
<CENTER>
<A HREF="wis007.htm">Next: Wisdom Chapter 7</A></CENTER>
</BODY>
</HTML>
