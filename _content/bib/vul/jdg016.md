[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jdg016)  [KJV](../kjv/jdg016) 
[Sep:JdB](../sep/jdb016)  [Sep:JdA](../sep/jda016) 
[Tan](../tan/jdg016)   
  
[Judges Index](jdg)  
  [Previous](jdg015)  [Next](jdg017) 

------------------------------------------------------------------------

### Vulgate (Latin): Judges Chapter 16

<span id="001">1</span> Abiit quoque in Gazam, et vidit ibi mulierem
meretricem, ingressusque est ad eam.

<span id="002">2</span> Quod cum audissent Philisthiim, et
percrebruisset apud eos intrasse urbem Samson, circumdederunt eum,
positis in porta civitatis custodibus: et ibi tota nocte cum silentio
præstolantes, ut facto mane exeuntem occiderent.

<span id="003">3</span> Dormivit autem Samson usque ad medium noctem: et
inde consurgens, apprehendit ambas portæ fores cum postibus suis et
sera, impositasque humeris suis portavit ad verticem montis, qui
respicit Hebron.  

<span id="004">4</span> Post hæc amavit mulierem, quæ habitabat in valle
Sorec, et vocabatur Dalila.

<span id="005">5</span> Veneruntque ad eam principes Philisthinorum,
atque dixerunt: Decipe eum, et disce ab illo, in quo habeat tantam
fortitudinem, et quomodo eam superare valeamus, et vinctum affligere:
quod si feceris, dabimus tibi singuli mille et centum argenteos.

<span id="006">6</span> Locuta est ergo Dalila ad Samson: Dic mihi,
obsecro, in quo sit tua maxima fortitudo, et quid sit quo ligatus
erumpere nequeas?

<span id="007">7</span> Cui respondit Samson: Si septem nerviceis
funibus necdum siccis, et adhuc humentibus, ligatus fuero, infirmus ero
ut ceteri homines.

<span id="008">8</span> Attuleruntque ad eam satrapæ Philisthinorum
septem funes, ut dixerat: quibus vinxit eam,

<span id="009">9</span> latentibus apud se insidiis, et in cubiculo
finem rei expectantibus: clamavitque ad eum: Philisthiim super te,
Samson. Qui rupit vincula, quomodo si rumpat quis filum de stuppæ tortum
putamine, cum odorem ignis acceperit: et non est cognitum in quo esset
fortitudo ejus.

<span id="010">10</span> Dixitque ad eum Dalila: Ecce illusisti mihi, et
falsum locutus es: saltem nunc indica mihi quo ligari debeas.

<span id="011">11</span> Cui ille respondit: Si ligatus fuero novis
funibus, qui numquam fuerunt in opere, infirmus ero, et aliorum hominum
similis.

<span id="012">12</span> Quibus rursum Dalila vinxit eum, et clamavit:
Philisthiim super te, Samson: in cubiculo insidiis præparatis. Qui ita
rupit vincula quasi fila telarum.

<span id="013">13</span> Dixitque Dalila rursum ad eum: Usquequo decipis
me, et falsum loqueris? ostende quo vinciri debeas. Cui respondit
Samson: Si septem crines capitis mei cum licio plexueris, et clavum his
circumligatum terræ fixeris, infirmus ero.

<span id="014">14</span> Quod cum fecisset Dalila, dixit ad eum:
Philisthiim super te, Samson. Qui consurgens de somno extraxit clavum
cum crinibus et licio.  

<span id="015">15</span> Dixitque ad eum Dalila: Quomodo dicis quod amas
me, cum animus tuus non sit mecum? Per tres vices mentitus es mihi, et
noluisti dicere in quo sit maxima fortitudo tua.

<span id="016">16</span> Cumque molesta esset ei, et per multos dies
jugiter adhæreret, spatium ad quietem non tribuens, defecit anima ejus,
et ad mortem usque lassata est.

<span id="017">17</span> Tunc aperiens veritatem rei, dixit ad eam:
Ferrum numquam ascendit super caput meum, quia nazaræus, id est,
consecratus Deo, sum de utero matris meæ: si rasum fuerit caput meum,
recedet a me fortitudo mea, et deficiam, eroque sicut ceteri homines.

<span id="018">18</span> Vidensque illa quod confessus ei esset omnem
animum suum, misit ad principes Philisthinorum ac mandavit: Ascende
adhuc semel, quia nunc mihi aperuit cor suum. Qui ascenderunt assumpta
pecunia, quam promiserant.

<span id="019">19</span> At illa dormire eum fecit super genua sua, et
in sinu suo reclinare caput. Vocavitque tonsorem, et rasit septem crines
ejus, et cœpit abigere eum, et a se repellere: statim enim ab eo
fortitudo discessit.

<span id="020">20</span> Dixitque: Philisthiim super te, Samson. Qui de
somno consurgens, dixit in animo suo: Egrediar sicut ante feci, et me
excutiam: nesciens quod recessisset ab eo Dominus.

<span id="021">21</span> Quem cum apprehendissent Philisthiim, statim
eruerunt oculos ejus, et duxerunt Gazam vinctum catenis, et clausum in
carcere molere fecerunt.  

<span id="022">22</span> Jamque capilli ejus renasci cœperunt.

<span id="023">23</span> Principes Philisthinorum convenerunt in unum ut
immolarent hostias magnificas Dagon deo suo, et epularentur, dicentes:
Tradidit deus noster inimicum nostrum Samson in manus nostras.

<span id="024">24</span> Quod etiam populus videns, laudabat deum suum,
eademque dicebat: Tradidit deus noster adversarium nostrum in manus
nostras, qui delevit terram nostram, et occidit plurimos.

<span id="025">25</span> Lætantesque per convivia, sumptis jam epulis,
præceperunt ut vocaretur Samson, et ante eos luderet. Qui adductus de
carcere ludebat ante eos, feceruntque eum stare inter duas columnas.

<span id="026">26</span> Qui dixit puero regenti gressus suos: Dimitte
me, ut tangam columnas, quibus omnis imminet domus, et recliner super
eas, et paululum requiescam.

<span id="027">27</span> Domus autem erat plena virorum ac mulierum, et
erant ibi omnes principes Philisthinorum, ac de tecto et solario
circiter tria millia utriusque sexus spectantes ludentem Samson.

<span id="028">28</span> At ille invocato Domino ait: Domine Deus,
memento mei, et redde mihi nunc fortitudinem pristinam, Deus meus, ut
ulciscar me de hostibus meis, et pro amissione duorum luminum unam
ultionem recipiam.

<span id="029">29</span> Et apprehendens ambas columnas quibus
innitebatur domus, alteramque earum dextera et alteram læva tenens,

<span id="030">30</span> ait: Moriatur anima mea cum Philisthiim.
Concussisque fortiter columnis, cecidit domus super omnes principes, et
ceteram multitudinem quæ ibi erat: multoque plures interfecit moriens,
quam ante vivus occiderat.

<span id="031">31</span> Descendentes autem fratres ejus et universa
cognatio, tulerunt corpus ejus, et sepelierunt inter Saraa et Esthaol in
sepulchro patris sui Manue: judicavitque Israël viginti annis.

------------------------------------------------------------------------

[Next: Judges Chapter 17](jdg017)
