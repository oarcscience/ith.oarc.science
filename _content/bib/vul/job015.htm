<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Job: Job Chapter 15</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/job015">Polyglot</A>&nbsp;
<A HREF="../kjv/job015">KJV</A>&nbsp;
<A HREF="../sep/job015">Sep</A>&nbsp;
<A HREF="../tan/job015">Tan</A>&nbsp;

<BR>
<BR><A HREF="job">Job Index</A><BR>
&nbsp;
<A HREF="job014">Previous</A>&nbsp;
<A HREF="job016">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Job Chapter 15</H3><P><a name="001">1</A>&nbsp;Respondens autem Eliphaz Themanites, dixit:</P>
<P><a name="002">2</A>&nbsp;[Numquid sapiens respondebit quasi in ventum loquens,<BR> et implebit ardore stomachum suum?<BR></P>
<P><a name="003">3</A>&nbsp;Arguis verbis eum qui non est &#230;qualis tibi,<BR> et loqueris quod tibi non expedit.<BR></P>
<P><a name="004">4</A>&nbsp;Quantum in te est, evacuasti timorem,<BR> et tulisti preces coram Deo.<BR></P>
<P><a name="005">5</A>&nbsp;Docuit enim iniquitas tua os tuum,<BR> et imitaris linguam blasphemantium.<BR></P>
<P><a name="006">6</A>&nbsp;Condemnabit te os tuum, et non ego:<BR> et labia tua respondebunt tibi.<BR></P>
<P><a name="007">7</A>&nbsp;Numquid primus homo tu natus es,<BR> et ante colles formatus?<BR></P>
<P><a name="008">8</A>&nbsp;numquid consilium Dei audisti,<BR> et inferior te erit ejus sapientia?<BR></P>
<P><a name="009">9</A>&nbsp;Quid nosti quod ignoremus?<BR> quid intelligis quod nesciamus?<BR></P>
<P><a name="010">10</A>&nbsp;Et senes et antiqui sunt in nobis,<BR> multo vetustiores quam patres tui.<BR></P>
<P><a name="011">11</A>&nbsp;Numquid grande est ut consoletur te Deus?<BR> sed verba tua prava hoc prohibent.<BR></P>
<P><a name="012">12</A>&nbsp;Quid te elevat cor tuum,<BR> et quasi magna cogitans attonitos habes oculos?<BR></P>
<P><a name="013">13</A>&nbsp;Quid tumet contra Deum spiritus tuus,<BR> ut proferas de ore tuo hujuscemodi sermones?<BR></P>
<P><a name="014">14</A>&nbsp;Quid est homo ut immaculatus sit,<BR> et ut justus appareat natus de muliere?<BR></P>
<P><a name="015">15</A>&nbsp;Ecce inter sanctos ejus nemo immutabilis,<BR> et c&#230;li non sunt mundi in conspectu ejus.<BR></P>
<P><a name="016">16</A>&nbsp;Quanto magis abominabilis et inutilis homo,<BR> qui bibit quasi aquam iniquitatem?<BR></P>
<P><a name="017">17</A>&nbsp;Ostendam tibi: audi me:<BR> quod vidi, narrabo tibi.<BR></P>
<P><a name="018">18</A>&nbsp;Sapientes confitentur,<BR> et non abscondunt patres suos:<BR></P>
<P><a name="019">19</A>&nbsp;quibus solis data est terra,<BR> et non transivit alienus per eos.<BR></P>
<P><a name="020">20</A>&nbsp;Cunctis diebus suis impius superbit,<BR> et numerus annorum incertus est tyrannidis ejus.<BR></P>
<P><a name="021">21</A>&nbsp;Sonitus terroris semper in auribus illius:<BR> et cum pax sit, ille semper insidias suspicatur.<BR></P>
<P><a name="022">22</A>&nbsp;Non credit quod reverti possit de tenebris ad lucem,<BR> circumspectans undique gladium.<BR></P>
<P><a name="023">23</A>&nbsp;Cum se moverit ad qu&#230;rendum panem,<BR> novit quod paratus sit in manu ejus tenebrarum dies.<BR></P>
<P><a name="024">24</A>&nbsp;Terrebit eum tribulatio,<BR> et angustia vallabit eum,<BR> sicut regem qui pr&#230;paratur ad pr&#230;lium.<BR></P>
<P><a name="025">25</A>&nbsp;Tetendit enim adversus Deum manum suam,<BR> et contra Omnipotentem roboratus est.<BR></P>
<P><a name="026">26</A>&nbsp;Cucurrit adversus eum erecto collo,<BR> et pingui cervice armatus est.<BR></P>
<P><a name="027">27</A>&nbsp;Operuit faciem ejus crassitudo,<BR> et de lateribus ejus arvina dependet.<BR></P>
<P><a name="028">28</A>&nbsp;Habitavit in civitatibus desolatis,<BR> et in domibus desertis, qu&#230; in tumulos sunt redact&#230;.<BR></P>
<P><a name="029">29</A>&nbsp;Non ditabitur, nec perseverabit substantia ejus,<BR> nec mittet in terra radicem suam.<BR></P>
<P><a name="030">30</A>&nbsp;Non recedet de tenebris:<BR> ramos ejus arefaciet flamma,<BR> et auferetur spiritu oris sui.<BR></P>
<P><a name="031">31</A>&nbsp;Non credet, frustra errore deceptus,<BR> quod aliquo pretio redimendus sit.<BR></P>
<P><a name="032">32</A>&nbsp;Antequam dies ejus impleantur peribit,<BR> et manus ejus arescent.<BR></P>
<P><a name="033">33</A>&nbsp;L&#230;detur quasi vinea in primo flore botrus ejus,<BR> et quasi oliva projiciens florem suum.<BR></P>
<P><a name="034">34</A>&nbsp;Congregatio enim hypocrit&#230; sterilis,<BR> et ignis devorabit tabernacula eorum qui munera libenter accipiunt.<BR></P>
<P><a name="035">35</A>&nbsp;Concepit dolorem, et peperit iniquitatem,<BR> et uterus ejus pr&#230;parat dolos.]</P>
<P><HR>
<CENTER>
<A HREF="job016">Next: Job Chapter 16</A></CENTER>
</BODY>
</HTML>
