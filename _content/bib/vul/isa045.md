[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa045)  [KJV](../kjv/isa045)  [Sep](../sep/isa045) 
[Tan](../tan/isa045)   
  
[Isaiah Index](isa)  
  [Previous](isa044)  [Next](isa046) 

------------------------------------------------------------------------

### Vulgate (Latin): Isaiah Chapter 45

<span id="001">1</span> \[Hæc dicit Dominus christo meo Cyro,  
cujus apprehendi dexteram,  
ut subjiciam ante faciem ejus gentes,  
et dorsa regum vertam,  
et aperiam coram eo januas,  
et portæ non claudentur:  

<span id="002">2</span> Ego ante te ibo, et gloriosos terræ humiliabo;  
portas æreas conteram,  
et vectes ferreos confringam:  

<span id="003">3</span> et dabo tibi thesauros absconditos,  
et arcana secretorum,  
ut scias quia ego Dominus,  
qui voco nomen tuum, Deus Israël,  

<span id="004">4</span> propter servum meum Jacob,  
et Israël, electum meum;  
et vocavi te nomine tuo:  
assimilavi te, et non cognovisti me.  

<span id="005">5</span> Ego Dominus, et non est amplius;  
extra me non est deus;  
accinxi te, et non cognovisti me:  

<span id="006">6</span> ut sciant hi qui ab ortu solis et qui ab
occidente,  
quoniam absque me non est:  
ego Dominus, et non est alter:  

<span id="007">7</span> formans lucem et creans tenebras,  
faciens pacem et creans malum:  
ego Dominus faciens omnia hæc.  

<span id="008">8</span> Rorate, cæli, desuper,  
et nubes pluant justum;  
aperiatur terra, et germinet Salvatorem,  
et justitia oriatur simul:  
ego Dominus creavi eum.\]  

<span id="009">9</span> \[Væ qui contradicit fictori suo,  
testa de samiis terræ!  
Numquid dicet lutum figulo suo: Quid facis,  
et opus tuum absque manibus est?  

<span id="010">10</span> Væ qui dicit patri: Quid generas?  
et mulieri: Quid parturis?  

<span id="011">11</span> Hæc dicit Dominus,  
Sanctus Israël, plastes ejus:  
Ventura interrogate me;  
super filios meos et super opus manuum mearum mandate mihi.  

<span id="012">12</span> Ego feci terram,  
et hominem super eam creavi ego:  
manus meæ tetenderunt cælos,  
et omni militiæ eorum mandavi.  

<span id="013">13</span> Ego suscitavi eum ad justitiam,  
et omnes vias ejus dirigam;  
ipse ædificabit civitatem meam,  
et captivitatem meam dimittet,  
non in pretio neque in muneribus,  
dicit Dominus Deus exercituum.\]  

<span id="014">14</span> \[Hæc dicit Dominus:  
Labor Ægypti, et negotiatio Æthiopiæ,  
et Sabaim viri sublimes  
ad te transibunt, et tui erunt;  
post te ambulabunt,  
vincti manicis pergent, et te adorabunt,  
teque deprecabuntur.  
Tantum in te est Deus,  
et non est absque te deus.  

<span id="015">15</span> Vere tu es Deus absconditus,  
Deus Israël, salvator.  

<span id="016">16</span> Confusi sunt, et erubuerunt omnes:  
simul abierunt in confusionem fabricatores errorum.  

<span id="017">17</span> Israël salvatus est in Domino salute æterna;  
non confundemini, et non erubescetis usque in sæculum sæculi.  

<span id="018">18</span> Quia hæc dicit Dominus  
creans cælos,  
ipse Deus formans terram  
et faciens eam, ipse plastes ejus;  
non in vanum creavit eam:  
ut habitaretur formavit eam:  
Ego Dominus, et non est alius.  

<span id="019">19</span> Non in abscondito locutus sum,  
in loco terræ tenebroso;  
non dixi semini Jacob frustra:  
Quærite me:  
ego Dominus loquens justitiam,  
annuntians recta.  

<span id="020">20</span> Congregamini, et venite, et accedite simul  
qui salvati estis ex gentibus:  
nescierunt qui levant lignum sculpturæ suæ,  
et rogant deum non salvantem.  

<span id="021">21</span> Annuntiate, et venite,  
et consiliamini simul.  
Quis auditum fecit hoc ab initio,  
ex tunc prædixit illud?  
numquid non ego Dominus,  
et non est ultra deus absque me?  
Deus justus, et salvans non est præter me.  

<span id="022">22</span> Convertimini ad me, et salvi eritis,  
omnes fines terræ,  
quia ego Deus, et non est alius.  

<span id="023">23</span> In memetipso juravi;  
egredietur de ore meo justitiæ verbum,  
et non revertetur:  
quia mihi curvabitur omne genu,  
et jurabit omnis lingua.  

<span id="024">24</span> Ergo in Domino, dicet,  
meæ sunt justitiæ et imperium;  
ad eum venient, et confundentur  
omnes qui repugnant ei.  

<span id="025">25</span> In Domino justificabitur, et laudabitur  
omne semen Israël.\]

------------------------------------------------------------------------

[Next: Isaiah Chapter 46](isa046)
