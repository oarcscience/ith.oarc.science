[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu027)  [KJV](../kjv/deu027)  [Sep](../sep/deu027) 
[Tan](../tan/deu027)   
  
[Deuteronomy Index](deu)  
  [Previous](deu026)  [Next](deu028) 

------------------------------------------------------------------------

### Vulgate (Latin): Deuteronomy Chapter 27

<span id="001">1</span> Præcepit autem Moyses et seniores Israël populo,
dicentes: Custodite omne mandatum quod præcipio vobis hodie.

<span id="002">2</span> Cumque transieritis Jordanem in terram, quam
Dominus Deus tuus dabit tibi, eriges ingentes lapides, et calce
lævigabis eos,

<span id="003">3</span> ut possis in eis scribere omnia verba legis
hujus, Jordane transmisso: ut introëas terram, quam Dominus Deus tuus
dabit tibi, terram lacte et melle manantem, sicut juravit patribus tuis.

<span id="004">4</span> Quando ergo transieritis Jordanem, erigite
lapides, quos ego hodie præcipio vobis in monte Hebal, et lævigabis eos
calce:

<span id="005">5</span> et ædificabis ibi altare Domino Deo tuo de
lapidibus, quos ferrum non tetigit,

<span id="006">6</span> et de saxis informibus et impolitis: et offeres
super eo holocausta Domino Deo tuo,

<span id="007">7</span> et immolabis hostias pacificas, comedesque ibi,
et epulaberis coram Domino Deo tuo.

<span id="008">8</span> Et scribes super lapides omnia verba legis hujus
plane et lucide.

<span id="009">9</span> Dixeruntque Moyses et sacerdotes Levitici
generis ad omnem Israëlem: Attende, et audi, Israël: hodie factus es
populus Domini Dei tui:

<span id="010">10</span> audies vocem ejus, et facies mandata atque
justitias, quas ego præcipio tibi.  

<span id="011">11</span> Præcepitque Moyses populo in die illo, dicens:

<span id="012">12</span> Hi stabunt ad benedicendum populo super montem
Garizim, Jordane transmisso: Simeon, Levi, Judas, Issachar, Joseph, et
Benjamin.

<span id="013">13</span> Et e regione isti stabunt ad maledicendum in
monte Hebal: Ruben, Gad, et Aser, et Zabulon, Dan, et Nephthali.

<span id="014">14</span> Et pronuntiabunt Levitæ, dicentque ad omnes
viros Israël excelsa voce:

<span id="015">15</span> Maledictus homo qui facit sculptile et
conflatile, abominationem Domini, opus manuum artificum, ponetque illud
in abscondito: et respondebit omnis populus, et dicet: Amen.

<span id="016">16</span> Maledictus qui non honorat patrem suum, et
matrem: et dicet omnis populus: Amen.

<span id="017">17</span> Maledictus qui transfert terminos proximi sui:
et dicet omnis populus: Amen.

<span id="018">18</span> Maledictus qui errare facit cæcum in itinere:
et dicet omnis populus: Amen.

<span id="019">19</span> Maledictus qui pervertit judicium advenæ,
pupilli et viduæ: et dicet omnis populus: Amen.

<span id="020">20</span> Maledictus qui dormit cum uxore patris sui, et
revelat operimentum lectuli ejus: et dicet omnis populus: Amen.

<span id="021">21</span> Maledictus qui dormit cum omni jumento: et
dicet omnis populus: Amen.

<span id="022">22</span> Maledictus qui dormit cum sorore sua, filia
patris sui, vel matris suæ: et dicet omnis populus: Amen.

<span id="023">23</span> Maledictus qui dormit cum socru sua: et dicet
omnis populus: Amen.

<span id="024">24</span> Maledictus qui clam percusserit proximum suum:
et dicet omnis populus: Amen.

<span id="025">25</span> Maledictus qui accipit munera, ut percutiat
animam sanguinis innocentis: et dicet omnis populus: Amen.

<span id="026">26</span> Maledictus qui non permanet in sermonibus legis
hujus, nec eos opere perficit: et dicet omnis populus: Amen.

------------------------------------------------------------------------

[Next: Deuteronomy Chapter 28](deu028)
