<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Luke: Luke Chapter 2</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/luk002">Polyglot</A>&nbsp;
<A HREF="../gnt/luk002">GNT</A>&nbsp;
<A HREF="../kjv/luk002">KJV</A>&nbsp;

<BR>
<BR><A HREF="luk">Luke Index</A><BR>
&nbsp;
<A HREF="luk001">Previous</A>&nbsp;
<A HREF="luk003">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Luke Chapter 2</H3><P><a name="001">1</A>&nbsp;Factum est autem in diebus illis, exiit edictum a C&#230;sare Augusto ut describeretur universus orbis.</P>
<P><a name="002">2</A>&nbsp;H&#230;c descriptio prima facta est a pr&#230;side Syri&#230; Cyrino:</P>
<P><a name="003">3</A>&nbsp;et ibant omnes ut profiterentur singuli in suam civitatem.</P>
<P><a name="004">4</A>&nbsp;Ascendit autem et Joseph a Galil&#230;a de civitate Nazareth in Jud&#230;am, in civitatem David, qu&#230; vocatur Bethlehem: eo quod esset de domo et familia David,</P>
<P><a name="005">5</A>&nbsp;ut profiteretur cum Maria desponsata sibi uxore pr&#230;gnante.</P>
<P><a name="006">6</A>&nbsp;Factum est autem, cum essent ibi, impleti sunt dies ut pareret.</P>
<P><a name="007">7</A>&nbsp;Et peperit filium suum primogenitum, et pannis eum involvit, et reclinavit eum in pr&#230;sepio: quia non erat eis locus in diversorio.</P>
<P><a name="008">8</A>&nbsp;Et pastores erant in regione eadem vigilantes, et custodientes vigilias noctis super gregem suum.</P>
<P><a name="009">9</A>&nbsp;Et ecce angelus Domini stetit juxta illos, et claritas Dei circumfulsit illos, et timuerunt timore magno.</P>
<P><a name="010">10</A>&nbsp;Et dixit illis angelus: Nolite timere: ecce enim evangelizo vobis gaudium magnum, quod erit omni populo:</P>
<P><a name="011">11</A>&nbsp;quia natus est vobis hodie Salvator, qui est Christus Dominus, in civitate David.</P>
<P><a name="012">12</A>&nbsp;Et hoc vobis signum: invenietis infantem pannis involutum, et positum in pr&#230;sepio.</P>
<P><a name="013">13</A>&nbsp;Et subito facta est cum angelo multitudo militi&#230; c&#230;lestis laudantium Deum, et dicentium:</P>
<P><a name="014">14</A>&nbsp;[Gloria in altissimis Deo,<BR> et in terra pax hominibus bon&#230; voluntatis.]</P>
<P><a name="015">15</A>&nbsp;Et factum est, ut discesserunt ab eis angeli in c&#230;lum: pastores loquebantur ad invicem: Transeamus usque Bethlehem, et videamus hoc verbum, quod factum est, quod Dominus ostendit nobis.</P>
<P><a name="016">16</A>&nbsp;Et venerunt festinantes: et invenerunt Mariam, et Joseph, et infantem positum in pr&#230;sepio.</P>
<P><a name="017">17</A>&nbsp;Videntes autem cognoverunt de verbo, quod dictum erat illis de puero hoc.</P>
<P><a name="018">18</A>&nbsp;Et omnes qui audierunt, mirati sunt: et de his qu&#230; dicta erant a pastoribus ad ipsos.</P>
<P><a name="019">19</A>&nbsp;Maria autem conservabat omnia verba h&#230;c, conferens in corde suo.</P>
<P><a name="020">20</A>&nbsp;Et reversi sunt pastores glorificantes et laudantes Deum in omnibus qu&#230; audierant et viderant, sicut dictum est ad illos.<BR>
</P>
<P><a name="021">21</A>&nbsp;Et postquam consummati sunt dies octo, ut circumcideretur puer, vocatum est nomen ejus Jesus, quod vocatum est ab angelo priusquam in utero conciperetur.</P>
<P><a name="022">22</A>&nbsp;Et postquam impleti sunt dies purgationis ejus secundum legem Moysi, tulerunt illum in Jerusalem, ut sisterent eum Domino,</P>
<P><a name="023">23</A>&nbsp;sicut scriptum est in lege Domini: Quia omne masculinum adaperiens vulvam, sanctum Domino vocabitur:</P>
<P><a name="024">24</A>&nbsp;et ut darent hostiam secundum quod dictum est in lege Domini, par turturum, aut duos pullos columbarum.</P>
<P><a name="025">25</A>&nbsp;Et ecce homo erat in Jerusalem, cui nomen Simeon, et homo iste justus, et timoratus, exspectans consolationem Isra&#235;l: et Spiritus Sanctus erat in eo.</P>
<P><a name="026">26</A>&nbsp;Et responsum acceperat a Spiritu Sancto, non visurum se mortem, nisi prius videret Christum Domini.</P>
<P><a name="027">27</A>&nbsp;Et venit in spiritu in templum. Et cum inducerent puerum Jesum parentes ejus, ut facerent secundum consuetudinem legis pro eo,</P>
<P><a name="028">28</A>&nbsp;et ipse accepit eum in ulnas suas: et benedixit Deum, et dixit:</P>
<P><a name="029">29</A>&nbsp;[Nunc dimittis servum tuum Domine,<BR> secundum verbum tuum in pace:<BR></P>
<P><a name="030">30</A>&nbsp;quia viderunt oculi mei salutare tuum,<BR></P>
<P><a name="031">31</A>&nbsp;quod parasti ante faciem omnium populorum:<BR></P>
<P><a name="032">32</A>&nbsp;lumen ad revelationem gentium,<BR> et gloriam plebis tu&#230; Isra&#235;l.]</P>
<P><a name="033">33</A>&nbsp;Et erat pater ejus et mater mirantes super his qu&#230; dicebantur de illo.</P>
<P><a name="034">34</A>&nbsp;Et benedixit illis Simeon, et dixit ad Mariam matrem ejus: Ecce positus est hic in ruinam et in resurrectionem multorum in Isra&#235;l, et in signum cui contradicetur:</P>
<P><a name="035">35</A>&nbsp;et tuam ipsius animam pertransibit gladius ut revelentur ex multis cordibus cogitationes.</P>
<P><a name="036">36</A>&nbsp;Et erat Anna prophetissa, filia Phanuel, de tribu Aser: h&#230;c processerat in diebus multis, et vixerat cum viro suo annis septem a virginitate sua.</P>
<P><a name="037">37</A>&nbsp;Et h&#230;c vidua usque ad annos octoginta quatuor: qu&#230; non discedebat de templo, jejuniis et obsecrationibus serviens nocte ac die.</P>
<P><a name="038">38</A>&nbsp;Et h&#230;c, ipsa hora superveniens, confitebatur Domino: et loquebatur de illo omnibus, qui exspectabant redemptionem Isra&#235;l.</P>
<P><a name="039">39</A>&nbsp;Et ut perfecerunt omnia secundum legem Domini, reversi sunt in Galil&#230;am in civitatem suam Nazareth.<BR>
</P>
<P><a name="040">40</A>&nbsp;Puer autem crescebat, et confortabatur plenus sapientia: et gratia Dei erat in illo.</P>
<P><a name="041">41</A>&nbsp;Et ibant parentes ejus per omnes annos in Jerusalem, in die solemni Pasch&#230;.</P>
<P><a name="042">42</A>&nbsp;Et cum factus esset annorum duodecim, ascendentibus illis Jerosolymam secundum consuetudinem diei festi,</P>
<P><a name="043">43</A>&nbsp;consummatisque diebus, cum redirent, remansit puer Jesus in Jerusalem, et non cognoverunt parentes ejus.</P>
<P><a name="044">44</A>&nbsp;Existimantes autem illum esse in comitatu, venerunt iter diei, et requirebant eum inter cognatos et notos.</P>
<P><a name="045">45</A>&nbsp;Et non invenientes, regressi sunt in Jerusalem, requirentes eum.</P>
<P><a name="046">46</A>&nbsp;Et factum est, post triduum invenerunt illum in templo sedentem in medio doctorum, audientem illos, et interrogantem eos.</P>
<P><a name="047">47</A>&nbsp;Stupebant autem omnes qui eum audiebant, super prudentia et responsis ejus.</P>
<P><a name="048">48</A>&nbsp;Et videntes admirati sunt. Et dixit mater ejus ad illum: Fili, quid fecisti nobis sic? ecce pater tuus et ego dolentes qu&#230;rebamus te.</P>
<P><a name="049">49</A>&nbsp;Et ait ad illos: Quid est quod me qu&#230;rebatis? nesciebatis quia in his qu&#230; Patris mei sunt, oportet me esse?</P>
<P><a name="050">50</A>&nbsp;Et ipsi non intellexerunt verbum quod locutus est ad eos.</P>
<P><a name="051">51</A>&nbsp;Et descendit cum eis, et venit Nazareth: et erat subditus illis. Et mater ejus conservabat omnia verba h&#230;c in corde suo.</P>
<P><a name="052">52</A>&nbsp;Et Jesus proficiebat sapientia, et &#230;tate, et gratia apud Deum et homines.</P>
<P><HR>
<CENTER>
<A HREF="luk003">Next: Luke Chapter 3</A></CENTER>
</BODY>
</HTML>
