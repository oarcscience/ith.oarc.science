<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Colossians: Colossians Chapter 4</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/col004.htm">Polyglot</A>&nbsp;
<A HREF="../gnt/col004.htm">GNT</A>&nbsp;
<A HREF="../kjv/col004.htm">KJV</A>&nbsp;

<BR>
<BR><A HREF="col.htm">Colossians Index</A><BR>
&nbsp;
<A HREF="col003.htm">Previous</A>&nbsp;
<A HREF="th1001.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Colossians Chapter 4</H3><P><a name="001">1</A>&nbsp;Domini, quod justum est et &#230;quum, servis pr&#230;state: scientes quod et vos Dominum habetis in c&#230;lo.<BR>
</P>
<P><a name="002">2</A>&nbsp;Orationi instate, vigilantes in ea in gratiarum actione:</P>
<P><a name="003">3</A>&nbsp;orantes simul et pro nobis, ut Deus aperiat nobis ostium sermonis ad loquendum mysterium Christi (propter quod etiam vinctus sum),</P>
<P><a name="004">4</A>&nbsp;ut manifestem illud ita ut oportet me loqui.</P>
<P><a name="005">5</A>&nbsp;In sapientia ambulate ad eos, qui foris sunt: tempus redimentes.</P>
<P><a name="006">6</A>&nbsp;Sermo vester semper in gratia sale sit conditus, ut sciatis quomodo oporteat vos unicuique respondere.<BR>
</P>
<P><a name="007">7</A>&nbsp;Qu&#230; circa me sunt, omnia vobis nota faciet Tychicus, carissimus frater, et fidelis minister, et conservus in Domino:</P>
<P><a name="008">8</A>&nbsp;quem misi ad vos ad hoc ipsum, ut cognoscat qu&#230; circa vos sunt, et consoletur corda vestra,</P>
<P><a name="009">9</A>&nbsp;cum Onesimo carissimo, et fideli fratre, qui ex vobis est. Omnia, qu&#230; hic aguntur, nota facient vobis.<BR>
</P>
<P><a name="010">10</A>&nbsp;Salutat vos Aristarchus concaptivus meus, et Marcus consobrinus Barnab&#230;, de quo accepistis mandata: si venerit ad vos, excipite illum:</P>
<P><a name="011">11</A>&nbsp;et Jesus, qui dicitur Justus: qui sunt ex circumcisione: hi soli sunt adjutores mei in regno Dei, qui mihi fuerunt solatio.</P>
<P><a name="012">12</A>&nbsp;Salutat vos Epaphras, qui ex vobis est, servus Christi Jesu, semper sollicitus pro vobis in orationibus, ut stetis perfecti, et pleni in omni voluntate Dei.</P>
<P><a name="013">13</A>&nbsp;Testimonium enim illi perhibeo quod habet multum laborem pro vobis, et pro iis qui sunt Laodici&#230;, et qui Hierapoli.</P>
<P><a name="014">14</A>&nbsp;Salutat vos Lucas, medicus carissimus, et Demas.</P>
<P><a name="015">15</A>&nbsp;Salutate fratres, qui sunt Laodici&#230;, et Nympham, et qu&#230; in domo ejus est, ecclesiam.</P>
<P><a name="016">16</A>&nbsp;Et cum lecta fuerit apud vos epistola h&#230;c, facite ut et in Laodicensium ecclesia legatur: et eam, qu&#230; Laodicensium est, vos legatis.</P>
<P><a name="017">17</A>&nbsp;Et dicite Archippo: Vide ministerium, quod accepisti in Domino, ut illud impleas.</P>
<P><a name="018">18</A>&nbsp;Salutatio, mea manu Pauli. Memores estote vinculorum meorum. Gratia vobiscum. Amen.</P>
<P></P>
<P><HR>
<CENTER>
<A HREF="th1001.htm">Next: 1 Thessalonians Chapter 1</A></CENTER>
</BODY>
</HTML>
