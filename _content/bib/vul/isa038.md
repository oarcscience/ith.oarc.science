[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa038)  [KJV](../kjv/isa038)  [Sep](../sep/isa038) 
[Tan](../tan/isa038)   
  
[Isaiah Index](isa)  
  [Previous](isa037)  [Next](isa039) 

------------------------------------------------------------------------

### Vulgate (Latin): Isaiah Chapter 38

<span id="001">1</span> In diebus illis ægrotavit Ezechias usque ad
mortem; et introivit ad eum Isaias, filius Amos, propheta, et dixit ei:
Hæc dicit Dominus: Dispone domui tuæ, quia morieris tu, et non vives.

<span id="002">2</span> Et convertit Ezechias faciem suam ad parietem,
et oravit ad Dominum,

<span id="003">3</span> et dixit: Obsecro, Domine, memento, quæso,
quomodo ambulaverim coram te in veritate et in corde perfecto, et quod
bonum est in oculis tuis fecerim. Et flevit Ezechias fletu magno.

<span id="004">4</span> Et factum est verbum Domini ad Isaiam, dicens:

<span id="005">5</span> Vade, et dic Ezechiæ: Hæc dicit Dominus Deus
David patris tui: Audivi orationem tuam, et vidi lacrimas tuas; ecce ego
adjiciam super dies tuos quindecim annos,

<span id="006">6</span> et de manu regis Assyriorum eruam te, et
civitatem istam, et protegam eam.

<span id="007">7</span> Hoc autem tibi erit signum a Domino, quia faciet
Dominus verbum hoc quod locutus est:

<span id="008">8</span> ecce ego reverti faciam umbram linearum per quas
descenderat in horologio Achaz in sole, retrorsum decem lineis. Et
reversus est sol decem lineis per gradus quos descenderat.  

<span id="009">9</span> Scriptura Ezechiæ, regis Juda, cum ægrotasset et
convaluisset de infirmitate sua.

<span id="010">10</span> \[Ego dixi in dimidio dierum meorum:  
Vadam ad portas inferi;  
quæsivi residuum annorum meorum.  

<span id="011">11</span> Dixi: Non videbo Dominum Deum  
in terra viventium;  
non aspiciam hominem ultra,  
et habitatorem quietis.  

<span id="012">12</span> Generatio mea ablata est, et convoluta est a
me,  
quasi tabernaculum pastorum.  
Præcisa est velut a texente vita mea;  
dum adhuc ordirer, succidit me:  
de mane usque ad vesperam finies me.  

<span id="013">13</span> Sperabam usque ad mane;  
quasi leo, sic contrivit omnia ossa mea:  
de mane usque ad vesperam finies me.  

<span id="014">14</span> Sicut pullus hirundinis, sic clamabo;  
meditabor ut columba.  
Attenuati sunt oculi mei, suspicientes in excelsum.  
Domine, vim patior: responde pro me.  

<span id="015">15</span> Quid dicam, aut quid respondebit mihi,  
cum ipse fecerit?  
Recogitabo tibi omnes annos meos  
in amaritudine animæ meæ.  

<span id="016">16</span> Domine, si sic vivitur,  
et in talibus vita spiritus mei,  
corripies me, et vivificabis me.  

<span id="017">17</span> Ecce in pace amaritudo mea amarissima.  
Tu autem eruisti animam meam  
ut non periret;  
projecisti post tergum tuum  
omnia peccata mea.  

<span id="018">18</span> Quia non infernus confitebitur tibi,  
neque mors laudabit te:  
non exspectabunt qui descendunt in lacum  
veritatem tuam.  

<span id="019">19</span> Vivens, vivens ipse confitebitur tibi,  
sicut et ego hodie;  
pater filiis notam faciet  
veritatem tuam.  

<span id="020">20</span> Domine, salvum me fac!  
et psalmos nostros cantabimus  
cunctis diebus vitæ nostræ  
in domo Domini.\]

<span id="021">21</span> Et jussit Isaias ut tollerent massam de ficis,
et cataplasmarent super vulnus, et sanaretur.

<span id="022">22</span> Et dixit Ezechias: Quod erit signum quia
ascendam in domum Domini?

------------------------------------------------------------------------

[Next: Isaiah Chapter 39](isa039)
