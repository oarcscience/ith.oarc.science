[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mat004)  [GNT](../gnt/mat004) 
[KJV](../kjv/mat004)   
  
[Matthew Index](mat)  
  [Previous](mat003)  [Next](mat005) 

------------------------------------------------------------------------

### Vulgate (Latin): Matthew Chapter 4

<span id="001">1</span> Tunc Jesus ductus est in desertum a Spiritu, ut
tentaretur a diabolo.

<span id="002">2</span> Et cum jejunasset quadraginta diebus, et
quadraginta noctibus, postea esuriit.

<span id="003">3</span> Et accedens tentator dixit ei: Si Filius Dei es,
dic ut lapides isti panes fiant.

<span id="004">4</span> Qui respondens dixit: Scriptum est: Non in solo
pane vivit homo, sed in omni verbo, quod procedit de ore Dei.

<span id="005">5</span> Tunc assumpsit eum diabolus in sanctam
civitatem, et statuit eum super pinnaculum templi,

<span id="006">6</span> et dixit ei: Si Filius Dei es, mitte te deorsum.
Scriptum est enim: Quia angelis suis mandavit de te, et in manibus
tollent te, ne forte offendas ad lapidem pedem tuum.

<span id="007">7</span> Ait illi Jesus: Rursum scriptum est: Non
tentabis Dominum Deum tuum.

<span id="008">8</span> Iterum assumpsit eum diabolus in montem excelsum
valde: et ostendit ei omnia regna mundi, et gloriam eorum,

<span id="009">9</span> et dixit ei: Hæc omnia tibi dabo, si cadens
adoraveris me.

<span id="010">10</span> Tunc dicit ei Jesus: Vade Satana: Scriptum est
enim: Dominum Deum tuum adorabis, et illi soli servies.

<span id="011">11</span> Tunc reliquit eum diabolus: et ecce angeli
accesserunt, et ministrabant ei.  

<span id="012">12</span> Cum autem audisset Jesus quod Joannes traditus
esset, secessit in Galilæam:

<span id="013">13</span> et, relicta civitate Nazareth, venit, et
habitavit in Capharnaum maritima, in finibus Zabulon et Nephthalim:

<span id="014">14</span> ut adimpleretur quod dictum est per Isaiam
prophetam:

<span id="015">15</span> \[Terra Zabulon, et terra Nephthalim,  
via maris trans Jordanem,  
Galilæa gentium:  

<span id="016">16</span> populus, qui sedebat in tenebris,  
vidit lucem magnam:  
et sedentibus in regione umbræ mortis,  
lux orta est eis.\]

<span id="017">17</span> Exinde cœpit Jesus prædicare, et dicere:
Pœnitentiam agite: appropinquavit enim regnum cælorum.  

<span id="018">18</span> Ambulans autem Jesus juxta mare Galilææ, vidit
duos fratres, Simonem, qui vocatur Petrus, et Andream fratrem ejus,
mittentes rete in mare (erant enim piscatores),

<span id="019">19</span> et ait illis: Venite post me, et faciam vos
fieri piscatores hominum.

<span id="020">20</span> At illi continuo relictis retibus secuti sunt
eum.

<span id="021">21</span> Et procedens inde, vidit alios duos fratres,
Jacobum Zebedæi, et Joannem fratrem ejus, in navi cum Zebedæo patre
eorum, reficientes retia sua: et vocavit eos.

<span id="022">22</span> Illi autem statim relictis retibus et patre,
secuti sunt eum.

<span id="023">23</span> Et circuibat Jesus totam Galilæam, docens in
synagogis eorum, et prædicans Evangelium regni: et sanans omnem
languorem, et omnem infirmitatem in populo.

<span id="024">24</span> Et abiit opinio ejus in totam Syriam, et
obtulerunt ei omnes male habentes, variis languoribus, et tormentis
comprehensos, et qui dæmonia habebant, et lunaticos, et paralyticos, et
curavit eos:

<span id="025">25</span> et secutæ sunt eum turbæ multæ de Galilæa, et
Decapoli, et de Jerosolymis, et de Judæa, et de trans Jordanem.

------------------------------------------------------------------------

[Next: Matthew Chapter 5](mat005)
