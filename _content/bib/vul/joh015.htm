<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: John: John Chapter 15</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/joh015.htm">Polyglot</A>&nbsp;
<A HREF="../gnt/joh015.htm">GNT</A>&nbsp;
<A HREF="../kjv/joh015.htm">KJV</A>&nbsp;

<BR>
<BR><A HREF="joh.htm">John Index</A><BR>
&nbsp;
<A HREF="joh014.htm">Previous</A>&nbsp;
<A HREF="joh016.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): John Chapter 15</H3><P><a name="001">1</A>&nbsp;Ego sum vitis vera, et Pater meus agricola est.</P>
<P><a name="002">2</A>&nbsp;Omnem palmitem in me non ferentem fructum, tollet eum, et omnem qui fert fructum, purgabit eum, ut fructum plus afferat.</P>
<P><a name="003">3</A>&nbsp;Jam vos mundi estis propter sermonem quem locutus sum vobis.</P>
<P><a name="004">4</A>&nbsp;Manete in me, et ego in vobis. Sicut palmes non potest fere fructum a semetipso, nisi manserit in vite, sic nec vos, nisi in me manseritis.</P>
<P><a name="005">5</A>&nbsp;Ego sum vitis, vos palmites: qui manet in me, et ego in eo, hic fert fructum multum, quia sine me nihil potestis facere.</P>
<P><a name="006">6</A>&nbsp;Si quis in me non manserit, mittetur foras sicut palmes, et arescet, et colligent eum, et in ignem mittent, et ardet.</P>
<P><a name="007">7</A>&nbsp;Si manseritis in me, et verba mea in vobis manserint, quodcumque volueritis petetis, et fiet vobis.</P>
<P><a name="008">8</A>&nbsp;In hoc clarificatus est Pater meus, ut fructum plurimum afferatis, et efficiamini mei discipuli.<BR>
</P>
<P><a name="009">9</A>&nbsp;Sicut dilexit me Pater, et ego dilexi vos. Manete in dilectione mea.</P>
<P><a name="010">10</A>&nbsp;Si pr&#230;cepta mea servaveritis, manebitis in dilectione mea, sicut et ego Patris mei pr&#230;cepta servavi, et maneo in ejus dilectione.</P>
<P><a name="011">11</A>&nbsp;H&#230;c locutus sum vobis: ut gaudium meum in vobis sit, et gaudium vestrum impleatur.</P>
<P><a name="012">12</A>&nbsp;Hoc est pr&#230;ceptum meum, ut diligatis invicem, sicut dilexi vos.</P>
<P><a name="013">13</A>&nbsp;Majorem hac dilectionem nemo habet, ut animam suam ponat qui pro amicis suis.</P>
<P><a name="014">14</A>&nbsp;Vos amici mei estis, si feceritis qu&#230; ego pr&#230;cipio vobis.</P>
<P><a name="015">15</A>&nbsp;Jam non dicam vos servos: quia servus nescit quid faciat dominus ejus. Vos autem dixi amicos: quia omnia qu&#230;cumque audivi a Patre meo, nota feci vobis.</P>
<P><a name="016">16</A>&nbsp;Non vos me elegistis, sed ego elegi vos, et posui vos ut eatis, et fructum afferatis, et fructus vester maneat: ut quodcumque petieritis Patrem in nomine meo, det vobis.</P>
<P><a name="017">17</A>&nbsp;H&#230;c mando vobis: ut diligatis invicem.<BR>
</P>
<P><a name="018">18</A>&nbsp;Si mundus vos odit, scitote quia me priorem vobis odio habuit.</P>
<P><a name="019">19</A>&nbsp;Si de mundo fuissetis, mundus quod suum erat diligeret: quia vero de mundo non estis, sed ego elegi vos de mundo, propterea odit vos mundus.</P>
<P><a name="020">20</A>&nbsp;Mementote sermonis mei, quem ego dixi vobis: non est servus major domino suo. Si me persecuti sunt, et vos persequentur; si sermonem meum servaverunt, et vestrum servabunt.</P>
<P><a name="021">21</A>&nbsp;Sed h&#230;c omnia facient vobis propter nomen meum: quia nesciunt eum qui misit me.</P>
<P><a name="022">22</A>&nbsp;Si non venissem, et locutus fuissem eis, peccatum non haberent: nunc autem excusationem non habent de peccato suo.</P>
<P><a name="023">23</A>&nbsp;Qui me odit, et Patrem meum odit.</P>
<P><a name="024">24</A>&nbsp;Si opera non fecissem in eis qu&#230; nemo alius fecit, peccatum non haberent: nunc autem et viderunt, et oderunt et me, et Patrem meum.</P>
<P><a name="025">25</A>&nbsp;Sed ut adimpleatur sermo, qui in lege eorum scriptus est: Quia odio habuerunt me gratis.</P>
<P><a name="026">26</A>&nbsp;Cum autem venerit Paraclitus, quem ego mittam vobis a Patre, Spiritum veritatis, qui a Patre procedit, ille testimonium perhibebit de me;</P>
<P><a name="027">27</A>&nbsp;et vos testimonium perhibebitis, quia ab initio mecum estis.</P>
<P><HR>
<CENTER>
<A HREF="joh016.htm">Next: John Chapter 16</A></CENTER>
</BODY>
</HTML>
