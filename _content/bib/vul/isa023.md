[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa023)  [KJV](../kjv/isa023)  [Sep](../sep/isa023) 
[Tan](../tan/isa023)   
  
[Isaiah Index](isa)  
  [Previous](isa022)  [Next](isa024) 

------------------------------------------------------------------------

### Vulgate (Latin): Isaiah Chapter 23

<span id="001">1</span> Onus Tyri. \[Ululate, naves maris,  
quia vastata est domus  
unde venire consueverant:  
de terra Cethim  
revelatum est eis.  

<span id="002">2</span> Tacete, qui habitatis in insula;  
negotiatores Sidonis, transfretantes mare, repleverunt te.  

<span id="003">3</span> In aquis multis semen Nili;  
messis fluminis fruges ejus:  
et facta est negotiatio gentium.  

<span id="004">4</span> Erubesce, Sidon; ait enim mare,  
fortitudo maris, dicens:  
Non parturivi, et non peperi,  
et non enutrivi juvenes,  
nec ad incrementum perduxi virgines.  

<span id="005">5</span> Cum auditum fuerit in Ægypto,  
dolebunt cum audierint de Tiro.  

<span id="006">6</span> Transite maria, ululate,  
qui habitatis in insula!  

<span id="007">7</span> Numquid non vestra hæc est, quæ gloriabatur  
a diebus pristinis in antiquitate sua?  
Ducent eam pedes sui  
longe ad peregrinandum.  

<span id="008">8</span> Quis cogitavit hoc  
super Tyrum quondam coronatam,  
cujus negotiatores principes,  
institores ejus inclyti terræ?  

<span id="009">9</span> Dominus exercituum cogitavit hoc,  
ut detraheret superbiam omnis gloriæ,  
et ad ignominiam deduceret universos inclytos terræ.  

<span id="010">10</span> Transi terram tuam quasi flumen, filia maris!  
non est cingulum ultra tibi.  

<span id="011">11</span> Manum suam extendit super mare;  
conturbavit regna.  
Dominus mandavit adversus Chanaan,  
ut contereret fortes ejus;  

<span id="012">12</span> et dixit: Non adjicies ultra ut glorieris,  
calumniam sustinens virgo filia Sidonis:  
in Cethim consurgens transfreta:  
ibi quoque non erit requies tibi.  

<span id="013">13</span> Ecce terra Chaldæorum, talis populus non
fuit:  
Assur fundavit eam;  
in captivitatem traduxerunt robustos ejus,  
suffoderunt domos ejus,  
posuerunt eam in ruinam.  

<span id="014">14</span> Ululate, naves maris,  
quia devastata est fortitudo vestra.\]

<span id="015">15</span> Et erit in die illa: in oblivione eris, o Tyre!
septuaginta annis, sicut dies regis unius; post septuaginta autem annos
erit Tyro quasi canticum meretricis:

<span id="016">16</span> \[Sume citharam, circui civitatem,  
meretrix oblivioni tradita:  
bene cane, frequenta canticum,  
ut memoria tui sit.  

<span id="017">17</span> Et erit post septuaginta annos:  
visitabit Dominus Tyrum,  
et reducet eam ad mercedes suas,  
et rursum fornicabitur cum universis regnis terræ  
super faciem terræ;  

<span id="018">18</span> et erunt negotiationes ejus et mercedes ejus
sanctificatæ Domino:  
non condentur neque reponentur,  
quia his qui habitaverint coram Domino erit negotiatio ejus,  
ut manducent in saturitatem, et vestiantur usque ad vetustatem.\]

------------------------------------------------------------------------

[Next: Isaiah Chapter 24](isa024)
