[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/amo009)  [KJV](../kjv/amo009)  [Sep](../sep/amo009) 
[Tan](../tan/amo009)   
  
[Amos Index](amo)  
  [Previous](amo008)  [Next](oba001) 

------------------------------------------------------------------------

### Vulgate (Latin): Amos Chapter 9

<span id="001">1</span> Vidi Dominum stantem super altare, et dixit:
\[Percute cardinem,  
et commoveantur superliminaria:  
avaritia enim in capite omnium,  
et novissimum eorum in gladio interficiam;  
non erit fuga eis.  
Fugient, et non salvabitur ex eis qui fugerit.  

<span id="002">2</span> Si descenderint usque ad infernum,  
inde manus mea educet eos;  
et si ascenderint usque in cælum,  
inde detraham eos.  

<span id="003">3</span> Et si absconditi fuerint in vertice Carmeli,  
inde scrutans auferam eos;  
et si celaverint se ab oculis meis in profundo maris,  
ibi mandabo serpenti, et mordebit eos.  

<span id="004">4</span> Et si abierint in captivitatem coram inimicis
suis,  
ibi mandabo gladio, et occidet eos:  
et ponam oculos meos super eos in malum,  
et non in bonum.  

<span id="005">5</span> Et Dominus Deus exercituum, qui tangit terram,
et tabescet,  
et lugebunt omnes habitantes in ea:  
et ascendet sicut rivus omnis,  
et defluet sicut fluvius Ægypti.  

<span id="006">6</span> Qui ædificat in cælo ascensionem suam,  
et fasciculum suum super terram fundavit;  
qui vocat aquas maris,  
et effundit eas super faciem terræ:  
Dominus nomen ejus.  

<span id="007">7</span> Numquid non ut filii Æthiopum  
vos estis mihi, filii Israël? ait Dominus.  
Numquid non Israël ascendere feci de terra Ægypti,  
et Palæstinos de Cappadocia,  
et Syros de Cyrene?\]  

<span id="008">8</span> \[Ecce oculi Domini Dei super regnum peccans:  
et conteram illud a facie terræ;  
verumtamen conterens non conteram domum Jacob,  
dicit Dominus.  

<span id="009">9</span> Ecce enim mandabo ego,  
et concutiam in omnibus gentibus domum Israël,  
sicut concutitur triticum in cribro,  
et non cadet lapillus super terram.  

<span id="010">10</span> In gladio morientur omnes peccatores populi
mei,  
qui dicunt: Non appropinquabit,  
et non veniet super nos malum.  

<span id="011">11</span> In die illa suscitabo tabernaculum David, quod
cecidit:  
et reædificabo aperturas murorum ejus,  
et ea quæ corruerant instaurabo:  
et reædificabo illud sicut in diebus antiquis,  

<span id="012">12</span> ut possideant reliquias Idumææ, et omnes
nationes:  
eo quod invocatum sit nomen meum super eos,  
dicit Dominus faciens hæc.  

<span id="013">13</span> Ecce dies veniunt, dicit Dominus,  
et comprehendet arator messorem,  
et calcator uvæ mittentem semen:  
et stillabunt montes dulcedinem,  
et omnes colli culti erunt.  

<span id="014">14</span> Et convertam captivitatem populi mei Israël;  
et ædificabunt civitates desertas, et inhabitabunt;  
et plantabunt vineas, et bibent vinum earum,  
et facient hortos, et comedent fructus eorum.  

<span id="015">15</span> Et plantabo eos super humum suam,  
et non evellam eos ultra de terra sua, quam dedi eis,  
dicit Dominus Deus tuus.\]

------------------------------------------------------------------------

[Next: Obadiah Chapter 1](oba001)
