<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Kings: 2 Kings Chapter 19</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/kg2019">Polyglot</A>&nbsp;
<A HREF="../kjv/kg2019">KJV</A>&nbsp;
<A HREF="../sep/kg2019">Sep</A>&nbsp;
<A HREF="../tan/kg2019">Tan</A>&nbsp;

<BR>
<BR><A HREF="kg2">2 Kings Index</A><BR>
&nbsp;
<A HREF="kg2018">Previous</A>&nbsp;
<A HREF="kg2020">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Kings Chapter 19</H3><P><a name="001">1</A>&nbsp;Qu&#230; cum audisset Ezechias rex, scidit vestimenta sua, et opertus est sacco, ingressusque est domum Domini.</P>
<P><a name="002">2</A>&nbsp;Et misit Eliacim pr&#230;positum domus, et Sobnam scribam, et senes de sacerdotibus, opertos saccis, ad Isaiam prophetam filium Amos.</P>
<P><a name="003">3</A>&nbsp;Qui dixerunt: H&#230;c dicit Ezechias: Dies tribulationis, et increpationis, et blasphemi&#230; dies iste: venerunt filii usque ad partum, et vires non habet parturiens.</P>
<P><a name="004">4</A>&nbsp;Si forte audiat Dominus Deus tuus universa verba Rabsacis, quem misit rex Assyriorum dominus suus ut exprobraret Deum viventem et argueret verbis, qu&#230; audivit Dominus Deus tuus: et fac orationem pro reliquiis qu&#230; repert&#230; sunt.</P>
<P><a name="005">5</A>&nbsp;Venerunt ergo servi regis Ezechi&#230; ad Isaiam.</P>
<P><a name="006">6</A>&nbsp;Dixitque eis Isaias: H&#230;c dicetis domino vestro: H&#230;c dicit Dominus: Noli timere a facie sermonum quos audisti, quibus blasphemaverunt pueri regis Assyriorum me.</P>
<P><a name="007">7</A>&nbsp;Ecce ego immittam ei spiritum, et audiet nuntium, et revertetur in terram suam, et dejiciam eum gladio in terra sua.<BR>
</P>
<P><a name="008">8</A>&nbsp;Reversus est ergo Rabsaces, et invenit regem Assyriorum expugnantem Lobnam: audierat enim quod recessisset de Lachis.</P>
<P><a name="009">9</A>&nbsp;Cumque audisset de Tharaca rege &#198;thiopi&#230;, dicentes: Ecce egressus est ut pugnet adversum te: et iret contra eum, misit nuntios ad Ezechiam, dicens:</P>
<P><a name="010">10</A>&nbsp;H&#230;c dicite Ezechi&#230; regi Juda: Non te seducat Deus tuus in quo habes fiduciam, neque dicas: Non tradetur Jerusalem in manus regis Assyriorum.</P>
<P><a name="011">11</A>&nbsp;Tu enim ipse audisti qu&#230; fecerunt reges Assyriorum universis terris, quomodo vastaverunt eas: num ergo solus poteris liberari?</P>
<P><a name="012">12</A>&nbsp;Numquid liberaverunt dii gentium singulos quos vastaverunt patres mei, Gozan videlicet, et Haran, et Reseph, et filios Eden qui erant in Thelassar?</P>
<P><a name="013">13</A>&nbsp;ubi est rex Emath, et rex Arphad, et rex civitatis Sepharvaim, Ana, et Ava?</P>
<P><a name="014">14</A>&nbsp;Itaque cum accepisset Ezechias litteras de manu nuntiorum, et legisset eas, ascendit in domum Domini, et expandit eas coram Domino,</P>
<P><a name="015">15</A>&nbsp;et oravit in conspectu ejus, dicens: Domine Deus Isra&#235;l, qui sedes super cherubim, tu es Deus solus regum omnium terr&#230;: tu fecisti c&#230;lum et terram.</P>
<P><a name="016">16</A>&nbsp;Inclina aurem tuam, et audi: aperi, Domine, oculos tuos, et vide: audi omnia verba Sennacherib, qui misit ut exprobraret nobis Deum viventem.</P>
<P><a name="017">17</A>&nbsp;Vere, Domine, dissipaverunt reges Assyriorum gentes, et terras omnium.</P>
<P><a name="018">18</A>&nbsp;Et miserunt deos eorum in ignem: non enim erant dii, sed opera manuum hominum, ex ligno et lapide: et perdiderunt eos.</P>
<P><a name="019">19</A>&nbsp;Nunc igitur Domine Deus noster, salvos nos fac de manu ejus, ut sciant omnia regna terr&#230; quia tu es Dominus Deus solus.</P>
<P><a name="020">20</A>&nbsp;Misit autem Isaias filius Amos ad Ezechiam, dicens: H&#230;c dicit Dominus Deus Isra&#235;l: Qu&#230; deprecatus es me super Sennacherib rege Assyriorum, audivi.<BR>
</P>
<P><a name="021">21</A>&nbsp;Iste est sermo, quem locutus est Dominus de eo: [Sprevit te, et subsannavit te, virgo filia Sion:<BR> post tergum tuum caput movit, filia Jerusalem.<BR></P>
<P><a name="022">22</A>&nbsp;Cui exprobrasti, et quem blasphemasti?<BR> contra quem exaltasti vocem tuam, et elevasti in excelsum oculos tuos?<BR> Contra Sanctum Isra&#235;l.<BR></P>
<P><a name="023">23</A>&nbsp;Per manum servorum tuorum exprobrasti Domino, et dixisti:<BR> In multitudine curruum meorum ascendi excelsa montium in summitate Libani,<BR> et succidi sublimes cedros ejus, et electas abietes illius.<BR> Et ingressus sum usque ad terminos ejus,<BR> et saltum Carmeli ejus</P>
<P><a name="024">24</A>&nbsp;ego succidi.<BR> Et bibi aquas alienas, et siccavi vestigiis pedum meorum omnes aquas clausas.<BR></P>
<P><a name="025">25</A>&nbsp;Numquid non audisti quid ab initio fecerim?<BR> ex diebus antiquis plasmavi illud, et nunc adduxi:<BR> eruntque in ruinam collium pugnantium civitates munit&#230;.<BR></P>
<P><a name="026">26</A>&nbsp;Et qui sedent in eis, humiles manu, contremuerunt et confusi sunt:<BR> facti sunt velut f&#156;num agri, et virens herba tectorum,<BR> qu&#230; arefacta est antequam veniret ad maturitatem.<BR></P>
<P><a name="027">27</A>&nbsp;Habitaculum tuum, et egressum tuum, et introitum tuum, et viam tuam ego pr&#230;scivi,<BR> et furorem tuum contra me.<BR></P>
<P><a name="028">28</A>&nbsp;Insanisti in me, et superbia tua ascendit in aures meas:<BR> ponam itaque circulum in naribus tuis, et camum in labiis tuis,<BR> et reducam te in viam per quam venisti.<BR></P>
<P><a name="029">29</A>&nbsp;Tibi autem, Ezechia, hoc erit signum:<BR> comede hoc anno qu&#230; repereris:<BR> in secundo autem anno, qu&#230; sponte nascuntur:<BR> porro in tertio anno seminate et metite:<BR> plantate vineas, et comedite fructum earum.<BR></P>
<P><a name="030">30</A>&nbsp;Et quodcumque reliquum fuerit de domo Juda, mittet radicem deorsum,<BR> et faciet fructum sursum.<BR></P>
<P><a name="031">31</A>&nbsp;De Jerusalem quippe egredientur reliqui&#230;,<BR> et quod salvetur de monte Sion:<BR> zelus Domini exercituum faciet hoc.<BR></P>
<P><a name="032">32</A>&nbsp;Quam ob rem h&#230;c dicit Dominus de rege Assyriorum:<BR> Non ingredietur urbem hanc, nec mittet in eam sagittam,<BR> nec occupabit eam clypeus, nec circumdabit eam munitio.<BR></P>
<P><a name="033">33</A>&nbsp;Per viam qua venit, revertetur:<BR> et civitatem hanc non ingredietur, dicit Dominus.<BR></P>
<P><a name="034">34</A>&nbsp;Protegamque urbem hanc, et salvabo eam propter me,<BR> et propter David servum meum.]<BR>
</P>
<P><a name="035">35</A>&nbsp;Factum est igitur in nocte illa, venit angelus Domini, et percussit in castris Assyriorum centum octoginta quinque millia. Cumque diluculo surrexisset, vidit omnia corpora mortuorum: et recedens abiit,</P>
<P><a name="036">36</A>&nbsp;et reversus est Sennacherib rex Assyriorum, et mansit in Ninive.</P>
<P><a name="037">37</A>&nbsp;Cumque adoraret in templo Nesroch deum suum, Adramelech et Sarasar filii ejus percusserunt eum gladio, fugeruntque in terram Armeniorum: et regnavit Asarhaddon filius ejus pro eo.</P>
<P><HR>
<CENTER>
<A HREF="kg2020">Next: 2 Kings Chapter 20</A></CENTER>
</BODY>
</HTML>
