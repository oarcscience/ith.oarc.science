[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa034)  [KJV](../kjv/isa034)  [Sep](../sep/isa034) 
[Tan](../tan/isa034)   
  
[Isaiah Index](isa)  
  [Previous](isa033)  [Next](isa035) 

------------------------------------------------------------------------

### Vulgate (Latin): Isaiah Chapter 34

<span id="001">1</span> \[Accedite, gentes, et audite;  
et populi, attendite:  
audiat terra, et plenitudo ejus;  
orbis, et omne germen ejus.  

<span id="002">2</span> Quia indignatio Domini super omnes gentes,  
et furor super universam militiam eorum:  
interfecit eos, et dedit eos in occisionem.  

<span id="003">3</span> Interfecti eorum projicientur,  
et de cadaveribus eorum ascendet fœtor;  
tabescent montes a sanguine eorum.  

<span id="004">4</span> Et tabescet omnis militia cælorum,  
et complicabuntur sicut liber cæli:  
et omnis militia eorum defluet,  
sicut defluit folium de vinea et de ficu.  

<span id="005">5</span> Quoniam inebriatus est in cælo gladius meus;  
ecce super Idumæam descendet,  
et super populum interfectionis meæ, ad judicium.  

<span id="006">6</span> Gladius Domini repletus est sanguine,  
incrassatus est adipe,  
de sanguine agnorum et hircorum,  
de sanguine medullatorum arietum:  
victima enim Domini in Bosra,  
et interfectio magna in terra Edom.  

<span id="007">7</span> Et descendent unicornes cum eis,  
et tauri cum potentibus;  
inebriabitur terra eorum sanguine,  
et humus eorum adipe pinguium.  

<span id="008">8</span> Quia dies ultionis Domini,  
annus retributionum judicii Sion.  

<span id="009">9</span> Et convertentur torrentes ejus in picem,  
et humus ejus in sulphur;  
et erit terra ejus in picem ardentem.  

<span id="010">10</span> Nocte et die non extinguetur,  
in sempiternum ascendet fumus ejus,  
a generatione in generationem desolabitur,  
in sæcula sæculorum non erit transiens per eam.  

<span id="011">11</span> Et possidebunt illam onocrotalus et ericius;  
ibis et corvus habitabunt in ea:  
et extendetur super eam mensura, ut redigatur ad nihilum,  
et perpendiculum in desolationem.  

<span id="012">12</span> Nobiles ejus non erunt ibi; regem potius
invocabunt,  
et omnes principes ejus erunt in nihilum.  

<span id="013">13</span> Et orientur in domibus ejus spinæ et urticæ,  
et paliurus in munitionibus ejus;  
et erit cubile draconum,  
et pascua struthionum.  

<span id="014">14</span> Et occurrent dæmonia onocentauris,  
et pilosus clamabit alter ad alterum;  
ibi cubavit lamia,  
et invenit sibi requiem.  

<span id="015">15</span> Ibi habuit foveam ericius, et enutrivit
catulos,  
et circumfodit, et fovit in umbra ejus;  
illuc congregati sunt milvi, alter ad alterum.  

<span id="016">16</span> Requirite diligenter in libro Domini, et
legite:  
Unum ex eis non defuit,  
alter alterum non quæsivit;  
quia quod ex ore meo procedit, ille mandavit,  
et spiritus ejus ipse congregavit ea.  

<span id="017">17</span> Et ipse misit eis sortem,  
et manus ejus divisit eam illis in mensuram:  
usque in æternum possidebunt eam;  
in generationem et generationem habitabunt in ea.\]

------------------------------------------------------------------------

[Next: Isaiah Chapter 35](isa035)
