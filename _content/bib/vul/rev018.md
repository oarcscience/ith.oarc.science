[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rev018)  [GNT](../gnt/rev018) 
[KJV](../kjv/rev018)   
  
[Revelation Index](rev)  
  [Previous](rev017)  [Next](rev019) 

------------------------------------------------------------------------

### Vulgate (Latin): Revelation Chapter 18

<span id="001">1</span> Et post hæc vidi alium angelum descendentem de
cælo, habentem potestatem magnam: et terra illuminata est a gloria ejus.

<span id="002">2</span> Et exclamavit in fortitudine, dicens: Cecidit,
cecidit Babylon magna: et facta est habitatio dæmoniorum, et custodia
omnis spiritus immundi, et custodia omnis volucris immundæ, et odibilis:

<span id="003">3</span> quia de vino iræ fornicationis ejus biberunt
omnes gentes: et reges terræ cum illa fornicati sunt: et mercatores
terræ de virtute deliciarum ejus divites facti sunt.

<span id="004">4</span> Et audivi aliam vocem de cælo, dicentem: Exite
de illa populus meus: ut ne participes sitis delictorum ejus, et de
plagis ejus non accipiatis.

<span id="005">5</span> Quoniam pervenerunt peccata ejus usque ad cælum,
et recordatus est Dominus iniquitatum ejus.

<span id="006">6</span> Reddite illi sicut et ipsa reddidit vobis: et
duplicate duplicia secundum opera ejus: in poculo, quo miscuit, miscete
illi duplum.

<span id="007">7</span> Quantum glorificavit se, et in deliciis fuit,
tantum date illi tormentum et luctum: quia in corde suo dicit: Sedeo
regina: et vidua non sum, et luctum non videbo.

<span id="008">8</span> Ideo in una die venient plagæ ejus, mors, et
luctus, et fames, et igne comburetur: quia fortis est Deus, qui
judicabit illam.

<span id="009">9</span> Et flebunt, et plangent se super illam reges
terræ, qui cum illa fornicati sunt, et in deliciis vixerunt, cum
viderint fumum incendii ejus:

<span id="010">10</span> longe stantes propter timorem tormentorum ejus,
dicentes: Væ, væ civitas illa magna Babylon, civitas illa fortis:
quoniam una hora venit judicium tuum.

<span id="011">11</span> Et negotiatores terræ flebunt, et lugebunt
super illam: quoniam merces eorum nemo emet amplius:

<span id="012">12</span> merces auri, et argenti, et lapidis pretiosi,
et margaritæ, et byssi, et purpuræ, et serici, et cocci (et omne lignum
thyinum, et omnia vasa eboris, et omnia vasa de lapide pretioso, et
æramento, et ferro, et marmore,

<span id="013">13</span> et cinnamomum) et odoramentorum, et unguenti,
et thuris, et vini, et olei, et similæ, et tritici, et jumentorum, et
ovium, et equorum, et rhedarum, et mancipiorum, et animarum hominum.

<span id="014">14</span> Et poma desiderii animæ tuæ discesserunt a te,
et omnia pinguia et præclara perierunt a te, et amplius illa jam non
invenient.

<span id="015">15</span> Mercatores horum, qui divites facti sunt, ab ea
longe stabunt propter timorem tormentorum ejus, flentes, ac lugentes,

<span id="016">16</span> et dicentes: Væ, væ civitas illa magna, quæ
amicta erat bysso, et purpura, et cocco, et deaurata erat auro, et
lapide pretioso, et margaritis:

<span id="017">17</span> quoniam una hora destitutæ sunt tantæ divitiæ,
et omnis gubernator, et omnis qui in lacum navigat, et nautæ, et qui in
mari operantur, longe steterunt,

<span id="018">18</span> et clamaverunt videntes locum incendii ejus,
dicentes: Quæ similis civitati huic magnæ?

<span id="019">19</span> et miserunt pulverem super capita sua, et
clamaverunt flentes, et lugentes, dicentes: Væ, væ civitas illa magna,
in qua divites facti sunt omnes, qui habebant naves in mari de pretiis
ejus: quoniam una hora desolata est.

<span id="020">20</span> Exsulta super eam cælum, et sancti apostoli, et
prophetæ: quoniam judicavit Deus judicium vestrum de illa.

<span id="021">21</span> Et sustulit unus angelus fortis lapidem quasi
molarem magnum, et misit in mare, dicens: Hoc impetu mittetur Babylon
civitas illa magna, et ultra jam non invenietur.

<span id="022">22</span> Et vox citharœdorum, et musicorum, et tibia
canentium, et tuba non audietur in te amplius: et omnis artifex omnis
artis non invenietur in te amplius: et vox molæ non audietur in te
amplius:

<span id="023">23</span> et lux lucernæ non lucebit in te amplius: et
vox sponsi et sponsæ non audietur adhuc in te: quia mercatores tui erant
principes terræ, quia in veneficiis tuis erraverunt omnes gentes.

<span id="024">24</span> Et in ea sanguis prophetarum et sanctorum
inventus est: et omnium qui interfecti sunt in terra.

------------------------------------------------------------------------

[Next: Revelation Chapter 19](rev019)
