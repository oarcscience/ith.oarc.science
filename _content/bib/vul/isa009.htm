<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Isaiah: Isaiah Chapter 9</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/isa009.htm">Polyglot</A>&nbsp;
<A HREF="../kjv/isa009.htm">KJV</A>&nbsp;
<A HREF="../sep/isa009.htm">Sep</A>&nbsp;
<A HREF="../tan/isa009.htm">Tan</A>&nbsp;

<BR>
<BR><A HREF="isa.htm">Isaiah Index</A><BR>
&nbsp;
<A HREF="isa008.htm">Previous</A>&nbsp;
<A HREF="isa010.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Isaiah Chapter 9</H3><P><a name="001">1</A>&nbsp;[Primo tempore alleviata est<BR> terra Zabulon et terra Nephthali:<BR> et novissimo aggravata est via maris<BR> trans Jordanem Galil&#230;&#230; gentium.<BR></P>
<P><a name="002">2</A>&nbsp;Populus qui ambulabat in tenebris,<BR> vidit lucem magnam;<BR> habitantibus in regione umbr&#230; mortis,<BR> lux orta est eis.<BR></P>
<P><a name="003">3</A>&nbsp;Multiplicasti gentem,<BR> et non magnificasti l&#230;titiam.<BR> L&#230;tabuntur coram te, sicut qui l&#230;tantur in messe;<BR> sicut exsultant victores capta pr&#230;da, quando dividunt spolia.<BR></P>
<P><a name="004">4</A>&nbsp;Jugum enim oneris ejus,<BR> et virgam humeri ejus,<BR> et sceptrum exactoris ejus<BR> superasti, sicut in die Madian.<BR></P>
<P><a name="005">5</A>&nbsp;Quia omnis violentia pr&#230;datio cum tumultu,<BR> et vestimentum mistum sanguine,<BR> erit in combustionem,<BR> et cibus ignis.<BR></P>
<P><a name="006">6</A>&nbsp;Parvulus enim natus est nobis,<BR> et filius datus est nobis,<BR> et factus est principatus super humerum ejus:<BR> et vocabitur nomen ejus,<BR> Admirabilis, Consiliarius, Deus, Fortis,<BR> Pater futuri s&#230;culi, Princeps pacis.<BR></P>
<P><a name="007">7</A>&nbsp;Multiplicabitur ejus imperium,<BR> et pacis non erit finis;<BR> super solium David, et super regnum ejus sedebit,<BR> ut confirmet illud et corroboret<BR> in judicio et justitia,<BR> amodo usque in sempiternum:<BR> zelus Domini exercituum faciet hoc.]<BR>
</P>
<P><a name="008">8</A>&nbsp;[Verbum misit Dominus in Jacob,<BR> et cecidit in Isra&#235;l.<BR></P>
<P><a name="009">9</A>&nbsp;Et sciet omnis populus Ephraim,<BR> et habitantes Samariam,<BR> in superbia et magnitudine cordis dicentes:<BR></P>
<P><a name="010">10</A>&nbsp;Lateres ceciderunt, sed quadris lapidibus &#230;dificabimus;<BR> sycomoros succiderunt, sed cedros immutabimus.<BR></P>
<P><a name="011">11</A>&nbsp;Et elevabit Dominus hostes Rasin super eum,<BR> et inimicos ejus in tumultum vertet.<BR></P>
<P><a name="012">12</A>&nbsp;Syriam ab oriente, et Philisthiim ab occidente;<BR> et devorabunt Isra&#235;l toto ore.<BR> In omnibus his non est aversus furor ejus,<BR> sed adhuc manus ejus extenta.<BR></P>
<P><a name="013">13</A>&nbsp;Et populus non est reversus ad percutientem se,<BR> et Dominum exercituum non inquisierunt.<BR></P>
<P><a name="014">14</A>&nbsp;Et disperdet Dominus ab Isra&#235;l caput et caudam,<BR> incurvantem et refrenantem, die una.<BR></P>
<P><a name="015">15</A>&nbsp;Long&#230;vus et honorabilis, ipse est caput;<BR> et propheta docens mendacium, ipse est cauda.<BR></P>
<P><a name="016">16</A>&nbsp;Et erunt qui beatificant populum istum, seducentes;<BR> et qui beatificantur, pr&#230;cipitati.<BR></P>
<P><a name="017">17</A>&nbsp;Propter hoc super adolescentulis ejus non l&#230;tabitur Dominus,<BR> et pupillorum ejus et viduarum non miserebitur:<BR> quia omnis hypocrita est et nequam,<BR> et universum os locutum est stultitiam;<BR> in omnibus his non est aversus furor ejus,<BR> sed adhuc manus ejus extenta.<BR></P>
<P><a name="018">18</A>&nbsp;Succensa est enim quasi ignis impietas:<BR> veprem et spinam vorabit,<BR> et succendetur in densitate saltus,<BR> et convolvetur superbia fumi.<BR></P>
<P><a name="019">19</A>&nbsp;In ira Domini exercituum conturbata est terra,<BR> et erit populus quasi esca ignis;<BR> vir fratri suo non parcet.<BR></P>
<P><a name="020">20</A>&nbsp;Et declinabit ad dexteram, et esuriet;<BR> et comedet ad sinistram, et non saturabitur;<BR> unusquisque carnem brachii sui vorabit:<BR> Manasses Ephraim, et Ephraim Manassen;<BR> simul ipsi contra Judam.<BR></P>
<P><a name="021">21</A>&nbsp;In omnibus his non est aversus furor ejus,<BR> sed adhuc manus ejus extenta.]</P>
<P><HR>
<CENTER>
<A HREF="isa010.htm">Next: Isaiah Chapter 10</A></CENTER>
</BODY>
</HTML>
