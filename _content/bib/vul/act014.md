[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/act014)  [GNT](../gnt/act014) 
[KJV](../kjv/act014)   
  
[Acts Index](act)  
  [Previous](act013)  [Next](act015) 

------------------------------------------------------------------------

### Vulgate (Latin): Acts Chapter 14

<span id="001">1</span> Factum est autem Iconii, ut simul introirent in
synagogam Judæorum, et loquerentur, ita ut crederet Judæorum et Græcorum
copiosa multitudo.

<span id="002">2</span> Qui vero increduli fuerunt Judæi, suscitaverunt
et ad iracundiam concitaverunt animas gentium adversus fratres.

<span id="003">3</span> Multo igitur tempore demorati sunt, fiducialiter
agentes in Domino, testimonium perhibente verbo gratiæ suæ, dante signa
et prodigia fieri per manus eorum.

<span id="004">4</span> Divisa est autem multitudo civitatis: et quidam
quidem erant cum Judæis, quidam vero cum Apostolis.  

<span id="005">5</span> Cum autem factus esset impetus gentilium et
Judæorum cum principibus suis, ut contumeliis afficerent, et lapidarent
eos,

<span id="006">6</span> intelligentes confugerunt ad civitates Lycaoniæ
Lystram et Derben, et universam in circuitu regionem, et ibi
evangelizantes erant.

<span id="007">7</span> Et quidam vir Lystris infirmus pedibus sedebat,
claudus ex utero matris suæ, qui numquam ambulaverat.

<span id="008">8</span> Hic audivit Paulum loquentem. Qui intuitus eum,
et videns quia fidem haberet ut salvus fieret,

<span id="009">9</span> dixit magna voce: Surge super pedes tuos rectus.
Et exilivit, et ambulabat.

<span id="010">10</span> Turbæ autem cum vidissent quod fecerat Paulus,
levaverunt vocem suam lycaonice, dicentes: Dii similes facti hominibus
descenderunt ad nos.

<span id="011">11</span> Et vocabant Barnabam Jovem, Paulum vero
Mercurium: quoniam ipse erat dux verbi.

<span id="012">12</span> Sacerdos quoque Jovis, qui erat ante civitatem,
tauros et coronas ante januas afferens, cum populis volebat sacrificare.

<span id="013">13</span> Quod ubi audierunt Apostoli, Barnabas et
Paulus, conscissis tunicis suis exilierunt in turbas, clamantes

<span id="014">14</span> et dicentes: Viri, quid hæc facitis? et nos
mortales sumus, similes vobis homines, annuntiantes vobis ab his vanis
converti ad Deum vivum, qui fecit cælum, et terram, et mare, et omnia
quæ in eis sunt:

<span id="015">15</span> qui in præteritis generationibus dimisit omnes
gentes ingredi vias suas.

<span id="016">16</span> Et quidem non sine testimonio semetipsum
reliquit benefaciens de cælo, dans pluvias et tempora fructifera,
implens cibo et lætitia corda nostra.

<span id="017">17</span> Et hæc dicentes, vix sedaverunt turbas ne sibi
immolarent.

<span id="018">18</span> Supervenerunt autem quidam ab Antiochia et
Iconio Judæi: et persuasis turbis, lapidantesque Paulum, traxerunt extra
civitatem, existimantes eum mortuum esse.

<span id="019">19</span> Circumdantibus autem eum discipulis, surgens
intravit civitatem, et postera die profectus est cum Barnaba in
Derben.  

<span id="020">20</span> Cumque evangelizassent civitati illi, et
docuissent multos, reversi sunt Lystram, et Iconium, et Antiochiam,

<span id="021">21</span> confirmantes animas discipulorum,
exhortantesque ut permanerent in fide: et quoniam per multas
tribulationes oportet nos intrare in regnum Dei.

<span id="022">22</span> Et cum constituissent illis per singulas
ecclesias presbyteros, et orassent cum jejunationibus, commendaverunt
eos Domino, in quem crediderunt.

<span id="023">23</span> Transeuntesque Pisidiam, venerunt in
Pamphyliam,

<span id="024">24</span> et loquentes verbum Domini in Perge,
descenderunt in Attaliam:

<span id="025">25</span> et inde navigaverunt Antiochiam, unde erant
traditi gratiæ Dei in opus quod compleverunt.

<span id="026">26</span> Cum autem venissent, et congregassent
ecclesiam, retulerunt quanta fecisset Deus cum illis, et quia aperuisset
gentibus ostium fidei.

<span id="027">27</span> Morati sunt autem tempus non modicum cum
discipulis.

------------------------------------------------------------------------

[Next: Acts Chapter 15](act015)
