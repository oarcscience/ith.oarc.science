<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Samuel: 1 Samuel Chapter 16</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/sa1016.htm">Polyglot</A>&nbsp;
<A HREF="../kjv/sa1016.htm">KJV</A>&nbsp;
<A HREF="../sep/sa1016.htm">Sep</A>&nbsp;
<A HREF="../tan/sa1016.htm">Tan</A>&nbsp;

<BR>
<BR><A HREF="sa1.htm">1 Samuel Index</A><BR>
&nbsp;
<A HREF="sa1015.htm">Previous</A>&nbsp;
<A HREF="sa1017.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Samuel Chapter 16</H3><P><a name="001">1</A>&nbsp;Dixitque Dominus ad Samuelem: Usquequo tu luges Saul, cum ego projecerim eum ne regnet super Isra&#235;l? Imple cornu tuum oleo, et veni, ut mittam te ad Isai Bethlehemitem: providi enim in filiis ejus mihi regem.</P>
<P><a name="002">2</A>&nbsp;Et ait Samuel: Quomodo vadam? audiet enim Saul, et interficiet me. Et ait Dominus: Vitulum de armento tolles in manu tua, et dices: Ad immolandum Domino veni.</P>
<P><a name="003">3</A>&nbsp;Et vocabis Isai ad victimam, et ego ostendam tibi quid facias, et unges quemcumque monstravero tibi.</P>
<P><a name="004">4</A>&nbsp;Fecit ergo Samuel sicut locutus est ei Dominus. Venitque in Bethlehem, et admirati sunt seniores civitatis occurrentes ei: dixeruntque: Pacificusne est ingressus tuus?</P>
<P><a name="005">5</A>&nbsp;Et ait: Pacificus: ad immolandum Domino veni: sanctificamini, et venite mecum ut immolem. Sanctificavit ergo Isai et filios ejus, et vocavit eos ad sacrificium.<BR>
</P>
<P><a name="006">6</A>&nbsp;Cumque ingressi essent, vidit Eliab, et ait: Num coram Domino est christus ejus?</P>
<P><a name="007">7</A>&nbsp;Et dixit Dominus ad Samuelem: Ne respicias vultum ejus, neque altitudinem statur&#230; ejus: quoniam abjeci eum, nec juxta intuitum hominis ego judico: homo enim videt ea qu&#230; parent, Dominus autem intuetur cor.</P>
<P><a name="008">8</A>&nbsp;Et vocavit Isai Abinadab, et adduxit eum coram Samuele. Qui dixit: Nec hunc elegit Dominus.</P>
<P><a name="009">9</A>&nbsp;Adduxit autem Isai Samma, de quo ait: Etiam hunc non elegit Dominus.</P>
<P><a name="010">10</A>&nbsp;Adduxit itaque Isai septem filios suos coram Samuele: et ait Samuel ad Isai: Non elegit Dominus ex istis.</P>
<P><a name="011">11</A>&nbsp;Dixitque Samuel ad Isai: Numquid jam completi sunt filii? Qui respondit: Adhuc reliquus est parvulus, et pascit oves. Et ait Samuel ad Isai: Mitte, et adduc eum: nec enim discumbemus priusquam huc ille veniat.</P>
<P><a name="012">12</A>&nbsp;Misit ergo, et adduxit eum. Erat autem rufus, et pulcher aspectu, decoraque facie: et ait Dominus: Surge, unge eum: ipse est enim.</P>
<P><a name="013">13</A>&nbsp;Tulit ergo Samuel cornu olei, et unxit eum in medio fratrum ejus: et directus est spiritus Domini a die illa in David, et deinceps. Surgensque Samuel abiit in Ramatha.<BR>
</P>
<P><a name="014">14</A>&nbsp;Spiritus autem Domini recessit a Saul, et exagitabat eum spiritus nequam a Domino.</P>
<P><a name="015">15</A>&nbsp;Dixeruntque servi Saul ad eum: Ecce spiritus Dei malus exagitat te.</P>
<P><a name="016">16</A>&nbsp;Jubeat dominus noster, et servi tui qui coram te sunt qu&#230;rent hominem scientem psallere cithara, ut quando arripuerit te spiritus Domini malus, psallat manu sua, et levius feras.</P>
<P><a name="017">17</A>&nbsp;Et ait Saul ad servos suos: Providete ergo mihi aliquem bene psallentem, et adducite eum ad me.</P>
<P><a name="018">18</A>&nbsp;Et respondens unus de pueris, ait: Ecce vidi filium Isai Bethlehemitem scientem psallere, et fortissimum robore, et virum bellicosum, et prudentem in verbis, et virum pulchrum: et Dominus est cum eo.</P>
<P><a name="019">19</A>&nbsp;Misit ergo Saul nuntios ad Isai, dicens: Mitte ad me David filium tuum, qui est in pascuis.</P>
<P><a name="020">20</A>&nbsp;Tulit itaque Isai asinum plenum panibus, et lagenam vini, et h&#230;dum de capris unum, et misit per manum David filii sui Sauli.</P>
<P><a name="021">21</A>&nbsp;Et venit David ad Saul, et stetit coram eo: at ille dilexit eum nimis, et factus est ejus armiger.</P>
<P><a name="022">22</A>&nbsp;Misitque Saul ad Isai, dicens: Stet David in conspectu meo: invenit enim gratiam in oculis meis.</P>
<P><a name="023">23</A>&nbsp;Igitur quandocumque spiritus Domini malus arripiebat Saul, David tollebat citharam, et percutiebat manu sua, et refocillabatur Saul, et levius habebat: recedebat enim ab eo spiritus malus.</P>
<P><HR>
<CENTER>
<A HREF="sa1017.htm">Next: 1 Samuel Chapter 17</A></CENTER>
</BODY>
</HTML>
