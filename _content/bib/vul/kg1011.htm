<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Kings: 1 Kings Chapter 11</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/kg1011">Polyglot</A>&nbsp;
<A HREF="../kjv/kg1011">KJV</A>&nbsp;
<A HREF="../sep/kg1011">Sep</A>&nbsp;
<A HREF="../tan/kg1011">Tan</A>&nbsp;

<BR>
<BR><A HREF="kg1">1 Kings Index</A><BR>
&nbsp;
<A HREF="kg1010">Previous</A>&nbsp;
<A HREF="kg1012">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Kings Chapter 11</H3><P><a name="001">1</A>&nbsp;Rex autem Salomon adamavit mulieres alienigenas multas, filiam quoque Pharaonis, et Moabitidas, et Ammonitidas, Idum&#230;as, et Sidonias, et Heth&#230;as:</P>
<P><a name="002">2</A>&nbsp;de gentibus super quibus dixit Dominus filiis Isra&#235;l: Non ingrediemini ad eas, neque de illis ingredientur ad vestras: certissime enim avertent corda vestra ut sequamini deos earum. His itaque copulatus est Salomon ardentissimo amore.</P>
<P><a name="003">3</A>&nbsp;Fueruntque ei uxores quasi regin&#230; septingent&#230;, et concubin&#230; trecent&#230;: et averterunt mulieres cor ejus.</P>
<P><a name="004">4</A>&nbsp;Cumque jam esset senex, depravatum est cor ejus per mulieres, ut sequeretur deos alienos: nec erat cor ejus perfectum cum Domino Deo suo, sicut cor David patris ejus.</P>
<P><a name="005">5</A>&nbsp;Sed colebat Salomon Astarthen deam Sidoniorum, et Moloch idolum Ammonitarum.</P>
<P><a name="006">6</A>&nbsp;Fecitque Salomon quod non placuerat coram Domino, et non adimplevit ut sequeretur Dominum sicut David pater ejus.</P>
<P><a name="007">7</A>&nbsp;Tunc &#230;dificavit Salomon fanum Chamos idolo Moab in monte qui est contra Jerusalem, et Moloch idolo filiorum Ammon.</P>
<P><a name="008">8</A>&nbsp;Atque in hunc modum fecit universis uxoribus suis alienigenis, qu&#230; adolebant thura, et immolabant diis suis.</P>
<P><a name="009">9</A>&nbsp;Igitur iratus est Dominus Salomoni, quod aversa esset mens ejus a Domino Deo Isra&#235;l, qui apparuerat ei secundo,</P>
<P><a name="010">10</A>&nbsp;et pr&#230;ceperat de verbo hoc ne sequeretur deos alienos: et non custodivit qu&#230; mandavit ei Dominus.</P>
<P><a name="011">11</A>&nbsp;Dixit itaque Dominus Salomoni: Quia habuisti hoc apud te, et non custodisti pactum meum, et pr&#230;cepta mea qu&#230; mandavi tibi, disrumpens scindam regnum tuum, et dabo illud servo tuo.</P>
<P><a name="012">12</A>&nbsp;Verumtamen in diebus tuis non faciam propter David patrem tuum: de manu filii tui scindam illud,</P>
<P><a name="013">13</A>&nbsp;nec totum regnum auferam, sed tribum unam dabo filio tuo propter David servum meum, et Jerusalem, quam elegi.<BR>
</P>
<P><a name="014">14</A>&nbsp;Suscitavit autem Dominus adversarium Salomoni Adad Idum&#230;um de semine regio, qui erat in Edom.</P>
<P><a name="015">15</A>&nbsp;Cum enim esset David in Idum&#230;a, et ascendisset Joab princeps militi&#230; ad sepeliendum eos qui fuerant interfecti, et occidisset omnem masculinum in Idum&#230;a</P>
<P><a name="016">16</A>&nbsp;(sex enim mensibus ibi moratus est Joab, et omnis Isra&#235;l, donec interimeret omne masculinum in Idum&#230;a),</P>
<P><a name="017">17</A>&nbsp;fugit Adad ipse, et viri Idum&#230;i de servis patris ejus cum eo, ut ingrederetur &#198;gyptum: erat autem Adad puer parvulus.</P>
<P><a name="018">18</A>&nbsp;Cumque surrexissent de Madian, venerunt in Pharan, tuleruntque secum viros de Pharan, et introierunt &#198;gyptum ad Pharaonem regem &#198;gypti: qui dedit ei domum, et cibos constituit, et terram delegavit.</P>
<P><a name="019">19</A>&nbsp;Et invenit Adad gratiam coram Pharaone valde, in tantum ut daret ei uxorem sororem uxoris su&#230; germanam Taphnes regin&#230;.</P>
<P><a name="020">20</A>&nbsp;Genuitque ei soror Taphnes Genubath filium, et nutrivit eum Taphnes in domo Pharaonis: eratque Genubath habitans apud Pharaonem cum filiis ejus.</P>
<P><a name="021">21</A>&nbsp;Cumque audisset Adad in &#198;gypto dormisse David cum patribus suis, et mortuum esse Joab principem militi&#230;, dixit Pharaoni: Dimitte me, ut vadam in terram meam.</P>
<P><a name="022">22</A>&nbsp;Dixitque ei Pharao: Qua enim re apud me indiges, ut qu&#230;ras ire ad terram tuam? At ille respondit: Nulla: sed obsecro te ut dimittas me.<BR>
</P>
<P><a name="023">23</A>&nbsp;Suscitavit quoque ei Deus adversarium Razon filium Eliada, qui fugerat Adarezer regem Soba dominum suum:</P>
<P><a name="024">24</A>&nbsp;et congregavit contra eum viros, et factus est princeps latronum cum interficeret eos David: abieruntque Damascum, et habitaverunt ibi, et constituerunt eum regem in Damasco:</P>
<P><a name="025">25</A>&nbsp;eratque adversarius Isra&#235;li cunctis diebus Salomonis: et hoc est malum Adad, et odium contra Isra&#235;l: regnavitque in Syria.</P>
<P><a name="026">26</A>&nbsp;Jeroboam quoque filius Nabat, Ephrath&#230;us, de Sareda, servus Salomonis, cujus mater erat nomine Sarva, mulier vidua, levavit manum contra regem.</P>
<P><a name="027">27</A>&nbsp;Et h&#230;c est causa rebellionis adversus eum, quia Salomon &#230;dificavit Mello, et co&#230;quavit voraginem civitatis David patris sui.</P>
<P><a name="028">28</A>&nbsp;Erat autem Jeroboam vir fortis et potens: vidensque Salomon adolescentem bon&#230; indolis et industrium, constituerat eum pr&#230;fectum super tributa univers&#230; domus Joseph.<BR>
</P>
<P><a name="029">29</A>&nbsp;Factum est igitur in tempore illo, ut Jeroboam egrederetur de Jerusalem, et inveniret eum Ahias Silonites propheta in via, opertus pallio novo: erant autem duo tantum in agro.</P>
<P><a name="030">30</A>&nbsp;Apprehendensque Ahias pallium suum novum quo coopertus erat, scidit in duodecim partes.</P>
<P><a name="031">31</A>&nbsp;Et ait ad Jeroboam: Tolle tibi decem scissuras: h&#230;c enim dicit Dominus Deus Isra&#235;l: Ecce ego scindam regnum de manu Salomonis, et dabo tibi decem tribus.</P>
<P><a name="032">32</A>&nbsp;Porro una tribus remanebit ei propter servum meum David, et Jerusalem civitatem, quam elegi ex omnibus tribubus Isra&#235;l:</P>
<P><a name="033">33</A>&nbsp;eo quod dereliquerit me, et adoraverit Astarthen deam Sidoniorum, et Chamos deum Moab, et Moloch deum filiorum Ammon: et non ambulaverit in viis meis, ut faceret justitiam coram me, et pr&#230;cepta mea et judicia, sicut David pater ejus.</P>
<P><a name="034">34</A>&nbsp;Nec auferam omne regnum de manu ejus, sed ducem ponam eum cunctis diebus vit&#230; su&#230;, propter David servum meum quem elegi, qui custodivit mandata mea et pr&#230;cepta mea.</P>
<P><a name="035">35</A>&nbsp;Auferam autem regnum de manu filii ejus, et dabo tibi decem tribus:</P>
<P><a name="036">36</A>&nbsp;filio autem ejus dabo tribum unam, ut remaneat lucerna David servo meo cunctis diebus coram me in Jerusalem civitate, quam elegi ut esset nomen meum ibi.</P>
<P><a name="037">37</A>&nbsp;Te autem assumam, et regnabis super omnia qu&#230; desiderat anima tua, erisque rex super Isra&#235;l.</P>
<P><a name="038">38</A>&nbsp;Si igitur audieris omnia qu&#230; pr&#230;cepero tibi, et ambulaveris in viis meis, et feceris quod rectum est coram me, custodiens mandata mea et pr&#230;cepta mea, sicut fecit David servus meus: ero tecum, et &#230;dificabo tibi domum fidelem, quomodo &#230;dificavi David domum: et tradam tibi Isra&#235;l:</P>
<P><a name="039">39</A>&nbsp;et affligam semen David super hoc, verumtamen non cunctis diebus.</P>
<P><a name="040">40</A>&nbsp;Voluit ergo Salomon interficere Jeroboam: qui surrexit, et aufugit in &#198;gyptum ad Sesac regem &#198;gypti, et fuit in &#198;gypto usque ad mortem Salomonis.<BR>
</P>
<P><a name="041">41</A>&nbsp;Reliquum autem verborum Salomonis, et omnia qu&#230; fecit, et sapientia ejus, ecce universa scripta sunt in libro verborum dierum Salomonis.</P>
<P><a name="042">42</A>&nbsp;Dies autem quos regnavit Salomon in Jerusalem super omnem Isra&#235;l, quadraginta anni sunt.</P>
<P><a name="043">43</A>&nbsp;Dormivitque Salomon cum patribus suis, et sepultus est in civitate David patris sui: regnavitque Roboam filius ejus pro eo.</P>
<P><HR>
<CENTER>
<A HREF="kg1012">Next: 1 Kings Chapter 12</A></CENTER>
</BODY>
</HTML>
