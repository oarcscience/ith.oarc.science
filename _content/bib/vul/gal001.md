[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gal001)  [GNT](../gnt/gal001) 
[KJV](../kjv/gal001)   
  
[Galatians Index](gal)  
  [Previous](co2013)  [Next](gal002) 

------------------------------------------------------------------------

### Vulgate (Latin): Galatians Chapter 1

<span id="001">1</span> Paulus, Apostolus non ab hominibus, neque per
hominem, sed per Jesum Christum, et Deum Patrem, qui suscitavit eum a
mortuis:

<span id="002">2</span> et qui mecum sunt omnes fratres, ecclesiis
Galatiæ.

<span id="003">3</span> Gratia vobis, et pax a Deo Patre, et Domino
nostro Jesu Christo,

<span id="004">4</span> qui dedit semetipsum pro peccatis nostris, ut
eriperet nos de præsenti sæculo nequam, secundum voluntatem Dei et
Patris nostri,

<span id="005">5</span> cui est gloria in sæcula sæculorum. Amen.  

<span id="006">6</span> Miror quod sic tam cito transferimini ab eo qui
vos vocavit in gratiam Christi in aliud Evangelium:

<span id="007">7</span> quod non est aliud, nisi sunt aliqui qui vos
conturbant, et volunt convertere Evangelium Christi.

<span id="008">8</span> Sed licet nos aut angelus de cælo evangelizet
vobis præterquam quod evangelizavimus vobis, anathema sit.

<span id="009">9</span> Sicut prædiximus, et nunc iterum dico: si quis
vobis evangelizaverit præter id quod accepistis, anathema sit.

<span id="010">10</span> Modo enim hominibus suadeo, an Deo? an quæro
hominibus placere? si adhuc hominibus placerem, Christi servus non
essem.  

<span id="011">11</span> Notum enim vobis facio, fratres, Evangelium,
quod evangelizatum est a me, quia non est secundum hominem:

<span id="012">12</span> neque enim ego ab homine accepi illud, neque
didici, sed per revelationem Jesu Christi.

<span id="013">13</span> Audistis enim conversationem meam aliquando in
Judaismo: quoniam supra modum persequebar Ecclesiam Dei, et expugnabam
illam,

<span id="014">14</span> et proficiebam in Judaismo supra multos
coætaneos meos in genere meo, abundantius æmulator existens paternarum
mearum traditionum.

<span id="015">15</span> Cum autem placuit ei, qui me segregavit ex
utero matris meæ, et vocavit per gratiam suam,

<span id="016">16</span> ut revelaret Filium suum in me, ut
evangelizarem illum in gentibus: continuo non acquievi carni et
sanguini,

<span id="017">17</span> neque veni Jerosolymam ad antecessores meos
Apostolos: sed abii in Arabiam, et iterum reversus sum Damascum:

<span id="018">18</span> deinde post annos tres veni Jerosolymam videre
Petrum, et mansi apud eum diebus quindecim:

<span id="019">19</span> alium autem Apostolorum vidi neminem, nisi
Jacobum fratrem Domini.

<span id="020">20</span> Quæ autem scribo vobis, ecce coram Deo, quia
non mentior.

<span id="021">21</span> Deinde veni in partes Syriæ, et Ciliciæ.

<span id="022">22</span> Eram autem ignotus facie ecclesiis Judææ, quæ
erant in Christo:

<span id="023">23</span> tantum autem auditum habebant quoniam qui
persequebatur nos aliquando, nunc evangelizat fidem, quam aliquando
expugnabat:

<span id="024">24</span> et in me clarificabant Deum.

------------------------------------------------------------------------

[Next: Galatians Chapter 2](gal002)
