[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/tob014)  [Apo](../apo/tob014) 
[Sep:ToA](../sep/toa014)  [Sep:ToS](../sep/tos014)   
  
[Tobias Index](tob)  
  [Previous](tob013)  [Next](jdt001) 

------------------------------------------------------------------------

### Vulgate (Latin): Tobias Chapter 14

<span id="001">1</span> Et consummati sunt sermones Tobiæ. Et postquam
illuminatus est Tobias, vixit annis quadraginta duobus, et vidit filios
nepotum suorum.

<span id="002">2</span> Completis itaque annis centum duobus, sepultus
est honorifice in Ninive.

<span id="003">3</span> Quinquaginta namque et sex annorum lumen
oculorum amisit, sexagenarius vero recepit.

<span id="004">4</span> Reliquum vero vitæ suæ in gaudio fuit, et cum
bono profectu timoris Dei perrexit in pace.

<span id="005">5</span> In hora autem mortis suæ vocavit ad se Tobiam
filium suum, et septem juvenes filios ejus nepotes suos, dixitque eis:

<span id="006">6</span> Prope erit interitus Ninive: non enim excidit
verbum Domini: et fratres nostri, qui dispersi sunt a terra Israël,
revertentur ad eam.

<span id="007">7</span> Omnis autem deserta terra ejus replebitur, et
domus Dei, quæ in ea incensa est, iterum reædificabitur: ibique
revertentur omnes timentes Deum,

<span id="008">8</span> et relinquent gentes idola sua, et venient in
Jerusalem, et inhabitabunt in ea:

<span id="009">9</span> et gaudebunt in ea omnes reges terræ, adorantes
regem Israël.

<span id="010">10</span> Audite ergo, filii mei, patrem vestrum: servite
Domino in veritate, et inquirite ut faciatis quæ placita sunt illi:

<span id="011">11</span> et filiis vestris mandate ut faciant justitias
et eleemosynas, ut sint memores Dei, et benedicant eum in omni tempore
in veritate, et in tota virtute sua.

<span id="012">12</span> Nunc ergo filii, audite me, et nolite manere
hic: sed quacumque die sepelieritis matrem vestram circa me in uno
sepulchro, ex eo dirigite gressus vestros ut exeatis hinc:

<span id="013">13</span> video enim quia iniquitas ejus finem dabit ei.

<span id="014">14</span> Factum est autem post obitum matris suæ, Tobias
abscessit ex Ninive cum uxore sua, et filiis, et filiorum filiis, et
reversus est ad soceros suos:

<span id="015">15</span> invenitque eos incolumes in senectute bona: et
curam eorum gessit, et ipse clausit oculos eorum: et omnem hæreditatem
domus Raguelis ipse percepit: viditque quintam generationem, filios
filiorum suorum.

<span id="016">16</span> Et completis annis nonaginta novem in timore
Domini, cum gaudio sepelierunt eum.

<span id="017">17</span> Omnis autem cognatio ejus et omnis generatio
ejus in bona vita et in sancta conversatione permansit, ita ut accepti
essent tam Deo quam hominibus, et cunctis habitantibus in terra.

------------------------------------------------------------------------

[Next: Judith Chapter 1](jdt001)
