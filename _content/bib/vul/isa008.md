[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa008)  [KJV](../kjv/isa008)  [Sep](../sep/isa008) 
[Tan](../tan/isa008)   
  
[Isaiah Index](isa)  
  [Previous](isa007)  [Next](isa009) 

------------------------------------------------------------------------

### Vulgate (Latin): Isaiah Chapter 8

<span id="001">1</span> Et dixit Dominus ad me: Sume tibi librum
grandem, et scribe in eo stylo hominis: Velociter spolia detrahe, cito
prædare.

<span id="002">2</span> Et adhibui mihi testes fideles, Uriam
sacerdotem, et Zachariam, filium Barachiæ:

<span id="003">3</span> et accessi ad prophetissam, et concepit, et
peperit filium. Et dixit Dominus ad me: Voca nomen ejus: Accelera spolia
detrahere; Festina prædari:

<span id="004">4</span> quia antequam sciat puer vocare patrem suum et
matrem suam, auferetur fortitudo Damasci, et spolia Samariæ, coram rege
Assyriorum.  

<span id="005">5</span> Et adjecit Dominus loqui ad me adhuc, dicens:

<span id="006">6</span> \[Pro eo quod abjecit populus iste  
aquas Siloë, quæ vadunt cum silentio,  
et assumpsit magis Rasin,  
et filium Romeliæ:  

<span id="007">7</span> propter hoc ecce Dominus adducet super eos  
aquas fluminis fortes et multas,  
regem Assyriorum, et omnem gloriam ejus,  
et ascendet super omnes rivos ejus,  
et fluet super universas ripas ejus;  

<span id="008">8</span> et ibit per Judam, inundans, et transiens:  
usque ad collum veniet.  
Et erit extensio alarum ejus  
implens latitudinem terræ tuæ, o Emmanuel!  

<span id="009">9</span> Congregamini, populi, et vincimini;  
et audite, universæ procul terræ:  
confortamini, et vincimini;  
accingite vos, et vincimini.  

<span id="010">10</span> Inite consilium, et dissipabitur;  
loquimini verbum, et non fiet:  
quia nobiscum Deus.  

<span id="011">11</span> Hæc enim ait Dominus ad me: Sicut in manu forti
erudivit me,  
ne irem in via populi hujus, dicens:  

<span id="012">12</span> Non dicatis: Conjuratio;  
omnia enim quæ loquitur populus iste, conjuratio est:  
et timorem ejus ne timeatis, neque paveatis.  

<span id="013">13</span> Dominum exercituum ipsum sanctificate;  
ipse pavor vester, et ipse terror vester:  

<span id="014">14</span> et erit vobis in sanctificationem;  
in lapidem autem offensionis, et in petram scandali,  
duabus domibus Israël;  
in laqueum et in ruinam habitantibus Jerusalem.  

<span id="015">15</span> Et offendent ex eis plurimi,  
et cadent, et conterentur,  
et irretientur, et capientur.  

<span id="016">16</span> Liga testimonium,  
signa legem in discipulis meis.  

<span id="017">17</span> Et exspectabo Dominum qui abscondit faciem
suam  
a domo Jacob, et præstolabor eum.  

<span id="018">18</span> Ecce ego et pueri mei quos dedit mihi Dominus  
in signum, et in portentum Israël  
a Domino exercituum,  
qui habitat in monte Sion:  

<span id="019">19</span> et cum dixerint ad vos:  
Quærite a pythonibus  
et a divinis qui strident in incantationibus suis:  
numquid non populus a Deo suo requiret,  
pro vivis a mortuis?  

<span id="020">20</span> ad legem magis et ad testimonium.  
Quod si non dixerint juxta verbum hoc,  
non erit eis matutina lux.  

<span id="021">21</span> Et transibit per eam, corruet, et esuriet;  
et cum esurierit, irascetur.  
Et maledicet regi suo, et Deo suo,  
et suscipiet sursum,  

<span id="022">22</span> et ad terram intuebitur;  
et ecce tribulatio et tenebræ,  
dissolutio et angustia,  
et caligo persequens,  
et non poterit avolare de angustia sua.\]

------------------------------------------------------------------------

[Next: Isaiah Chapter 9](isa009)
