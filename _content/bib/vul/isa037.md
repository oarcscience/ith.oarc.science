[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa037)  [KJV](../kjv/isa037)  [Sep](../sep/isa037) 
[Tan](../tan/isa037)   
  
[Isaiah Index](isa)  
  [Previous](isa036)  [Next](isa038) 

------------------------------------------------------------------------

### Vulgate (Latin): Isaiah Chapter 37

<span id="001">1</span> Et factum est, cum audisset rex Ezechias, scidit
vestimenta sua, et obvolutus est sacco, et intravit in domum Domini.

<span id="002">2</span> Et misit Eliacim, qui erat super domum, et
Sobnam scribam, et seniores de sacerdotibus, opertos saccis, ad Isaiam,
filium Amos, prophetam,

<span id="003">3</span> et dixerunt ad eum: Hæc dicit Ezechias: Dies
tribulationis, et correptionis, et blasphemiæ, dies hæc; quia venerunt
filii usque ad partum, et virtus non est pariendi.

<span id="004">4</span> Si quomodo audiat Dominus Deus tuus verba
Rabsacis, quem misit rex Assyriorum dominus suus ad blasphemandum Deum
viventem et exprobrandum sermonibus quos audivit Dominus Deus tuus: leva
ergo orationem pro reliquiis quæ repertæ sunt.

<span id="005">5</span> Et venerunt servi regis Ezechiæ ad Isaiam.

<span id="006">6</span> Et dixit ad eos Isaias: Hæc dicetis domino
vestro: Hæc dicit Dominus: Ne timeas a facie verborum quæ audisti,
quibus blasphemaverunt pueri regis Assyriorum me.

<span id="007">7</span> Ecce ego dabo ei spiritum, et audiet nuntium, et
revertetur ad terram suam, et corruere eum faciam gladio in terra sua.  

<span id="008">8</span> Reversus est autem Rabsaces, et invenit regem
Assyriorum præliantem adversus Lobnam: audierat enim quia profectus
esset de Lachis.

<span id="009">9</span> Et audivit de Tharaca rege Æthiopiæ, dicentes:
Egressus est ut pugnet contra te. Quod cum audisset, misit nuntios ad
Ezechiam, dicens:

<span id="010">10</span> Hæc dicetis Ezechiæ regi Judæ, loquentes: Non
te decipiat Deus tuus in quo tu confidis, dicens: Non dabitur Jerusalem
in manu regis Assyriorum.

<span id="011">11</span> Ecce tu audisti omnia quæ fecerunt reges
Assyriorum omnibus terris, quas subverterunt: et tu poteris liberari?

<span id="012">12</span> Numquid eruerunt eos dii gentium quos
subverterunt patres mei, Gozam, et Haram, et Reseph, et filios Eden qui
erant in Thalassar?

<span id="013">13</span> Ubi est rex Emath, et rex Arphad, et rex urbis
Sepharvaim, Ana, et Ava?  

<span id="014">14</span> Et tulit Ezechias libros de manu nuntiorum, et
legit eos, et ascendit in domum Domini, et expandit eos Ezechias coram
Domino:

<span id="015">15</span> et oravit Ezechias ad Dominum, dicens:

<span id="016">16</span> Domine exercituum, Deus Israël, qui sedes super
cherubim, tu es Deus solus omnium regnorum terræ: tu fecisti cælum et
terram.

<span id="017">17</span> Inclina, Domine, aurem tuam, et audi; aperi,
Domine, oculos tuos, et vide: et audi omnia verba Sennacherib, quæ misit
ad blasphemandum Deum viventem.

<span id="018">18</span> Vere enim, Domine, desertas fecerunt reges
Assyriorum terras, et regiones earum,

<span id="019">19</span> et dederunt deos earum igni: non enim erant
dii, sed opera manuum hominum, lignum et lapis, et comminuerunt eos.

<span id="020">20</span> Et nunc, Domine Deus noster, salva nos de manu
ejus, et cognoscant omnia regna terræ quia tu es Dominus solus.

<span id="021">21</span> Et misit Isaias, filius Amos, ad Ezechiam,
dicens: Hæc dicit Dominus Deus Israël: Pro quibus rogasti me de
Sennacherib, rege Assyriorum,

<span id="022">22</span> hoc est verbum quod locutus est Dominus super
eum: \[Despexit te et subsannavit te,  
virgo filia Sion;  
post te caput movit,  
filia Jerusalem.  

<span id="023">23</span> Cui exprobrasti? et quem blasphemasti?  
et super quem exaltasti vocem,  
et levasti altitudinem oculorum tuorum?  
ad Sanctum Israël.  

<span id="024">24</span> In manu servorum tuorum exprobrasti Domino,  
et dixisti: In multitudine quadrigarum mearum  
ego ascendi altitudinem montium juga Libani;  
et succidam excelsa cedrorum ejus,  
et electas abietes illius,  
et introibo altitudinem summitatis ejus,  
saltum Carmeli ejus.  

<span id="025">25</span> Ego fodi, et bibi aquam,  
et exsiccavi vestigio pedis mei  
omnes rivos aggerum.  

<span id="026">26</span> Numquid non audisti quæ olim fecerim ei?  
Ex diebus antiquis ego plasmavi illud;  
et nunc adduxi,  
et factum est in eradicationem collium compugnantium,  
et civitatum munitarum.  

<span id="027">27</span> Habitatores earum breviata manu  
contremuerunt, et confusi sunt.  
Facti sunt sicut fœnum agri,  
et gramen pascuæ,  
et herba tectorum,  
quæ exaruit antequam maturesceret.  

<span id="028">28</span> Habitationem tuam, et egressum tuum,  
et introitum tuum cognovi,  
et insaniam tuam contra me.  

<span id="029">29</span> Cum fureres adversum me,  
superbia tua ascendit in aures meas.  
Ponam ergo circulum in naribus tuis,  
et frenum in labiis tuis,  
et reducam te in viam  
per quem venisti.\]  

<span id="030">30</span> Tibi autem hoc erit signum: comede hoc anno quæ
sponte nascuntur, et in anno secundo pomis vescere; in anno autem tertio
seminate et metite, et plantate vineas, et comedite fructum earum.

<span id="031">31</span> Et mittet id quod salvatum fuerit de domo Juda,
et quod reliquum est, radicem deorsum, et faciet fructum sursum:

<span id="032">32</span> quia de Jerusalem exibunt reliquiæ, et salvatio
de monte Sion: zelus Domini exercituum faciet istud.

<span id="033">33</span> Propterea hæc dicit Dominus de rege Assyriorum:
\[Non intrabit civitatem hanc,  
et non jaciet ibi sagittam,  
et non occupabit eam clypeus,  
et non mittet in circuitu ejus aggerem.  

<span id="034">34</span> In via qua venit, per eam revertetur,  
et civitatem hanc non ingredietur, dicit Dominus.  

<span id="035">35</span> Et protegam civitatem istam, ut salvem eam  
propter me, et propter David, servum meum.\]

<span id="036">36</span> Egressus est autem angelus Domini, et percussit
in castris Assyriorum centum octoginta quinque millia. Et surrexerunt
mane, et ecce omnes cadavera mortuorum.

<span id="037">37</span> Et egressus est, et abiit, et reversus est
Sennacherib, rex Assyriorum, et habitavit in Ninive.

<span id="038">38</span> Et factum est, cum adoraret in templo Nesroch
deum suum, Adramelech et Sarasar, filii ejus, percusserunt eum gladio,
fugeruntque in terram Ararat; et regnavit Asarhaddon, filius ejus, pro
eo.

------------------------------------------------------------------------

[Next: Isaiah Chapter 38](isa038)
