[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/luk021)  [GNT](../gnt/luk021) 
[KJV](../kjv/luk021)   
  
[Luke Index](luk)  
  [Previous](luk020)  [Next](luk022) 

------------------------------------------------------------------------

### Vulgate (Latin): Luke Chapter 21

<span id="001">1</span> Respiciens autem, vidit eos qui mittebant munera
sua in gazophylacium, divites.

<span id="002">2</span> Vidit autem et quamdam viduam pauperculam
mittentem æra minuta duo.

<span id="003">3</span> Et dixit: Vere dico vobis, quia vidua hæc pauper
plus quam omnes misit.

<span id="004">4</span> Nam omnes hi ex abundanti sibi miserunt in
munera Dei: hæc autem ex eo quod deest illi, omnem victum suum quem
habuit, misit.  

<span id="005">5</span> Et quibusdam dicentibus de templo quod bonis
lapidibus et donis ornatum esset, dixit:

<span id="006">6</span> Hæc quæ videtis, venient dies in quibus non
relinquetur lapis super lapidem, qui non destruatur.

<span id="007">7</span> Interrogaverunt autem illum, dicentes:
Præceptor, quando hæc erunt, et quod signum cum fieri incipient?

<span id="008">8</span> Qui dixit: Videte ne seducamini: multi enim
venient in nomine meo, dicentes quia ego sum: et tempus appropinquavit:
nolite ergo ire post eos.

<span id="009">9</span> Cum autem audieritis prælia et seditiones,
nolite terreri: oportet primum hæc fieri, sed nondum statim finis.

<span id="010">10</span> Tunc dicebat illis: Surget gens contra gentem,
et regnum adversus regnum.

<span id="011">11</span> Et terræmotus magni erunt per loca, et
pestilentiæ, et fames, terroresque de cælo, et signa magna erunt.  

<span id="012">12</span> Sed ante hæc omnia injicient vobis manus suas,
et persequentur tradentes in synagogas et custodias, trahentes ad reges
et præsides propter nomen meum:

<span id="013">13</span> continget autem vobis in testimonium.

<span id="014">14</span> Ponite ergo in cordibus vestris non præmeditari
quemadmodum respondeatis:

<span id="015">15</span> ego enim dabo vobis os et sapientiam, cui non
poterunt resistere et contradicere omnes adversarii vestri.

<span id="016">16</span> Trademini autem a parentibus, et fratribus, et
cognatis, et amicis, et morte afficient ex vobis:

<span id="017">17</span> et eritis odio omnibus propter nomen meum:

<span id="018">18</span> et capillus de capite vestro non peribit.

<span id="019">19</span> In patientia vestra possidebitis animas
vestras.  

<span id="020">20</span> Cum autem videritis circumdari ab exercitu
Jerusalem, tunc scitote quia appropinquavit desolatio ejus:

<span id="021">21</span> tunc qui in Judæa sunt, fugiant ad montes, et
qui in medio ejus, discedant: et qui in regionibus, non intrent in eam,

<span id="022">22</span> quia dies ultionis hi sunt, ut impleantur omnia
quæ scripta sunt.

<span id="023">23</span> Væ autem prægnantibus et nutrientibus in illis
diebus! erit enim pressura magna super terram, et ira populo huic.

<span id="024">24</span> Et cadent in ore gladii, et captivi ducentur in
omnes gentes, et Jerusalem calcabitur a gentibus, donec impleantur
tempora nationum.  

<span id="025">25</span> Et erunt signa in sole, et luna, et stellis, et
in terris pressura gentium præ confusione sonitus maris, et fluctuum:

<span id="026">26</span> arescentibus hominibus præ timore, et
exspectatione, quæ supervenient universo orbi: nam virtutes cælorum
movebuntur:

<span id="027">27</span> et tunc videbunt Filium hominis venientem in
nube cum potestate magna et majestate.  

<span id="028">28</span> His autem fieri incipientibus, respicite, et
levate capita vestra: quoniam appropinquat redemptio vestra.

<span id="029">29</span> Et dixit illis similitudinem: Videte ficulneam,
et omnes arbores:

<span id="030">30</span> cum producunt jam ex se fructum, scitis quoniam
prope est æstas.

<span id="031">31</span> Ita et vos cum videritis hæc fieri, scitote
quoniam prope est regnum Dei.

<span id="032">32</span> Amen dico vobis, quia non præteribit generatio
hæc, donec omnia fiant.

<span id="033">33</span> Cælum et terra transibunt: verba autem mea non
transibunt.  

<span id="034">34</span> Attendite autem vobis, ne forte graventur corda
vestra in crapula, et ebrietate, et curis hujus vitæ, et superveniat in
vos repentina dies illa:

<span id="035">35</span> tamquam laqueus enim superveniet in omnes qui
sedent super faciem omnis terræ.

<span id="036">36</span> Vigilate itaque, omni tempore orantes, ut digni
habeamini fugere ista omnia quæ futura sunt, et stare ante Filium
hominis.  

<span id="037">37</span> Erat autem diebus docens in templo: noctibus
vero exiens, morabatur in monte qui vocatur Oliveti.

<span id="038">38</span> Et omnis populus manicabat ad eum in templo
audire eum.

------------------------------------------------------------------------

[Next: Luke Chapter 22](luk022)
