[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/wis015)  [Apo](../apo/wis015) 
[Sep](../sep/wis015)   
  
[Wisdom Index](wis)  
  [Previous](wis014)  [Next](wis016) 

------------------------------------------------------------------------

### Vulgate (Latin): Wisdom Chapter 15

<span id="001">1</span> \[Tu autem, Deus noster, suavis et verus es,  
patiens, et in misericordia disponens omnia.  

<span id="002">2</span> Etenim si peccaverimus, tui sumus,  
scientes magnitudinem tuam;  
et si non peccaverimus,  
scimus quoniam apud te sumus computati.  

<span id="003">3</span> Nosse enim te, consummata justitia est;  
et scire justitiam et virtutem tuam, radix est immortalitatis.  

<span id="004">4</span> Non enim in errorem induxit nos  
hominum malæ artis excogitatio,  
nec umbra picturæ labor sine fructu,  
effigies sculpta per varios colores:  

<span id="005">5</span> cujus aspectus insensato dat concupiscentiam,  
et diligit mortuæ imaginis effigiem sine anima.  

<span id="006">6</span> Malorum amatores digni sunt qui spem habeant in
talibus,  
et qui faciunt illos, et qui diligunt, et qui colunt.\]  

<span id="007">7</span> \[Sed et figulus mollem terram premens,  
laboriose fingit ad usus nostros unumquodque vas;  
et de eodem luto fingit quæ munda sunt in usum vasa,  
et similiter quæ his sunt contraria:  
horum autem vasorum quis sit usus,  
judex est figulus.  

<span id="008">8</span> Et cum labore vano deum fingit de eodem luto  
ille qui paulo ante de terra factus fuerat,  
et post pusillum reducit se unde acceptus est,  
repetitus animæ debitum quam habebat.  

<span id="009">9</span> Sed cura est illi non quia laboraturus est,  
nec quoniam brevis illi vita est:  
sed concertatur aurificibus et argentariis;  
sed et ærarios imitatur,  
et gloriam præfert, quoniam res supervacuas fingit.  

<span id="010">10</span> Cinis est enim cor ejus,  
et terra supervacua spes illius,  
et luto vilior vita ejus:  

<span id="011">11</span> quoniam ignoravit qui se finxit,  
et qui inspiravit illi animam quæ operatur,  
et qui insufflavit ei spiritum vitalem.  

<span id="012">12</span> Sed et æstimaverunt ludum esse vitam nostram,  
et conversationem vitæ compositam ad lucrum,  
et oportere undecumque etiam ex malo acquirere.  

<span id="013">13</span> Hic enim scit se super omnes delinquere,  
qui ex terræ materia fragilia vasa et sculptilia fingit.  

<span id="014">14</span> Omnes enim insipientes,  
et infelices supra modum animæ superbi,  
sunt inimici populi tui, et imperantes illi:  

<span id="015">15</span> quoniam omnia idola nationum deos
æstimaverunt,  
quibus neque oculorum usus est ad videndum,  
neque nares ad percipiendum spiritum,  
neque aures ad audiendum,  
neque digiti manuum ad tractandum,  
sed et pedes eorum pigri ad ambulandum.  

<span id="016">16</span> Homo enim fecit illos;  
et qui spiritum mutuatus est, is finxit illos.  
Nemo enim sibi similem homo poterit deum fingere.  

<span id="017">17</span> Cum enim sit mortalis, mortuum fingit manibus
iniquis.  
Melior enim est ipse his quos colit,  
quia ipse quidem vixit, cum esset mortalis, illi autem numquam.\]  

<span id="018">18</span> \[Sed et animalia miserrima colunt;  
insensata enim comparata his, illis sunt deteriora.  

<span id="019">19</span> Sed nec aspectu aliquis ex his animalibus bona
potest conspicere:  
effugerunt autem Dei laudem et benedictionem ejus.\]

------------------------------------------------------------------------

[Next: Wisdom Chapter 16](wis016)
