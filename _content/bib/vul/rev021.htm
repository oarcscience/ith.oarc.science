<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Revelation: Revelation Chapter 21</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/rev021">Polyglot</A>&nbsp;
<A HREF="../gnt/rev021">GNT</A>&nbsp;
<A HREF="../kjv/rev021">KJV</A>&nbsp;

<BR>
<BR><A HREF="rev">Revelation Index</A><BR>
&nbsp;
<A HREF="rev020">Previous</A>&nbsp;
<A HREF="rev022">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Revelation Chapter 21</H3><P><a name="001">1</A>&nbsp;Et vidi c&#230;lum novum et terram novam. Primum enim c&#230;lum, et prima terra abiit, et mare jam non est.</P>
<P><a name="002">2</A>&nbsp;Et ego Joannes vidi sanctam civitatem Jerusalem novam descendentem de c&#230;lo a Deo, paratam sicut sponsam ornatam viro suo.</P>
<P><a name="003">3</A>&nbsp;Et audivi vocem magnam de throno dicentem: Ecce tabernaculum Dei cum hominibus, et habitabit cum eis. Et ipsi populus ejus erunt, et ipse Deus cum eis erit eorum Deus:</P>
<P><a name="004">4</A>&nbsp;et absterget Deus omnem lacrimam ab oculis eorum: et mors ultra non erit, neque luctus, neque clamor, neque dolor erit ultra, quia prima abierunt.</P>
<P><a name="005">5</A>&nbsp;Et dixit qui sedebat in throno: Ecce nova facio omnia. Et dixit mihi: Scribe, quia h&#230;c verba fidelissima sunt, et vera.</P>
<P><a name="006">6</A>&nbsp;Et dixit mihi: Factum est: ego sum alpha et omega, initium et finis. Ego sitienti dabo de fonte aqu&#230; vit&#230;, gratis.</P>
<P><a name="007">7</A>&nbsp;Qui vicerit, possidebit h&#230;c: et ero illi Deus, et ille erit mihi filius.</P>
<P><a name="008">8</A>&nbsp;Timidis autem, et incredulis, et execratis, et homicidis, et fornicatoribus, et veneficis, et idolatris, et omnibus mendacibus, pars illorum erit in stagno ardenti igne et sulphure: quod est mors secunda.</P>
<P><a name="009">9</A>&nbsp;Et venit unus de septem angelis habentibus phialas plenas septem plagis novissimis, et locutus est mecum, dicens: Veni, et ostendam tibi sponsam, uxorem Agni.</P>
<P><a name="010">10</A>&nbsp;Et sustulit me in spiritu in montem magnum et altum, et ostendit mihi civitatem sanctam Jerusalem descendentem de c&#230;lo a Deo,</P>
<P><a name="011">11</A>&nbsp;habentem claritatem Dei: et lumen ejus simile lapidi pretioso tamquam lapidi jaspidis, sicut crystallum.</P>
<P><a name="012">12</A>&nbsp;Et habebat murum magnum, et altum, habentem portas duodecim: et in portis angelos duodecim, et nomina inscripta, qu&#230; sunt nomina duodecim tribuum filiorum Isra&#235;l:</P>
<P><a name="013">13</A>&nbsp;ab oriente port&#230; tres, et ab aquilone port&#230; tres, et ab austro port&#230; tres, et ab occasu port&#230; tres.</P>
<P><a name="014">14</A>&nbsp;Et murus civitatis habens fundamenta duodecim, et in ipsis duodecim nomina duodecim apostolorum Agni.</P>
<P><a name="015">15</A>&nbsp;Et qui loquebatur mecum, habebat mensuram arundineam auream, ut metiretur civitatem, et portas ejus, et murum.</P>
<P><a name="016">16</A>&nbsp;Et civitas in quadro posita est, et longitudo ejus tanta est quanta et latitudo: et mensus est civitatem de arundine aurea per stadia duodecim millia: et longitudo, et altitudo, et latitudo ejus &#230;qualia sunt.</P>
<P><a name="017">17</A>&nbsp;Et mensus est murum ejus centum quadraginta quatuor cubitorum, mensura hominis, qu&#230; est angeli.</P>
<P><a name="018">18</A>&nbsp;Et erat structura muri ejus ex lapide jaspide: ipsa vero civitas aurum mundum simile vitro mundo.</P>
<P><a name="019">19</A>&nbsp;Et fundamenta muri civitatis omni lapide pretioso ornata. Fundamentum primum, jaspis: secundum, sapphirus: tertium, calcedonius: quartum, smaragdus:</P>
<P><a name="020">20</A>&nbsp;quintum, sardonyx: sextum, sardius: septimum, chrysolithus: octavum, beryllus: nonum, topazius: decimum, chrysoprasus: undecimum, hyacinthus: duodecimum, amethystus.</P>
<P><a name="021">21</A>&nbsp;Et duodecim port&#230;, duodecim margarit&#230; sunt, per singulas: et singul&#230; port&#230; erant ex singulis margaritis: et platea civitatis aurum mundum, tamquam vitrum perlucidum.</P>
<P><a name="022">22</A>&nbsp;Et templum non vidi in ea: Dominus enim Deus omnipotens templum illius est, et Agnus.</P>
<P><a name="023">23</A>&nbsp;Et civitas non eget sole neque luna ut luceant in ea, nam claritas Dei illuminavit eam, et lucerna ejus est Agnus.</P>
<P><a name="024">24</A>&nbsp;Et ambulabunt gentes in lumine ejus: et reges terr&#230; afferent gloriam suam et honorem in illam.</P>
<P><a name="025">25</A>&nbsp;Et port&#230; ejus non claudentur per diem: nox enim non erit illic.</P>
<P><a name="026">26</A>&nbsp;Et afferent gloriam et honorem gentium in illam.</P>
<P><a name="027">27</A>&nbsp;Non intrabit in eam aliquod coinquinatum, aut abominationem faciens et mendacium, nisi qui scripti sunt in libro vit&#230; Agni.</P>
<P><HR>
<CENTER>
<A HREF="rev022">Next: Revelation Chapter 22</A></CENTER>
</BODY>
</HTML>
