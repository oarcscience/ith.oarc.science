<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Jeremiah: Jeremiah Chapter 27</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jer027">Polyglot</A>&nbsp;
<A HREF="../kjv/jer027">KJV</A>&nbsp;
<A HREF="../sep/jer027">Sep</A>&nbsp;
<A HREF="../tan/jer027">Tan</A>&nbsp;

<BR>
<BR><A HREF="jer">Jeremiah Index</A><BR>
&nbsp;
<A HREF="jer026">Previous</A>&nbsp;
<A HREF="jer028">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Jeremiah Chapter 27</H3><P><a name="001">1</A>&nbsp;In principio regni Joakim filii Josi&#230; regis Juda, factum est verbum istud ad Jeremiam a Domino, dicens:</P>
<P><a name="002">2</A>&nbsp;H&#230;c dicit Dominus ad me: Fac tibi vincula et catenas, et pones eas in collo tuo,</P>
<P><a name="003">3</A>&nbsp;et mittes eas ad regem Edom, et ad regem Moab, et ad regem filiorum Ammon, et ad regem Tyri, et ad regem Sidonis, in manu nuntiorum qui venerunt Jerusalem ad Sedeciam regem Juda.</P>
<P><a name="004">4</A>&nbsp;Et pr&#230;cipies eis ut ad dominos suos loquantur: H&#230;c dicit Dominus exercituum, Deus Isra&#235;l: H&#230;c dicetis ad dominos vestros:</P>
<P><a name="005">5</A>&nbsp;Ego feci terram, et homines, et jumenta qu&#230; sunt super faciem terr&#230;, in fortitudine mea magna, et in brachio meo extento, et dedi eam ei qui placuit in oculis meis.</P>
<P><a name="006">6</A>&nbsp;Et nunc itaque ego dedi omnes terras istas in manu Nabuchodonosor regis Babylonis servi mei: insuper et bestias agri dedi ei, ut serviant illi:</P>
<P><a name="007">7</A>&nbsp;et servient ei omnes gentes, et filio ejus, et filio filii ejus, donec veniat tempus terr&#230; ejus et ipsius: et servient ei gentes mult&#230; et reges magni.</P>
<P><a name="008">8</A>&nbsp;Gens autem et regnum quod non servierit Nabuchodonosor regi Babylonis, et quicumque non curvaverit collum suum sub jugo regis Babylonis, in gladio, et in fame, et in peste visitabo super gentem illam, ait Dominus, donec consumam eos in manu ejus.</P>
<P><a name="009">9</A>&nbsp;Vos ergo nolite audire prophetas vestros, et divinos, et somniatores, et augures, et maleficos, qui dicunt vobis: Non servietis regi Babylonis:</P>
<P><a name="010">10</A>&nbsp;quia mendacium prophetant vobis, ut longe vos faciant de terra vestra, et ejiciant vos, et pereatis.</P>
<P><a name="011">11</A>&nbsp;Porro gens qu&#230; subjecerit cervicem suam sub jugo regis Babylonis, et servierit ei, dimittam eam in terra sua, dicit Dominus, et colet eam, et habitabit in ea.</P>
<P><a name="012">12</A>&nbsp;Et ad Sedeciam regem Juda locutus sum secundum omnia verba h&#230;c, dicens: Subjicite colla vestra sub jugo regis Babylonis, et servite ei et populo ejus, et vivetis.</P>
<P><a name="013">13</A>&nbsp;Quare moriemini, tu et populus tuus, gladio, et fame, et peste, sicut locutus est Dominus ad gentem qu&#230; servire noluerit regi Babylonis?</P>
<P><a name="014">14</A>&nbsp;Nolite audire verba prophetarum dicentium vobis: Non servietis regi Babylonis: quia mendacium ipsi loquuntur vobis:</P>
<P><a name="015">15</A>&nbsp;quia non misi eos, ait Dominus, et ipsi prophetant in nomine meo mendaciter, ut ejiciant vos, et pereatis, tam vos quam prophet&#230; qui vaticinantur vobis.</P>
<P><a name="016">16</A>&nbsp;Et ad sacerdotes, et ad populum istum, locutus sum, dicens: H&#230;c dicit Dominus: Nolite audire verba prophetarum vestrorum, qui prophetant vobis, dicentes: Ecce vasa Domini revertentur de Babylone nunc cito: mendacium enim prophetant vobis.</P>
<P><a name="017">17</A>&nbsp;Nolite ergo audire eos: sed servite regi Babylonis, ut vivatis: quare datur h&#230;c civitas in solitudinem?</P>
<P><a name="018">18</A>&nbsp;Et si prophet&#230; sunt, et est verbum Domini in eis, occurrant Domino exercituum, ut non veniant vasa qu&#230; derelicta fuerant in domo Domini, et in domo regis Juda, et in Jerusalem, in Babylonem.</P>
<P><a name="019">19</A>&nbsp;Quia h&#230;c dicit Dominus exercituum ad columnas, et ad mare, et ad bases, et ad reliqua vasorum qu&#230; remanserunt in civitate hac,</P>
<P><a name="020">20</A>&nbsp;qu&#230; non tulit Nabuchodonosor rex Babylonis cum transferret Jechoniam filium Joakim regem Juda de Jerusalem in Babylonem, et omnes optimates Juda et Jerusalem:</P>
<P><a name="021">21</A>&nbsp;quia h&#230;c dicit Dominus exercituum, Deus Isra&#235;l, ad vasa qu&#230; derelicta sunt in domo Domini, et in domo regis Juda et Jerusalem:</P>
<P><a name="022">22</A>&nbsp;In Babylonem transferentur, et ibi erunt usque ad diem visitationis su&#230;, dicit Dominus, et afferri faciam ea, et restitui in loco isto.</P>
<P><HR>
<CENTER>
<A HREF="jer028">Next: Jeremiah Chapter 28</A></CENTER>
</BODY>
</HTML>
