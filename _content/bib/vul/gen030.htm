<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 30</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/gen030">Polyglot</A>&nbsp;
<A HREF="../kjv/gen030">KJV</A>&nbsp;
<A HREF="../sep/gen030">Sep</A>&nbsp;
<A HREF="../tan/gen030">Tan</A>&nbsp;

<BR>
<BR><A HREF="gen">Genesis Index</A><BR>
&nbsp;
<A HREF="gen029">Previous</A>&nbsp;
<A HREF="gen031">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 30</H3><P><a name="001">1</A>&nbsp;Cernens autem Rachel quod infecunda esset, invidit sorori su&#230;, et ait marito suo: Da mihi liberos, alioquin moriar.</P>
<P><a name="002">2</A>&nbsp;Cui iratus respondit Jacob: Num pro Deo ego sum, qui privavit te fructu ventris tui?</P>
<P><a name="003">3</A>&nbsp;At illa: Habeo, inquit, famulam Balam: ingredere ad illam, ut pariat super genua mea, et habeam ex illa filios.</P>
<P><a name="004">4</A>&nbsp;Deditque illi Balam in conjugium: qu&#230;,</P>
<P><a name="005">5</A>&nbsp;ingresso ad se viro, concepit, et peperit filium.</P>
<P><a name="006">6</A>&nbsp;Dixitque Rachel: Judicavit mihi Dominus, et exaudivit vocem meam, dans mihi filium, et idcirco appellavit nomen ejus Dan.</P>
<P><a name="007">7</A>&nbsp;Rursumque Bala concipiens, peperit alterum,</P>
<P><a name="008">8</A>&nbsp;pro quo ait Rachel: Comparavit me Deus cum sorore mea, et invalui: vocavitque eum Nephthali.</P>
<P><a name="009">9</A>&nbsp;Sentiens Lia quod parere desiisset, Zelpham ancillam suam marito tradidit.</P>
<P><a name="010">10</A>&nbsp;Qua post conceptum edente filium,</P>
<P><a name="011">11</A>&nbsp;dixit: Feliciter, et idcirco vocavit nomen ejus Gad.</P>
<P><a name="012">12</A>&nbsp;Peperit quoque Zelpha alterum.</P>
<P><a name="013">13</A>&nbsp;Dixitque Lia: Hoc pro beatitudine mea: beatam quippe me dicent mulieres: propterea appellavit eum Aser.</P>
<P><a name="014">14</A>&nbsp;Egressus autem Ruben tempore messis tritice&#230; in agrum, reperit mandragoras, quas matri Li&#230; detulit. Dixitque Rachel: Da mihi partem de mandragoris filii tui.</P>
<P><a name="015">15</A>&nbsp;Illa respondit: Parumne tibi videtur quod pr&#230;ripueris maritum mihi, nisi etiam mandragoras filii mei tuleris? Ait Rachel: Dormiat tecum hac nocte pro mandragoris filii tui.</P>
<P><a name="016">16</A>&nbsp;Redeuntique ad vesperam Jacob de agro, egressa est in occursum ejus Lia, et Ad me, inquit, intrabis: quia mercede conduxi te pro mandragoris filii mei. Dormivitque cum ea nocte illa.</P>
<P><a name="017">17</A>&nbsp;Et exaudivit Deus preces ejus, concepitque et peperit filium quintum,</P>
<P><a name="018">18</A>&nbsp;et ait: Dedit Deus mercedem mihi, quia dedi ancillam meam viro meo: appellavitque nomen ejus Issachar.</P>
<P><a name="019">19</A>&nbsp;Rursum Lia concipiens, peperit sextum filium,</P>
<P><a name="020">20</A>&nbsp;et ait: Dotavit me Deus dote bona: etiam hac vice mecum erit maritus meus, eo quod genuerim ei sex filios: et idcirco appellavit nomen ejus Zabulon.</P>
<P><a name="021">21</A>&nbsp;Post quem peperit filiam, nomine Dinam.</P>
<P><a name="022">22</A>&nbsp;Recordatus quoque Dominus Rachelis, exaudivit eam, et aperuit vulvam ejus.</P>
<P><a name="023">23</A>&nbsp;Qu&#230; concepit, et peperit filium, dicens: Abstulit Deus opprobrium meum.</P>
<P><a name="024">24</A>&nbsp;Et vocavit nomen ejus Joseph, dicens: Addat mihi Dominus filium alterum.</P>
<P><a name="025">25</A>&nbsp;Nato autem Joseph, dixit Jacob socero suo: Dimitte me ut revertar in patriam, et ad terram meam.</P>
<P><a name="026">26</A>&nbsp;Da mihi uxores, et liberos meos, pro quibus servivi tibi, ut abeam: tu nosti servitutem qua servivi tibi.<BR>
</P>
<P><a name="027">27</A>&nbsp;Ait illi Laban: Inveniam gratiam in conspectu tuo, experimento didici, quia benedixerit mihi Deus propter te:</P>
<P><a name="028">28</A>&nbsp;constitue mercedem tuam quam dem tibi.</P>
<P><a name="029">29</A>&nbsp;At ille respondit: Tu nosti quomodo servierim tibi, et quanta in manibus meis fuerit possessio tua.</P>
<P><a name="030">30</A>&nbsp;Modicum habuisti antequam venirem ad te, et nunc dives effectus es: benedixitque tibi Dominus ad introitum meum. Justum est igitur ut aliquando provideam etiam domui me&#230;.</P>
<P><a name="031">31</A>&nbsp;Dixitque Laban: Quid tibi dabo? At ille ait: Nihil volo: sed si feceris quod postulo, iterum pascam, et custodiam pecora tua.</P>
<P><a name="032">32</A>&nbsp;Gyra omnes greges tuos, et separa cunctas oves varias, et sparso vellere; quodcumque furvum, et maculosum, variumque fuerit, tam in ovibus quam in capris, erit merces mea.</P>
<P><a name="033">33</A>&nbsp;Respondebitque mihi cras justitia mea, quando placiti tempus advenerit coram te: et omnia qu&#230; non fuerint varia, et maculosa, et furva, tam in ovibus quam in capris, furti me arguent.</P>
<P><a name="034">34</A>&nbsp;Dixitque Laban: Gratum habeo quod petis.</P>
<P><a name="035">35</A>&nbsp;Et separavit in die illa capras, et oves, et hircos, et arietes varios, atque maculosos: cunctum autem gregem unicolorem, id est albi et nigri velleris, tradidit in manu filiorum suorum.</P>
<P><a name="036">36</A>&nbsp;Et posuit spatium itineris trium dierum inter se et generum, qui pascebat reliquos greges ejus.</P>
<P><a name="037">37</A>&nbsp;Tollens ergo Jacob virgas populeas virides, et amygdalinas, et ex platanis, ex parte decorticavit eas: detractisque corticibus, in his, qu&#230; spoliata fuerant, candor apparuit: illa vero qu&#230; integra fuerant, viridia permanserunt: atque in hunc modum color effectus est varius.</P>
<P><a name="038">38</A>&nbsp;Posuitque eas in canalibus, ubi effundebatur aqua: ut cum venissent greges ad bibendum, ante oculos haberent virgas, et in aspectu earum conciperent.</P>
<P><a name="039">39</A>&nbsp;Factumque est ut in ipso calore coitus, oves intuerentur virgas, et parerent maculosa, et varia, et diverso colore respersa.</P>
<P><a name="040">40</A>&nbsp;Divisitque gregem Jacob, et posuit virgas in canalibus ante oculos arietum: erant autem alba et nigra qu&#230;que, Laban; cetera vero, Jacob, separatis inter se gregibus.</P>
<P><a name="041">41</A>&nbsp;Igitur quando primo tempore ascendebantur oves, ponebat Jacob virgas in canalibus aquarum ante oculos arietum et ovium, ut in earum contemplatione conciperent:</P>
<P><a name="042">42</A>&nbsp;quando vero serotina admissura erat, et conceptus extremus, non ponebat eas. Factaque sunt ea qu&#230; erant serotina, Laban: et qu&#230; primi temporis, Jacob.</P>
<P><a name="043">43</A>&nbsp;Ditatusque est homo ultra modum, et habuit greges multos, ancillas et servos, camelos et asinos.</P>
<P><HR>
<CENTER>
<A HREF="gen031">Next: Genesis Chapter 31</A></CENTER>
</BODY>
</HTML>
