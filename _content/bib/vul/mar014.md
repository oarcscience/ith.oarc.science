[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mar014)  [GNT](../gnt/mar014) 
[KJV](../kjv/mar014)   
  
[Mark Index](mar)  
  [Previous](mar013)  [Next](mar015) 

------------------------------------------------------------------------

### Vulgate (Latin): Mark Chapter 14

<span id="001">1</span> Erat autem Pascha et azyma post biduum: et
quærebant summi sacerdotes et scribæ quomodo eum dolo tenerent, et
occiderent.

<span id="002">2</span> Dicebant autem: Non in die festo, ne forte
tumultus fieret in populo.  

<span id="003">3</span> Et cum esset Bethaniæ in domo Simonis leprosi,
et recumberet, venit mulier habens alabastrum unguenti nardi spicati
pretiosi: et fracto alabastro, effudit super caput ejus.

<span id="004">4</span> Erant autem quidam indigne ferentes intra
semetipsos, et dicentes: Ut quid perditio ista unguenti facta est?

<span id="005">5</span> poterat enim unguentum istud venundari plus quam
trecentis denariis, et dari pauperibus. Et fremebant in eam.

<span id="006">6</span> Jesus autem dixit: Sinite eam, quid illi molesti
estis? Bonum opus operata est in me:

<span id="007">7</span> semper enim pauperes habetis vobiscum: et cum
volueritis, potestis illis benefacere: me autem non semper habetis.

<span id="008">8</span> Quod habuit hæc, fecit: prævenit ungere corpus
meum in sepulturam.

<span id="009">9</span> Amen dico vobis: Ubicumque prædicatum fuerit
Evangelium istud in universo mundo, et quod fecit hæc, narrabitur in
memoriam ejus.  

<span id="010">10</span> Et Judas Iscariotes, unus de duodecim, abiit ad
summos sacerdotes, ut proderet eum illis.

<span id="011">11</span> Qui audientes gavisi sunt: et promiserunt ei
pecuniam se daturos. Et quærebat quomodo illum opportune traderet.  

<span id="012">12</span> Et primo die azymorum quando Pascha immolabant,
dicunt ei discipuli: Quo vis eamus, et paremus tibi ut manduces Pascha?

<span id="013">13</span> Et mittit duos ex discipulis suis, et dicit
eis: Ite in civitatem, et occurret vobis homo lagenam aquæ bajulans:
sequimini eum,

<span id="014">14</span> et quocumque introierit, dicite domino domus,
quia magister dicit: Ubi est refectio mea, ubi Pascha cum discipulis
meis manducem?

<span id="015">15</span> Et ipse vobis demonstrabit cœnaculum grande,
stratum: et illic parate nobis.

<span id="016">16</span> Et abierunt discipuli ejus, et venerunt in
civitatem: et invenerunt sicut dixerat illis, et paraverunt Pascha.

<span id="017">17</span> Vespere autem facto, venit cum duodecim.

<span id="018">18</span> Et discumbentibus eis, et manducantibus, ait
Jesus: Amen dico vobis, quia unus ex vobis tradet me, qui manducat
mecum.

<span id="019">19</span> At illi cœperunt contristari, et dicere ei
singulatim: Numquid ego?

<span id="020">20</span> Qui ait illis: Unus ex duodecim, qui intingit
mecum manum in catino.

<span id="021">21</span> Et Filius quidem hominis vadit sicut scriptum
est de eo: væ autem homini illi per quem Filius hominis tradetur! bonum
erat ei, si non esset natus homo ille.  

<span id="022">22</span> Et manducantibus illis, accepit Jesus panem: et
benedicens fregit, et dedit eis, et ait: Sumite, hoc est corpus meum.

<span id="023">23</span> Et accepto calice, gratias agens dedit eis: et
biberunt ex illo omnes.

<span id="024">24</span> Et ait illis: Hic est sanguis meus novi
testamenti, qui pro multis effundetur.

<span id="025">25</span> Amen dico vobis, quia jam non bibam de hoc
genimine vitis usque in diem illum, cum illud bibam novum in regno
Dei.  

<span id="026">26</span> Et hymno dicto exierunt in montem Olivarum.

<span id="027">27</span> Et ait eis Jesus: Omnes scandalizabimini in me
in nocte ista: quia scriptum est: Percutiam pastorem, et dispergentur
oves.

<span id="028">28</span> Sed postquam resurrexero, præcedam vos in
Galilæam.

<span id="029">29</span> Petrus autem ait illi: Et si omnes scandalizati
fuerint in te, sed non ego.

<span id="030">30</span> Et ait illi Jesus: Amen dico tibi, quia tu
hodie in nocte hac, priusquam gallus vocem bis dederit, ter me es
negaturus.

<span id="031">31</span> At ille amplius loquebatur: Et si oportuerit me
simul commori tibi, non te negabo. Similiter autem et omnes dicebant.  

<span id="032">32</span> Et veniunt in prædium, cui nomen Gethsemani. Et
ait discipulis suis: Sedete hic donec orem.

<span id="033">33</span> Et assumit Petrum, et Jacobum, et Joannem
secum: et cœpit pavere et tædere.

<span id="034">34</span> Et ait illis: Tristis est anima mea usque ad
mortem: sustinete hic, et vigilate.

<span id="035">35</span> Et cum processisset paululum, procidit super
terram, et orabat ut, si fieri posset, transiret ab eo hora.

<span id="036">36</span> Et dixit: Abba pater, omnia tibi possibilia
sunt: transfer calicem hunc a me: sed non quod ego volo, sed quod tu.

<span id="037">37</span> Et venit, et invenit eos dormientes. Et ait
Petro: Simon, dormis? non potuisti una hora vigilare?

<span id="038">38</span> vigilate et orate, ut non intretis in
tentationem. Spiritus quidem promptus est, caro vero infirma.

<span id="039">39</span> Et iterum abiens oravit, eumdem sermonem
dicens.

<span id="040">40</span> Et reversus, denuo invenit eos dormientes
(erant enim oculi eorum gravati), et ignorabant quid responderent ei.

<span id="041">41</span> Et venit tertio, et ait illis: Dormite jam, et
requiescite. Sufficit: venit hora: ecce Filius hominis tradetur in manus
peccatorum.

<span id="042">42</span> Surgite, eamus: ecce qui me tradet, prope
est.  

<span id="043">43</span> Et, adhuc eo loquente, venit Judas Iscariotes
unus de duodecim, et cum eo turba multa cum gladiis et lignis, a summis
sacerdotibus, et scribis, et senioribus.

<span id="044">44</span> Dederat autem traditor ejus signum eis, dicens:
Quemcumque osculatus fuero, ipse est, tenete eum, et ducite caute.

<span id="045">45</span> Et cum venisset, statim accedens ad eum, ait:
Ave Rabbi: et osculatus est eum.

<span id="046">46</span> At illi manus injecerunt in eum, et tenuerunt
eum.

<span id="047">47</span> Unus autem quidam de circumstantibus educens
gladium, percussit servum summi sacerdotis, et amputavit illi auriculam.

<span id="048">48</span> Et respondens Jesus, ait illis: Tamquam ad
latronem existis cum gladiis et lignis comprehendere me?

<span id="049">49</span> quotidie eram apud vos in templo docens, et non
me tenuistis. Sed ut impleantur Scripturæ.

<span id="050">50</span> Tunc discipuli ejus relinquentes eum, omnes
fugerunt.

<span id="051">51</span> Adolescens autem quidam sequebatur eum amictus
sindone super nudo: et tenuerunt eum.

<span id="052">52</span> At ille rejecta sindone, nudus profugit ab
eis.  

<span id="053">53</span> Et adduxerunt Jesum ad summum sacerdotem: et
convenerunt omnes sacerdotes, et scribæ, et seniores.

<span id="054">54</span> Petrus autem a longe secutus est eum usque
intro in atrium summi sacerdotis: et sedebat cum ministris ad ignem, et
calefaciebat se.

<span id="055">55</span> Summi vero sacerdotes et omne concilium
quærebant adversus Jesum testimonium ut eum morti traderent: nec
inveniebant.

<span id="056">56</span> Multi enim testimonium falsum dicebant adversus
eum: et convenientia testimonia non erant.

<span id="057">57</span> Et quidam surgentes, falsum testimonium
ferebant adversus eum, dicentes:

<span id="058">58</span> Quoniam nos audivimus eum dicentem: Ego
dissolvam templum hoc manu factum, et per triduum aliud non manu factum
ædificabo.

<span id="059">59</span> Et non erat conveniens testimonium illorum.

<span id="060">60</span> Et exsurgens summus sacerdos in medium,
interrogavit Jesum, dicens: Non respondes quidquam ad ea quæ tibi
objiciuntur ab his?

<span id="061">61</span> Ille autem tacebat, et nihil respondit. Rursum
summus sacerdos interrogabat eum, et dixit ei: Tu es Christus Filius Dei
benedicti?

<span id="062">62</span> Jesus autem dixit illi: Ego sum: et videbitis
Filium hominis sedentem a dextris virtutis Dei, et venientem cum nubibus
cæli.

<span id="063">63</span> Summus autem sacerdos scindens vestimenta sua,
ait: Quid adhuc desideramus testes?

<span id="064">64</span> Audistis blasphemiam: quid vobis videtur? Qui
omnes condemnaverunt eum esse reum mortis.

<span id="065">65</span> Et cœperunt quidam conspuere eum, et velare
faciem ejus, et colaphis eum cædere, et dicere ei: Prophetiza: et
ministri alapis eum cædebant.  

<span id="066">66</span> Et cum esset Petrus in atrio deorsum, venit una
ex ancillis summi sacerdotis:

<span id="067">67</span> et cum vidisset Petrum calefacientem se,
aspiciens illum, ait: Et tu cum Jesu Nazareno eras.

<span id="068">68</span> At ille negavit, dicens: Neque scio, neque novi
quid dicas. Et exiit foras ante atrium, et gallus cantavit.

<span id="069">69</span> Rursus autem cum vidisset illum ancilla, cœpit
dicere circumstantibus: Quia hic ex illis est.

<span id="070">70</span> At ille iterum negavit. Et post pusillum rursus
qui astabant, dicebant Petro: Vere ex illis es: nam et Galilæus es.

<span id="071">71</span> Ille autem cœpit anathematizare et jurare: Quia
nescio hominem istum, quem dicitis.

<span id="072">72</span> Et statim gallus iterum cantavit. Et recordatus
est Petrus verbi quod dixerat ei Jesus: Priusquam gallus cantet bis, ter
me negabis. Et cœpit flere.

------------------------------------------------------------------------

[Next: Mark Chapter 15](mar015)
