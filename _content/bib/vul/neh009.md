[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/neh009)  [KJV](../kjv/neh009) 
[Tan](../tan/neh009)   
  
[Nehemiah Index](neh)  
  [Previous](neh008)  [Next](neh010) 

------------------------------------------------------------------------

### Vulgate (Latin): Nehemiah Chapter 9

<span id="001">1</span> In die autem vigesimo quarto mensis hujus,
convenerunt filii Israël in jejunio et in saccis, et humus super eos.

<span id="002">2</span> Et separatum est semen filiorum Israël ab omni
filio alienigena: et steterunt, et confitebantur peccata sua, et
iniquitates patrum suorum.

<span id="003">3</span> Et consurrexerunt ad standum: et legerunt in
volumine legis Domini Dei sui, quater in die, et quater confitebantur,
et adorabant Dominum Deum suum.

<span id="004">4</span> Surrexerunt autem super gradum Levitarum Josue,
et Bani, et Cedmihel, Sabania, Bonni, Sarebias, Bani, et Chanani: et
clamaverunt voce magna ad Dominum Deum suum.

<span id="005">5</span> Et dixerunt Levitæ Josue, et Cedmihel, Bonni,
Hasebnia, Serebia, Odaia, Sebnia, Phathathia: Surgite, benedicite Domino
Deo vestro ab æterno usque in æternum: et benedicant nomini gloriæ tuæ
excelso in omni benedictione et laude.

<span id="006">6</span> Tu ipse, Domine, solus, tu fecisti cælum, et
cælum cælorum, et omnem exercitum eorum: terram, et universa quæ in ea
sunt: maria, et omnia quæ in eis sunt: et tu vivificas omnia hæc, et
exercitus cæli te adorat.

<span id="007">7</span> Tu ipse, Domine Deus, qui elegisti Abram, et
eduxisti eum de igne Chaldæorum, et posuisti nomen ejus Abraham:

<span id="008">8</span> et invenisti cor ejus fidele coram te, et
percussisti cum eo fœdus ut dares ei terram Chananæi, Hethæi, et
Amorrhæi, et Pherezæi, et Jebusæi, et Gergesæi, ut dares semini ejus: et
implesti verba tua, quoniam justus es.  

<span id="009">9</span> Et vidisti afflictionem patrum nostrorum in
Ægypto, clamoremque eorum audisti super mare Rubrum.

<span id="010">10</span> Et dedisti signa atque portenta in Pharaone, et
in universis servis ejus, et in omni populo terræ illius: cognovisti
enim quia superbe egerant contra eos: et fecisti tibi nomen, sicut et in
hac die.

<span id="011">11</span> Et mare divisisti ante eos, et transierunt per
medium maris in sicco: persecutores autem eorum projecisti in profundum,
quasi lapidem in aquas validas.

<span id="012">12</span> Et in columna nubis ductor eorum fuisti per
diem, et in columna ignis per noctem, ut appareret eis via per quam
ingrediebantur.

<span id="013">13</span> Ad montem quoque Sinai descendisti, et locutus
es cum eis de cælo, et dedisti eis judicia recta, et legem veritatis,
cæremonias, et præcepta bona:

<span id="014">14</span> et sabbatum sanctificatum tuum ostendisti eis:
et mandata, et cæremonias, et legem præcepisti eis in manu Moysi servi
tui.

<span id="015">15</span> Panem quoque de cælo dedisti eis in fame eorum,
et aquam de petra eduxisti eis sitientibus, et dixisti eis ut
ingrederentur et possiderent terram, super quam levasti manum tuam ut
traderes eis.  

<span id="016">16</span> Ipsi vero et patres nostri superbe egerunt, et
induraverunt cervices suas, et non audierunt mandata tua.

<span id="017">17</span> Et noluerunt audire, et non sunt recordati
mirabilium tuorum quæ feceras eis. Et induraverunt cervices suas, et
dederunt caput ut converterentur ad servitutem suam, quasi per
contentionem. Tu autem, Deus propitius, clemens, et misericors,
longanimis, et multæ miserationis, non dereliquisti eos,

<span id="018">18</span> et quidem cum fecissent sibi vitulum
conflatilem, et dixissent: Iste est deus tuus, qui eduxit te de Ægypto:
feceruntque blasphemias magnas:

<span id="019">19</span> tu autem in misericordiis tuis multis non
dimisisti eos in deserto: columna nubis non recessit ab eis per diem ut
duceret eos in viam, et columna ignis per noctem ut ostenderet eis iter
per quod ingrederentur.

<span id="020">20</span> Et spiritum tuum bonum dedisti, qui doceret
eos: et manna tuum non prohibuisti ab ore eorum, et aquam dedisti eis in
siti.

<span id="021">21</span> Quadraginta annis pavisti eos in deserto,
nihilque eis defuit: vestimenta eorum non inveteraverunt, et pedes eorum
non sunt attriti.

<span id="022">22</span> Et dedisti eis regna, et populos, et partitus
es eis sortes: et possederunt terram Sehon, et terram regis Hesebon, et
terram Og regis Basan.

<span id="023">23</span> Et multiplicasti filios eorum sicut stellas
cæli, et adduxisti eos ad terram de qua dixeras patribus eorum ut
ingrederentur et possiderent.

<span id="024">24</span> Et venerunt filii, et possederunt terram, et
humiliasti coram eis habitatores terræ Chananæos, et dedisti eos in manu
eorum, et reges eorum, et populos terræ, ut facerent eis sicut placebant
illis.

<span id="025">25</span> Ceperunt itaque urbes munitas et humum pinguem,
et possederunt domos plenas cunctis bonis: cisternas ab aliis
fabricatas, vineas, et oliveta, et ligna pomifera multa: et comederunt,
et saturati sunt, et impinguati sunt, et abundaverunt deliciis in
bonitate tua magna.  

<span id="026">26</span> Provocaverunt autem te ad iracundiam, et
recesserunt a te, et projecerunt legem tuam post terga sua: et prophetas
tuos occiderunt, qui contestabantur eos ut reverterentur ad te:
feceruntque blasphemias grandes.

<span id="027">27</span> Et dedisti eos in manu hostium suorum, et
afflixerunt eos. Et in tempore tribulationis suæ clamaverunt ad te, et
tu de cælo audisti, et secundum miserationes tuas multas dedisti eis
salvatores, qui salvarent eos de manu hostium suorum.

<span id="028">28</span> Cumque requievissent, reversi sunt ut facerent
malum in conspectu tuo, et dereliquisti eos in manu inimicorum suorum,
et possederunt eos. Conversique sunt, et clamaverunt ad te: tu autem de
cælo exaudisti, et liberasti eos in misericordiis tuis, multis
temporibus.

<span id="029">29</span> Et contestatus es eos ut reverterentur ad legem
tuam. Ipsi vero superbe egerunt, et non audierunt mandata tua, et in
judiciis tuis peccaverunt, quæ faciet homo, et vivet in eis: et dederunt
humerum recedentem, et cervicem suam induraverunt, nec audierunt.

<span id="030">30</span> Et protraxisti super eos annos multos, et
contestatus es eos in spiritu tuo per manum prophetarum tuorum: et non
audierunt, et tradidisti eos in manu populorum terrarum.

<span id="031">31</span> In misericordiis autem tuis plurimis non
fecisti eos in consumptionem, nec dereliquisti eos: quoniam Deus
miserationum et clemens es tu.  

<span id="032">32</span> Nunc itaque Deus noster magne, fortis et
terribilis, custodiens pactum et misericordiam, ne avertas a facie tua
omnem laborem, qui invenit nos, reges nostros, et principes nostros, et
sacerdotes nostros, et prophetas nostros, et patres nostros, et omnem
populum tuum a diebus regis Assur usque in diem hanc.

<span id="033">33</span> Et tu justus es in omnibus quæ venerunt super
nos: quia veritatem fecisti, nos autem impie egimus.

<span id="034">34</span> Reges nostri, principes nostri, sacerdotes
nostri et patres nostri non fecerunt legem tuam, et non attenderunt
mandata tua, et testimonia tua quæ testificatus es in eis.

<span id="035">35</span> Et ipsi in regnis suis, et in bonitate tua
multa quam dederas eis, et in terra latissima et pingui quam tradideras
in conspectu eorum, non servierunt tibi, nec reversi sunt a studiis suis
pessimis.

<span id="036">36</span> Ecce nos ipsi hodie servi sumus: et terra quam
dedisti patribus nostris ut comederent panem ejus, et quæ bona sunt
ejus, et nos ipsi servi sumus in ea.

<span id="037">37</span> Et fruges ejus multiplicantur regibus quos
posuisti super nos propter peccata nostra: et corporibus nostris
dominantur, et jumentis nostris secundum voluntatem suam: et in
tribulatione magna sumus.

<span id="038">38</span> Super omnibus ergo his nos ipsi percutimus
fœdus, et scribimus: et signant principes nostri, Levitæ nostri, et
sacerdotes nostri.

------------------------------------------------------------------------

[Next: Nehemiah Chapter 10](neh010)
