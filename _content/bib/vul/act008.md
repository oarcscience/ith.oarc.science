[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/act008)  [GNT](../gnt/act008) 
[KJV](../kjv/act008)   
  
[Acts Index](act)  
  [Previous](act007)  [Next](act009) 

------------------------------------------------------------------------

### Vulgate (Latin): Acts Chapter 8

<span id="001">1</span> Facta est autem in illa die persecutio magna in
ecclesia quæ erat Jerosolymis, et omnes dispersi sunt per regiones Judææ
et Samariæ præter Apostolos.

<span id="002">2</span> Curaverunt autem Stephanum viri timorati, et
fecerunt planctum magnum super eum.

<span id="003">3</span> Saulus autem devastabat ecclesiam per domos
intrans, et trahens viros ac mulieres, tradebat in custodiam.  

<span id="004">4</span> Igitur qui dispersi erant pertransibant,
evangelizantes verbum Dei.

<span id="005">5</span> Philippus autem descendens in civitatem Samariæ,
prædicabant illis Christum.

<span id="006">6</span> Intendebant autem turbæ his quæ a Philippo
dicebantur, unanimiter audientes, et videntes signa quæ faciebat.

<span id="007">7</span> Multi enim eorum qui habebant spiritus immundos,
clamantes voce magna exibant. Multi autem paralytici et claudi curati
sunt.

<span id="008">8</span> Factum est ergo gaudium magnum in illa civitate.

<span id="009">9</span> Vir autem quidam nomine Simon, qui ante fuerat
in civitate magnus, seducens gentem Samariæ, dicens se esse aliquem
magnum:

<span id="010">10</span> cui auscultabant omnes a minimo usque ad
maximum, dicentes: Hic est virtus Dei, quæ vocatur magna.

<span id="011">11</span> Attendebant autem eum: propter quod multo
tempore magiis suis dementasset eos.

<span id="012">12</span> Cum vero credidissent Philippo evangelizanti de
regno Dei, in nomine Jesu Christi baptizabantur viri ac mulieres.

<span id="013">13</span> Tunc Simon et ipse credidit: et cum baptizatus
esset, adhærebat Philippo. Videns etiam signa et virtutes maximas fieri,
stupens admirabatur.  

<span id="014">14</span> Cum autem audissent Apostoli qui erant
Jerosolymis, quod recepisset Samaria verbum Dei, miserunt ad eos Petrum
et Joannem.

<span id="015">15</span> Qui cum venissent, oraverunt pro ipsis ut
acciperent Spiritum Sanctum:

<span id="016">16</span> nondum enim in quemquam illorum venerat, sed
baptizati tantum erant in nomine Domini Jesu.

<span id="017">17</span> Tunc imponebant manus super illos, et
accipiebant Spiritum Sanctum.

<span id="018">18</span> Cum vidisset autem Simon quia per impositionem
manus Apostolorum daretur Spiritus Sanctus, obtulit eis pecuniam,

<span id="019">19</span> dicens: Date et mihi hanc potestatem, ut
cuicumque imposuero manus, accipiat Spiritum Sanctum. Petrus autem dixit
ad eum:

<span id="020">20</span> Pecunia tua tecum sit in perditionem: quoniam
donum Dei existimasti pecunia possideri.

<span id="021">21</span> Non est tibi pars neque sors in sermone isto:
cor enim tuum non est rectum coram Deo.

<span id="022">22</span> Pœnitentiam itaque age ab hac nequitia tua: et
roga Deum, si forte remittatur tibi hæc cogitatio cordis tui.

<span id="023">23</span> In felle enim amaritudinis, et obligatione
iniquitatis, video te esse.

<span id="024">24</span> Respondens autem Simon, dixit: Precamini vos
pro me ad Dominum, ut nihil veniat super me horum quæ dixistis.

<span id="025">25</span> Et illi quidem testificati, et locuti verbum
Domini, redibant Jerosolymam, et multis regionibus Samaritanorum
evangelizabant.  

<span id="026">26</span> Angelus autem Domini locutus est ad Philippum,
dicens: Surge, et vade contra meridianum, ad viam quæ descendit ab
Jerusalem in Gazam: hæc est deserta.

<span id="027">27</span> Et surgens abiit. Et ecce vir Æthiops,
eunuchus, potens Candacis reginæ Æthiopum, qui erat super omnes gazas
ejus, venerat adorare in Jerusalem:

<span id="028">28</span> et revertebatur sedens super currum suum,
legensque Isaiam prophetam.

<span id="029">29</span> Dixit autem Spiritus Philippo: Accede, et
adjunge te ad currum istum.

<span id="030">30</span> Accurrens autem Philippus, audivit eum legentem
Isaiam prophetam, et dixit: Putasne intelligis quæ legis?

<span id="031">31</span> Qui ait: Et quomodo possum, si non aliquis
ostenderit mihi? Rogavitque Philippum ut ascenderet, et sederet secum.

<span id="032">32</span> Locus autem Scripturæ quem legebat, erat hic:
\[Tamquam ovis ad occisionem ductus est:  
et sicut agnus coram tondente se, sine voce,  
sic non aperuit os suum.  

<span id="033">33</span> In humilitate judicium ejus sublatum est.  
Generationem ejus quis enarrabit?  
quoniam tolletur de terra vita ejus.\]

<span id="034">34</span> Respondens autem eunuchus Philippo, dixit:
Obsecro te, de quo propheta dicit hoc? de se, an de alio aliquo?

<span id="035">35</span> Aperiens autem Philippus os suum, et incipiens
a Scriptura ista, evangelizavit illi Jesum.

<span id="036">36</span> Et dum irent per viam, venerunt ad quamdam
aquam: et ait eunuchus: Ecce aqua: quid prohibet me baptizari?

<span id="037">37</span> Dixit autem Philippus: Si credis ex toto corde,
licet. Et respondens ait: Credo Filium Dei esse Jesum Christum.

<span id="038">38</span> Et jussit stare currum: et descenderunt uterque
in aquam, Philippus et eunuchus, et baptizavit eum.

<span id="039">39</span> Cum autem ascendissent de aqua, Spiritus Domini
rapuit Philippum, et amplius non vidit eum eunuchus. Ibat autem per viam
suam gaudens.

<span id="040">40</span> Philippus autem inventus est in Azoto, et
pertransiens evangelizabat civitatibus cunctis, donec veniret Cæsaream.

------------------------------------------------------------------------

[Next: Acts Chapter 9](act009)
