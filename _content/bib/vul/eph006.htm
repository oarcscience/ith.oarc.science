<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Ephesians: Ephesians Chapter 6</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/eph006">Polyglot</A>&nbsp;
<A HREF="../gnt/eph006">GNT</A>&nbsp;
<A HREF="../kjv/eph006">KJV</A>&nbsp;

<BR>
<BR><A HREF="eph">Ephesians Index</A><BR>
&nbsp;
<A HREF="eph005">Previous</A>&nbsp;
<A HREF="phi001">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Ephesians Chapter 6</H3><P><a name="001">1</A>&nbsp;Filii, obedite parentibus vestris in Domino: hoc enim justum est.</P>
<P><a name="002">2</A>&nbsp;Honora patrem tuum, et matrem tuam, quod est mandatum primum in promissione:</P>
<P><a name="003">3</A>&nbsp;ut bene sit tibi, et sis long&#230;vus super terram.</P>
<P><a name="004">4</A>&nbsp;Et vos patres, nolite ad iracundiam provocare filios vestros: sed educate illos in disciplina et correptione Domini.<BR>
</P>
<P><a name="005">5</A>&nbsp;Servi, obedite dominis carnalibus cum timore et tremore, in simplicitate cordis vestri, sicut Christo:</P>
<P><a name="006">6</A>&nbsp;non ad oculum servientes, quasi hominibus placentes, sed ut servi Christi, facientes voluntatem Dei ex animo,</P>
<P><a name="007">7</A>&nbsp;cum bona voluntate servientes, sicut Domino, et non hominibus:</P>
<P><a name="008">8</A>&nbsp;scientes quoniam unusquisque quodcumque fecerit bonum, hoc recipiet a Domino, sive servus, sive liber.</P>
<P><a name="009">9</A>&nbsp;Et vos domini, eadem facite illis, remittentes minas: scientes quia et illorum et vester Dominus est in c&#230;lis: et personarum acceptio non est apud eum.<BR>
</P>
<P><a name="010">10</A>&nbsp;De cetero, fratres, confortamini in Domino, et in potentia virtutis ejus.</P>
<P><a name="011">11</A>&nbsp;Induite vos armaturam Dei, ut possitis stare adversus insidias diaboli:</P>
<P><a name="012">12</A>&nbsp;quoniam non est nobis colluctatio adversus carnem et sanguinem, sed adversus principes, et potestates, adversus mundi rectores tenebrarum harum, contra spiritualia nequiti&#230;, in c&#230;lestibus.</P>
<P><a name="013">13</A>&nbsp;Propterea accipite armaturam Dei, ut possitis resistere in die malo, et in omnibus perfecti stare.</P>
<P><a name="014">14</A>&nbsp;State ergo succincti lumbos vestros in veritate, et induti loricam justiti&#230;,</P>
<P><a name="015">15</A>&nbsp;et calceati pedes in pr&#230;paratione Evangelii pacis,</P>
<P><a name="016">16</A>&nbsp;in omnibus sumentes scutum fidei, in quo possitis omnia tela nequissimi ignea extinguere:</P>
<P><a name="017">17</A>&nbsp;et galeam salutis assumite, et gladium spiritus (quod est verbum Dei),</P>
<P><a name="018">18</A>&nbsp;per omnem orationem et obsecrationem orantes omni tempore in spiritu: et in ipso vigilantes in omni instantia et obsecratione pro omnibus sanctis:</P>
<P><a name="019">19</A>&nbsp;et pro me, ut detur mihi sermo in apertione oris mei cum fiducia, notum facere mysterium Evangelii:</P>
<P><a name="020">20</A>&nbsp;pro quo legatione fungor in catena, ita ut in ipso audeam, prout oportet me loqui.<BR>
</P>
<P><a name="021">21</A>&nbsp;Ut autem et vos sciatis qu&#230; circa me sunt, quid agam, omnia vobis nota faciet Tychicus, carissimus frater, et fidelis minister in Domino:</P>
<P><a name="022">22</A>&nbsp;quem misi ad vos in hoc ipsum, ut cognoscatis qu&#230; circa nos sunt, et consoletur corda vestra.</P>
<P><a name="023">23</A>&nbsp;Pax fratribus, et caritas cum fide a Deo Patre et Domino Jesu Christo.</P>
<P><a name="024">24</A>&nbsp;Gratia cum omnibus qui diligunt Dominum nostrum Jesum Christum in incorruptione. Amen.</P>
<P></P>
<P><HR>
<CENTER>
<A HREF="phi001">Next: Philippians Chapter 1</A></CENTER>
</BODY>
</HTML>
