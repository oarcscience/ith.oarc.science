[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num014)  [KJV](../kjv/num014)  [Sep](../sep/num014) 
[Tan](../tan/num014)   
  
[Numbers Index](num)  
  [Previous](num013)  [Next](num015) 

------------------------------------------------------------------------

### Vulgate (Latin): Numbers Chapter 14

<span id="001">1</span> Igitur vociferans omnis turba flevit nocte illa,

<span id="002">2</span> et murmurati sunt contra Moysen et Aaron cuncti
filii Israël, dicentes:

<span id="003">3</span> Utinam mortui essemus in Ægypto: et in hac vasta
solitudine utinam pereamus, et non inducat nos Dominus in terram istam,
ne cadamus gladio, et uxores ac liberi nostri ducantur captivi. Nonne
melius est reverti in Ægyptum?

<span id="004">4</span> Dixeruntque alter ad alterum: Constituamus nobis
ducem, et revertamur in Ægyptum.

<span id="005">5</span> Quo audito, Moyses et Aaron ceciderunt proni in
terram coram omni multitudine filiorum Israël.

<span id="006">6</span> At vero Josue filius Nun et Caleb filius
Jephone, qui et ipsi lustraverant terram, sciderunt vestimenta sua,

<span id="007">7</span> et ad omnem multitudinem filiorum Israël locuti
sunt: Terra, quam circuivimus, valde bona est.

<span id="008">8</span> Si propitius fuerit Dominus, inducet nos in eam,
et tradet humum lacte et melle manantem.

<span id="009">9</span> Nolite rebelles esse contra Dominum: neque
timeatis populum terræ hujus, quia sicut panem ita eos possumus
devorare. Recessit ab eis omne præsidium: Dominus nobiscum est, nolite
metuere.

<span id="010">10</span> Cumque clamaret omnis multitudo, et lapidibus
eos vellet opprimere, apparuit gloria Domini super tectum fœderis
cunctis filiis Israël.  

<span id="011">11</span> Et dixit Dominus ad Moysen: Usquequo detrahet
mihi populus iste? quousque non credent mihi, in omnibus signis quæ feci
coram eis?

<span id="012">12</span> Feriam igitur eos pestilentia, atque consumam:
te autem faciam principem super gentem magnam, et fortiorem quam hæc
est.

<span id="013">13</span> Et ait Moyses ad Dominum: Ut audiant Ægyptii,
de quorum medio eduxisti populum istum,

<span id="014">14</span> et habitatores terræ hujus, qui audierunt quod
tu, Domine, in populo isto sis, et facie videaris ad faciem, et nubes
tua protegat illos, et in columna nubis præcedas eos per diem, et in
columna ignis per noctem:

<span id="015">15</span> quod occideris tantam multitudinem quasi unum
hominem, et dicant:

<span id="016">16</span> Non poterat introducere populum in terram pro
qua juraverat: idcirco occidit eos in solitudine?

<span id="017">17</span> Magnificetur ergo fortitudo Domini sicut
jurasti, dicens:

<span id="018">18</span> Dominus patiens et multæ misericordiæ, auferens
iniquitatem et scelera, nullumque innoxium derelinquens, qui visitas
peccata patrum in filios in tertiam et quartam generationem.

<span id="019">19</span> Dimitte, obsecro, peccatum populi hujus
secundum magnitudinem misericordiæ tuæ, sicut propitius fuisti
egredientibus de Ægypto usque ad locum istum.

<span id="020">20</span> Dixitque Dominus: Dimisi juxta verbum tuum.

<span id="021">21</span> Vivo ego: et implebitur gloria Domini universa
terra.

<span id="022">22</span> Attamen omnes homines qui viderunt majestatem
meam, et signa quæ feci in Ægypto et in solitudine, et tentaverunt me
jam per decem vices, nec obedierunt voci meæ,

<span id="023">23</span> non videbunt terram pro qua juravi patribus
eorum, nec quisquam ex illis qui detraxit mihi, intuebitur eam.

<span id="024">24</span> Servum meum Caleb, qui plenus alio spiritu
secutus est me, inducam in terram hanc, quam circuivit; et semen ejus
possidebit eam.

<span id="025">25</span> Quoniam Amalecites et Chananæus habitant in
vallibus. Cras movete castra, et revertimini in solitudinem per viam
maris Rubri.

<span id="026">26</span> Locutusque est Dominus ad Moysen et Aaron,
dicens:

<span id="027">27</span> Usquequo multitudo hæc pessima murmurat contra
me? querelas filiorum Israël audivi.

<span id="028">28</span> Dic ergo eis: Vivo ego, ait Dominus: sicut
locuti estis audiente me, sic faciam vobis.

<span id="029">29</span> In solitudine hac jacebunt cadavera vestra.
Omnes qui numerati estis a viginti annis et supra, et murmurastis contra
me,

<span id="030">30</span> non intrabitis terram, super quam levavi manum
meam ut habitare vos facerem, præter Caleb filium Jephone, et Josue
filium Nun.

<span id="031">31</span> Parvulos autem vestros, de quibus dixistis quod
prædæ hostibus forent, introducam, ut videant terram, quæ vobis
displicuit.

<span id="032">32</span> Vestra cadavera jacebunt in solitudine.

<span id="033">33</span> Filii vestri erunt vagi in deserto annis
quadraginta, et portabunt fornicationem vestram, donec consumantur
cadavera patrum in deserto,

<span id="034">34</span> juxta numerum quadraginta dierum, quibus
considerastis terram: annus pro die imputabitur. Et quadraginta annis
recipietis iniquitates vestras, et scietis ultionem meam:

<span id="035">35</span> quoniam sicut locutus sum, ita faciam omni
multitudini huic pessimæ, quæ consurrexit adversum me: in solitudine hac
deficiet, et morietur.

<span id="036">36</span> Igitur omnes viri, quos miserat Moyses ad
contemplandam terram, et qui reversi murmurare fecerant contra eum omnem
multitudinem, detrahentes terræ quod esset mala,

<span id="037">37</span> mortui sunt atque percussi in conspectu Domini.

<span id="038">38</span> Josue autem filius Nun, et Caleb filius
Jephone, vixerunt ex omnibus qui perrexerant ad considerandam terram.  

<span id="039">39</span> Locutusque est Moyses universa verba hæc ad
omnes filios Israël, et luxit populus nimis.

<span id="040">40</span> Et ecce mane primo surgentes ascenderunt
verticem montis, atque dixerunt: Parati sumus ascendere ad locum, de quo
Dominus locutus est: quia peccavimus.

<span id="041">41</span> Quibus Moyses: Cur, inquit, transgredimini
verbum Domini, quod vobis non cedet in prosperum?

<span id="042">42</span> nolite ascendere: non enim est Dominus
vobiscum: ne corruatis coram inimicis vestris.

<span id="043">43</span> Amalecites et Chananæus ante vos sunt, quorum
gladio corruetis, eo quod nolueritis acquiescere Domino: nec erit
Dominus vobiscum.

<span id="044">44</span> At illi contenebrati ascenderunt in verticem
montis. Arca autem testamenti Domini et Moyses non recesserunt de
castris.

<span id="045">45</span> Descenditque Amalecites et Chananæus, qui
habitabat in monte: et percutiens eos atque concidens, persecutus est
eos usque Horma.

------------------------------------------------------------------------

[Next: Numbers Chapter 15](num015)
