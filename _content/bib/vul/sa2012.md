[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa2012)  [KJV](../kjv/sa2012)  [Sep](../sep/sa2012) 
[Tan](../tan/sa2012)   
  
[2 Samuel Index](sa2)  
  [Previous](sa2011)  [Next](sa2013) 

------------------------------------------------------------------------

### Vulgate (Latin): 2 Samuel Chapter 12

<span id="001">1</span> Misit ergo Dominus Nathan ad David: qui cum
venisset ad eum, dixit ei: Duo viri erant in civitate una, unus dives,
et alter pauper.

<span id="002">2</span> Dives habebat oves et boves plurimos valde.

<span id="003">3</span> Pauper autem nihil habebat omnino, præter ovem
unam parvulam quam emerat et nutrierat, et quæ creverat apud eum cum
filiis ejus simul, de pane illius comedens, et de calice ejus bibens, et
in sinu illius dormiens: eratque illi sicut filia.

<span id="004">4</span> Cum autem peregrinus quidam venisset ad divitem,
parcens ille sumere de ovibus et de bobus suis, ut exhiberet convivium
peregrino illi qui venerat ad se, tulit ovem viri pauperis, et
præparavit cibos homini qui venerat ad se.

<span id="005">5</span> Iratus autem indignatione David adversus hominem
illum nimis, dixit ad Nathan: Vivit Dominus, quoniam filius mortis est
vir qui fecit hoc.

<span id="006">6</span> Ovem reddet in quadruplum, eo quod fecerit
verbum istud, et non pepercerit.

<span id="007">7</span> Dixit autem Nathan ad David: Tu es ille vir. Hæc
dicit Dominus Deus Israël: Ego unxi te in regem super Israël, et ego
erui te de manu Saul,

<span id="008">8</span> et dedi tibi domum domini tui, et uxores domini
tui in sinu tuo, dedique tibi domum Israël et Juda: et si parva sunt
ista, adjiciam tibi multo majora.

<span id="009">9</span> Quare ergo contempsisti verbum Domini, ut
faceres malum in conspectu meo? Uriam Hethæum percussisti gladio, et
uxorem illius accepisti in uxorem tibi, et interfecisti eum gladio
filiorum Ammon.

<span id="010">10</span> Quam ob rem non recedet gladius de domo tua
usque in sempiternum, eo quod despexeris me, et tuleris uxorem Uriæ
Hethæi ut esset uxor tua.

<span id="011">11</span> Itaque hæc dicit Dominus: Ecce ego suscitabo
super te malum de domo tua, et tollam uxores tuas in oculis tuis, et
dabo proximo tuo: et dormiet cum uxoribus tuis in oculis solis hujus.

<span id="012">12</span> Tu enim fecisti abscondite: ego autem faciam
verbum istud in conspectu omnis Israël, et in conspectu solis.  

<span id="013">13</span> Et dixit David ad Nathan: Peccavi Domino.
Dixitque Nathan ad David: Dominus quoque transtulit peccatum tuum: non
morieris.

<span id="014">14</span> Verumtamen quoniam blasphemare fecisti inimicos
Domini, propter verbum hoc, filius qui natus est tibi, morte morietur.

<span id="015">15</span> Et reversus est Nathan in domum suam. Percussit
quoque Dominus parvulum quem pepererat uxor Uriæ David, et desperatus
est.

<span id="016">16</span> Deprecatusque est David Dominum pro parvulo: et
jejunavit David jejunio, et ingressus seorsum, jacuit super terram.

<span id="017">17</span> Venerunt autem seniores domus ejus, cogentes
eum ut surgeret de terra: qui noluit, nec comedit cum eis cibum.

<span id="018">18</span> Accidit autem die septima ut moreretur infans:
timueruntque servi David nuntiare ei quod mortuus esset parvulus:
dixerunt enim: Ecce cum parvulus adhuc viveret, loquebamur ad eum, et
non audiebat vocem nostram: quanto magis si dixerimus: Mortuus est puer,
se affliget?

<span id="019">19</span> Cum ergo David vidisset servos suos
mussitantes, intellexit quod mortuus esset infantulus: dixitque ad
servos suos: Num mortuus est puer? Qui responderunt ei: Mortuus est.  

<span id="020">20</span> Surrexit ergo David de terra, et lotus
unctusque est: cumque mutasset vestem, ingressus est domum Domini: et
adoravit, et venit in domum suam, petivitque ut ponerent ei panem, et
comedit.

<span id="021">21</span> Dixerunt autem ei servi sui: Quis est sermo
quem fecisti? propter infantem, cum adhuc viveret, jejunasti et flebas:
mortuo autem puero, surrexisti, et comedisti panem.

<span id="022">22</span> Qui ait: Propter infantem, dum adhuc viveret,
jejunavi et flevi: dicebam enim: Quis scit si forte donet eum mihi
Dominus, et vivat infans?

<span id="023">23</span> Nunc autem quia mortuus est, quare jejunem?
numquid potero revocare eum amplius? ego vadam magis ad eum: ille vero
non revertetur ad me.

<span id="024">24</span> Et consolatus est David Bethsabee uxorem suam,
ingressusque ad eam dormivit cum ea: quæ genuit filium, et vocavit nomen
ejus Salomon: et Dominus dilexit eum.

<span id="025">25</span> Misitque in manu Nathan prophetæ, et vocavit
nomen ejus, Amabilis Domino, eo quod diligeret eum Dominus.  

<span id="026">26</span> Igitur pugnabat Joab contra Rabbath filiorum
Ammon, et expugnabat urbem regiam.

<span id="027">27</span> Misitque Joab nuntios ad David, dicens:
Dimicavi adversum Rabbath, et capienda est Urbs aquarum.

<span id="028">28</span> Nunc igitur congrega reliquam partem populi, et
obside civitatem, et cape eam: ne cum a me vastata fuerit urbs, nomini
meo ascribatur victoria.

<span id="029">29</span> Congregavit itaque David omnem populum, et
profectus est adversum Rabbath: cumque dimicasset, cepit eam.

<span id="030">30</span> Et tulit diadema regis eorum de capite ejus,
pondo auri talentum, habens gemmas pretiosissimas: et impositum est
super caput David. Sed et prædam civitatis asportavit multam valde:

<span id="031">31</span> populum quoque ejus adducens serravit, et
circumegit super eos ferrata carpenta: divisitque cultris, et traduxit
in typo laterum: sic fecit universis civitatibus filiorum Ammon. Et
reversus est David et omnis exercitus in Jerusalem.

------------------------------------------------------------------------

[Next: 2 Samuel Chapter 13](sa2013)
