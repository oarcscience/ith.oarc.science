[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/act012)  [GNT](../gnt/act012) 
[KJV](../kjv/act012)   
  
[Acts Index](act)  
  [Previous](act011)  [Next](act013) 

------------------------------------------------------------------------

### Vulgate (Latin): Acts Chapter 12

<span id="001">1</span> Eodem autem tempore misit Herodes rex manus, ut
affligeret quosdam de ecclesia.

<span id="002">2</span> Occidit autem Jacobum fratrem Joannis gladio.

<span id="003">3</span> Videns autem quia placeret Judæis, apposuit ut
apprehenderet et Petrum. Erant autem dies Azymorum.

<span id="004">4</span> Quem cum apprehendisset, misit in carcerem,
tradens quatuor quaternionibus militum custodiendum, volens post Pascha
producere eum populo.

<span id="005">5</span> Et Petrus quidem servabatur in carcere. Oratio
autem fiebant sine intermissione ab ecclesia ad Deum pro eo.  

<span id="006">6</span> Cum autem producturus eum esset Herodes, in ipsa
nocte erat Petrus dormiens inter duos milites, vinctus catenis duabus:
et custodes ante ostium custodiebant carcerem.

<span id="007">7</span> Et ecce angelus Domini astitit, et lumen
refulsit in habitaculo: percussoque latere Petri, excitavit eum, dicens:
Surge velociter. Et ceciderunt catenæ de manibus ejus.

<span id="008">8</span> Dixit autem angelus ad eum: Præcingere, et
calcea te caligas tuas. Et fecit sic. Et dixit illi: Circumda tibi
vestimentum tuum, et sequere me.

<span id="009">9</span> Et exiens sequebatur eum, et nesciebat quia
verum est, quod fiebat per angelum: existimabat autem se visum videre.

<span id="010">10</span> Transeuntes autem primam et secundam custodiam,
venerunt ad portam ferream, quæ ducit ad civitatem: quæ ultro aperta est
eis. Et exeuntes processerunt vicum unum: et continuo discessit angelus
ab eo.  

<span id="011">11</span> Et Petrus ad se reversus, dixit: Nunc scio vere
quia misit Dominus angelum suum, et eripuit me de manu Herodis, et de
omni exspectatione plebis Judæorum.

<span id="012">12</span> Consideransque venit ad domum Mariæ matris
Joannis, qui cognominatus est Marcus, ubi erant multi congregati, et
orantes.

<span id="013">13</span> Pulsante autem eo ostium januæ, processit
puella ad audiendum, nomine Rhode.

<span id="014">14</span> Et ut cognovit vocem Petri, præ gaudio non
aperuit januam, sed intro currens nuntiavit stare Petrum ante januam.

<span id="015">15</span> At illi dixerunt ad eam: Insanis. Illa autem
affirmabat sic se habere. Illi autem dicebant: Angelus ejus est.

<span id="016">16</span> Petrus autem perseverabat pulsans. Cum autem
aperuissent, viderunt eum, et obstupuerunt.

<span id="017">17</span> Annuens autem eis manu ut tacerent, narravit
quomodo Dominus eduxisset eum de carcere, dixitque: Nuntiate Jacobo et
fratribus hæc. Et egressus abiit in alium locum.  

<span id="018">18</span> Facta autem die, erat non parva turbatio inter
milites, quidnam factum esset de Petro.

<span id="019">19</span> Herodes autem cum requisisset eum et non
invenisset, inquisitione facta de custodibus, jussit eos duci:
descendensque a Judæa in Cæsaream, ibi commoratus est.

<span id="020">20</span> Erat autem iratus Tyriis et Sidoniis. At illi
unanimes venerunt ad eum, et persuaso Blasto, qui erat super cubiculum
regis, postulabant pacem, eo quod alerentur regiones eorum ab illo.

<span id="021">21</span> Statuto autem die Herodes vestitus veste regia
sedit pro tribunali, et concionabatur ad eos.

<span id="022">22</span> Populus autem acclamabat: Dei voces, et non
hominis.

<span id="023">23</span> Confestim autem percussit eum angelus Domini,
eo quod non dedisset honorem Deo: et consumptus a vermibus, expiravit.

<span id="024">24</span> Verbum autem Domini crescebat, et
multiplicabatur.

<span id="025">25</span> Barnabas autem et Saulus reversi sunt ab
Jerosolymis expleto ministerio assumpto Joanne, qui cognominatus est
Marcus.

------------------------------------------------------------------------

[Next: Acts Chapter 13](act013)
