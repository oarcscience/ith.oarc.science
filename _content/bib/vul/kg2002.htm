<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Kings: 2 Kings Chapter 2</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/kg2002">Polyglot</A>&nbsp;
<A HREF="../kjv/kg2002">KJV</A>&nbsp;
<A HREF="../sep/kg2002">Sep</A>&nbsp;
<A HREF="../tan/kg2002">Tan</A>&nbsp;

<BR>
<BR><A HREF="kg2">2 Kings Index</A><BR>
&nbsp;
<A HREF="kg2001">Previous</A>&nbsp;
<A HREF="kg2003">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Kings Chapter 2</H3><P><a name="001">1</A>&nbsp;Factum est autem cum levare vellet Dominus Eliam per turbinem in c&#230;lum, ibant Elias et Eliseus de Galgalis.</P>
<P><a name="002">2</A>&nbsp;Dixitque Elias ad Eliseum: Sede hic, quia Dominus misit me usque in Bethel. Cui ait Eliseus: Vivit Dominus, et vivit anima tua, quia non derelinquam te. Cumque descendissent Bethel,</P>
<P><a name="003">3</A>&nbsp;egressi sunt filii prophetarum qui erant in Bethel, ad Eliseum, et dixerunt ei: Numquid nosti quia hodie Dominus tollet dominum tuum a te? Qui respondit: Et ego novi: silete.</P>
<P><a name="004">4</A>&nbsp;Dixit autem Elias ad Eliseum: Sede hic, quia Dominus misit me in Jericho. Et ille ait: Vivit Dominus, et vivit anima tua, quia non derelinquam te. Cumque venissent Jericho,</P>
<P><a name="005">5</A>&nbsp;accesserunt filii prophetarum qui erant in Jericho, ad Eliseum, et dixerunt ei: Numquid nosti quia Dominus hodie tollet dominum tuum a te? Et ait: Ego novi: silete.</P>
<P><a name="006">6</A>&nbsp;Dixit autem ei Elias: Sede hic, quia Dominus misit me usque ad Jordanem. Qui ait: Vivit Dominus, et vivit anima tua, quia non derelinquam te. Ierunt igitur ambo pariter,</P>
<P><a name="007">7</A>&nbsp;et quinquaginta viri de filiis prophetarum secuti sunt eos, qui et steterunt e contra, longe: illi autem ambo stabant super Jordanem.</P>
<P><a name="008">8</A>&nbsp;Tulitque Elias pallium suum, et involvit illud, et percussit aquas: qu&#230; divis&#230; sunt in utramque partem, et transierunt ambo per siccum.</P>
<P><a name="009">9</A>&nbsp;Cumque transissent, Elias dixit ad Eliseum: Postula quod vis ut faciam tibi, antequam tollar a te. Dixitque Eliseus: Obsecro ut fiat in me duplex spiritus tuus.</P>
<P><a name="010">10</A>&nbsp;Qui respondit: Rem difficilem postulasti: attamen si videris me quando tollar a te, erit tibi quod petisti: si autem non videris, non erit.<BR>
</P>
<P><a name="011">11</A>&nbsp;Cumque pergerent, et incedentes sermocinarentur, ecce currus igneus, et equi ignei diviserunt utrumque: et ascendit Elias per turbinem in c&#230;lum.</P>
<P><a name="012">12</A>&nbsp;Eliseus autem videbat, et clamabat: Pater mi, pater mi, currus Isra&#235;l, et auriga ejus. Et non vidit eum amplius: apprehenditque vestimenta sua, et scidit illa in duas partes.</P>
<P><a name="013">13</A>&nbsp;Et levavit pallium Eli&#230;, quod ceciderat ei: reversusque stetit super ripam Jordanis,</P>
<P><a name="014">14</A>&nbsp;et pallio Eli&#230;, quod ceciderat ei, percussit aquas, et non sunt divis&#230;: et dixit: Ubi est Deus Eli&#230; etiam nunc? Percussitque aquas, et divis&#230; sunt huc atque illuc, et transiit Eliseus.</P>
<P><a name="015">15</A>&nbsp;Videntes autem filii prophetarum qui erant in Jericho e contra, dixerunt: Requievit spiritus Eli&#230; super Eliseum. Et venientes in occursum ejus, adoraverunt eum proni in terram,</P>
<P><a name="016">16</A>&nbsp;dixeruntque illi: Ecce cum servis tuis sunt quinquaginta viri fortes qui possunt ire, et qu&#230;rere dominum tuum, ne forte tulerit eum spiritus Domini, et projecerit eum in unum montium, aut in unam vallium. Qui ait: Nolite mittere.</P>
<P><a name="017">17</A>&nbsp;Co&#235;geruntque eum donec acquiesceret, et diceret: Mittite. Et miserunt quinquaginta viros: qui cum qu&#230;sissent tribus diebus, non invenerunt.</P>
<P><a name="018">18</A>&nbsp;Et reversi sunt ad eum: at ille habitabat in Jericho, et dixit eis: Numquid non dixi vobis: Nolite mittere?</P>
<P><a name="019">19</A>&nbsp;Dixerunt quoque viri civitatis ad Eliseum: Ecce habitatio civitatis hujus optima est, sicut tu ipse, domine, perspicis: sed aqu&#230; pessim&#230; sunt, et terra sterilis.</P>
<P><a name="020">20</A>&nbsp;At ille ait: Afferte mihi vas novum, et mittite in illud sal. Quod cum attulissent,</P>
<P><a name="021">21</A>&nbsp;egressus ad fontem aquarum misit in illum sal, et ait: H&#230;c dicit Dominus: Sanavi aquas has, et non erit ultra in eis mors, neque sterilitas.</P>
<P><a name="022">22</A>&nbsp;Sanat&#230; sunt ergo aqu&#230; usque in diem hanc, juxta verbum Elisei quod locutus est.</P>
<P><a name="023">23</A>&nbsp;Ascendit autem inde in Bethel: cumque ascenderet per viam, pueri parvi egressi sunt de civitate, et illudebant ei, dicentes: Ascende calve, ascende calve.</P>
<P><a name="024">24</A>&nbsp;Qui cum respexisset, vidit eos, et maledixit eis in nomine Domini: egressique sunt duo ursi de saltu, et laceraverunt ex eis quadraginta duos pueros.</P>
<P><a name="025">25</A>&nbsp;Abiit autem inde in montem Carmeli, et inde reversus est in Samariam.</P>
<P><HR>
<CENTER>
<A HREF="kg2003">Next: 2 Kings Chapter 3</A></CENTER>
</BODY>
</HTML>
