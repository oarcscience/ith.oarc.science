<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Macabees: 1 Macabees Chapter 7</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/ma1007">Polyglot</A>&nbsp;
<A HREF="../apo/ma1007">Apo</A>&nbsp;
<A HREF="../sep/ma1007">Sep</A>&nbsp;

<BR>
<BR><A HREF="ma1">1 Macabees Index</A><BR>
&nbsp;
<A HREF="ma1006">Previous</A>&nbsp;
<A HREF="ma1008">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Macabees Chapter 7</H3><P><a name="001">1</A>&nbsp;Anno centesimo quinquagesimo primo, exiit Demetrius Seleuci filius ab urbe Roma, et ascendit cum paucis viris in civitatem maritimam, et regnavit illic.</P>
<P><a name="002">2</A>&nbsp;Et factum est, ut ingressus est domum regni patrum suorum, comprehendit exercitus Antiochum et Lysiam, ut adducerent eos ad eum.</P>
<P><a name="003">3</A>&nbsp;Et res ei innotuit, et ait: Nolite mihi ostendere faciem eorum.</P>
<P><a name="004">4</A>&nbsp;Et occidit eos exercitus. Et sedit Demetrius super sedem regni sui.<BR>
</P>
<P><a name="005">5</A>&nbsp;Et venerunt ad eum viri iniqui et impii ex Isra&#235;l: et Alcimus dux eorum, qui volebat fieri sacerdos.</P>
<P><a name="006">6</A>&nbsp;Et accusaverunt populum apud regem, dicentes: Perdidit Judas et fratres ejus omnes amicos tuos, et nos dispersit de terra nostra.</P>
<P><a name="007">7</A>&nbsp;Nunc ergo mitte virum, cui credis, ut eat, et videat exterminium omne quod fecit nobis, et regionibus regis: et puniat omnes amicos ejus, et adjutores eorum.</P>
<P><a name="008">8</A>&nbsp;Et elegit rex ex amicis suis Bacchidem, qui dominabatur trans flumen magnum in regno, et fidelem regi: et misit eum,</P>
<P><a name="009">9</A>&nbsp;ut videret exterminium quod fecit Judas: sed et Alcimum impium constituit in sacerdotium, et mandavit ei facere ultionem in filios Isra&#235;l.</P>
<P><a name="010">10</A>&nbsp;Et surrexerunt, et venerunt cum exercitu magno in terram Juda: et miserunt nuntios, et locuti sunt ad Judam et ad fratres ejus verbis pacificis in dolo.</P>
<P><a name="011">11</A>&nbsp;Et non intenderunt sermonibus eorum: viderunt enim quia venerunt cum exercitu magno.</P>
<P><a name="012">12</A>&nbsp;Et convenerunt ad Alcimum et Bacchidem congregatio scribarum requirere qu&#230; justa sunt:</P>
<P><a name="013">13</A>&nbsp;et primi, Assid&#230;i qui erant in filiis Isra&#235;l: et exquirebant ab eis pacem.</P>
<P><a name="014">14</A>&nbsp;Dixerunt enim: Homo sacerdos de semine Aaron venit; non decipiet nos:</P>
<P><a name="015">15</A>&nbsp;et locutus est cum eis verba pacifica, et juravit illis, dicens: Non inferemus vobis malum, neque amicis vestris.</P>
<P><a name="016">16</A>&nbsp;Et crediderunt ei: et comprehendit ex eis sexaginta viros, et occidit eos in una die, secundum verbum quod scriptum est:</P>
<P><a name="017">17</A>&nbsp;Carnes sanctorum tuorum, et sanguinem ipsorum effuderunt in circuitu Jerusalem, et non erat qui sepeliret.</P>
<P><a name="018">18</A>&nbsp;Et incubuit timor et tremor in omnem populum: quia dixerunt: Non est veritas, et judicium in eis: transgressi sunt enim constitutum, et jusjurandum quod juraverunt.</P>
<P><a name="019">19</A>&nbsp;Et movit Bacchides castra ab Jerusalem, et applicuit in Bethzecha: et misit, et comprehendit multos ex eis qui a se effugerant: et quosdam de populo mactavit, et in puteum magnum projecit.<BR>
</P>
<P><a name="020">20</A>&nbsp;Et commisit regionem Alcimo, et reliquit cum eo auxilium in adjutorium ipsi. Et abiit Bacchides ad regem:</P>
<P><a name="021">21</A>&nbsp;et satis agebat Alcimus pro principatu sacerdotii sui:</P>
<P><a name="022">22</A>&nbsp;et convenerunt ad eum omnes, qui perturbabant populum suum, et obtinuerunt terram Juda, et fecerunt plagam magnam in Isra&#235;l.</P>
<P><a name="023">23</A>&nbsp;Et vidit Judas omnia mala qu&#230; fecit Alcimus et qui cum eo erant filiis Isra&#235;l, multo plus quam gentes:</P>
<P><a name="024">24</A>&nbsp;et exiit in omnes fines Jud&#230;&#230; in circuitu, et fecit vindictam in viros desertores, et cessaverunt ultra exire in regionem.<BR>
</P>
<P><a name="025">25</A>&nbsp;Vidit autem Alcimus quod pr&#230;valuit Judas et qui cum eo erant, et cognovit quia non potest sustinere eos: et regressus est ad regem, et accusavit eos multis criminibus.</P>
<P><a name="026">26</A>&nbsp;Et misit rex Nicanorem, unum ex principibus suis nobilioribus, qui erat inimicitias exercens contra Isra&#235;l: et mandavit ei evertere populum.</P>
<P><a name="027">27</A>&nbsp;Et venit Nicanor in Jerusalem cum exercitu magno, et misit ad Judam et ad fratres ejus verbis pacificis cum dolo,</P>
<P><a name="028">28</A>&nbsp;dicens: Non sit pugna inter me et vos: veniam cum viris paucis, ut videam facies vestras cum pace.</P>
<P><a name="029">29</A>&nbsp;Et venit ad Judam, et salutaverunt se invicem pacifice: et hostes parati erant rapere Judam.</P>
<P><a name="030">30</A>&nbsp;Et innotuit sermo Jud&#230; quoniam cum dolo venerat ad eum: et conterritus est ab eo, et amplius noluit videre faciem ejus.</P>
<P><a name="031">31</A>&nbsp;Et cognovit Nicanor quoniam denudatum est consilium ejus: et exivit obviam Jud&#230; in pugnam juxta Capharsalama.</P>
<P><a name="032">32</A>&nbsp;Et ceciderunt de Nicanoris exercitu fere quinque millia viri, et fugerunt in civitatem David.</P>
<P><a name="033">33</A>&nbsp;Et post h&#230;c verba ascendit Nicanor in montem Sion: et exierunt de sacerdotibus populi salutare eum in pace, et demonstrare ei holocautomata, qu&#230; offerebantur pro rege.</P>
<P><a name="034">34</A>&nbsp;Et irridens sprevit eos, et polluit: et locutus est superbe,</P>
<P><a name="035">35</A>&nbsp;et juravit cum ira, dicens: Nisi traditus fuerit Judas et exercitus ejus in manus meas, continuo cum regressus fuero in pace, succendam domum istam. Et exiit cum ira magna.</P>
<P><a name="036">36</A>&nbsp;Et intraverunt sacerdotes, et steterunt ante faciem altaris et templi, et flentes dixerunt:</P>
<P><a name="037">37</A>&nbsp;Tu, Domine, elegisti domum istam ad invocandum nomen tuum in ea, ut esset domus orationis et obsecrationis populo tuo:</P>
<P><a name="038">38</A>&nbsp;fac vindictam in homine isto et exercitu ejus, et cadant in gladio: memento blasphemias eorum, et ne dederis eis ut permaneant.</P>
<P><a name="039">39</A>&nbsp;Et exiit Nicanor ab Jerusalem, et castra applicuit ad Bethoron: et occurrit illi exercitus Syri&#230;.</P>
<P><a name="040">40</A>&nbsp;Et Judas applicuit in Adarsa cum tribus millibus viris: et oravit Judas, et dixit:</P>
<P><a name="041">41</A>&nbsp;Qui missi erant a rege Sennacherib, Domine, quia blasphemaverunt te, exiit angelus, et percussit ex eis centum octoginta quinque millia:</P>
<P><a name="042">42</A>&nbsp;sic contere exercitum istum in conspectu nostro hodie: et sciant ceteri quia male locutus est super sancta tua: et judica illum secundum malitiam illius.</P>
<P><a name="043">43</A>&nbsp;Et commiserunt exercitus pr&#230;lium tertiadecima die mensis Adar: et contrita sunt castra Nicanoris, et cecidit ipse primus in pr&#230;lio.</P>
<P><a name="044">44</A>&nbsp;Ut autem vidit exercitus ejus quia cecidisset Nicanor, projecerunt arma sua, et fugerunt:</P>
<P><a name="045">45</A>&nbsp;et persecuti sunt eos viam unius diei ab Adazer usquequo veniatur in Gazara, et tubis cecinerunt post eos cum significationibus:</P>
<P><a name="046">46</A>&nbsp;et exierunt de omnibus castellis Jud&#230;&#230; in circuitu, et ventilabant eos cornibus, et convertebantur iterum ad eos, et ceciderunt omnes gladio, et non est relictus ex eis nec unus.</P>
<P><a name="047">47</A>&nbsp;Et acceperunt spolia eorum in pr&#230;dam: et caput Nicanoris amputaverunt, et dexteram ejus, quam extenderat superbe, et attulerunt, et suspenderunt contra Jerusalem.</P>
<P><a name="048">48</A>&nbsp;Et l&#230;tatus est populus valde, et egerunt diem illam in l&#230;titia magna.</P>
<P><a name="049">49</A>&nbsp;Et constituit agi omnibus annis diem istam tertiadecima die mensis Adar.</P>
<P><a name="050">50</A>&nbsp;Et siluit terra Juda dies paucos.</P>
<P><HR>
<CENTER>
<A HREF="ma1008">Next: 1 Macabees Chapter 8</A></CENTER>
</BODY>
</HTML>
