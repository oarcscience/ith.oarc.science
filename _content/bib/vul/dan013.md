[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/dan013)   
  
[Daniel Index](dan)  
  [Previous](dan012)  [Next](dan014) 

------------------------------------------------------------------------

### Vulgate (Latin): Daniel Chapter 13

<span id="001">1</span> Et erat vir habitans in Babylone, et nomen ejus
Joakim:

<span id="002">2</span> et accepit uxorem nomine Susannam, filiam
Helciæ, pulchram nimis, et timentem Deum:

<span id="003">3</span> parentes enim illius, cum essent justi,
erudierunt filiam suam secundum legem Moysi.

<span id="004">4</span> Erat autem Joakim dives valde, et erat ei
pomarium vicinum domui suæ: et ad ipsum confluebant Judæi, eo quod esset
honorabilior omnium.

<span id="005">5</span> Et constituti sunt de populo duo senes judices
in illo anno, de quibus locutus est Dominus: Quia egressa est iniquitas
de Babylone a senioribus judicibus, qui videbantur regere populum.

<span id="006">6</span> Isti frequentabant domum Joakim, et veniebant ad
eos omnes qui habebant judicia.

<span id="007">7</span> Cum autem populus revertisset per meridiem,
ingrediebatur Susanna, et deambulabat in pomario viri sui.

<span id="008">8</span> Et videbant eam senes quotidie ingredientem et
deambulantem, et exarserunt in concupiscentiam ejus:

<span id="009">9</span> et everterunt sensum suum, et declinaverunt
oculos suos ut non viderent cælum, neque recordarentur judiciorum
justorum.

<span id="010">10</span> Erant ergo ambo vulnerati amore ejus, nec
indicaverunt sibi vicissim dolorem suum:

<span id="011">11</span> erubescebant enim indicare sibi concupiscentiam
suam, volentes concumbere cum ea.

<span id="012">12</span> Et observabant quotidie sollicitius videre eam.
Dixitque alter ad alterum:

<span id="013">13</span> Eamus domum, quia hora prandii est. Et egressi,
recesserunt a se.

<span id="014">14</span> Cumque revertissent, venerunt in unum: et
sciscitantes ab invicem causam, confessi sunt concupiscentiam suam: et
tunc in communi statuerunt tempus quando eam possent invenire solam.  

<span id="015">15</span> Factum est autem, cum observarent diem aptum,
ingressa est aliquando sicut heri et nudiustertius, cum duabus solis
puellis, voluitque lavari in pomario: æstus quippe erat:

<span id="016">16</span> et non erat ibi quisquam, præter duos senes
absconditos, et contemplantes eam.

<span id="017">17</span> Dixit ergo puellis: Afferte mihi oleum, et
smigmata, et ostia pomarii claudite, ut laver.

<span id="018">18</span> Et fecerunt sicut præceperat: clauseruntque
ostia pomarii, et egressæ sunt per posticum ut afferrent quæ jusserat;
nesciebantque senes intus esse absconditos.  

<span id="019">19</span> Cum autem egressæ essent puellæ, surrexerunt
duo senes, et accurrerunt ad eam, et dixerunt:

<span id="020">20</span> Ecce ostia pomarii clausa sunt, et nemo nos
videt, et nos in concupiscentia tui sumus: quam ob rem assentire nobis,
et commiscere nobiscum.

<span id="021">21</span> Quod si nolueris, dicemus contra te
testimonium, quod fuerit tecum juvenis, et ob hanc causam emiseris
puellas a te.

<span id="022">22</span> Ingemuit Susanna, et ait: Angustiæ sunt mihi
undique: si enim hoc egero, mors mihi est: si autem non egero, non
effugiam manus vestras.

<span id="023">23</span> Sed melius est mihi absque opere incidere in
manus vestras, quam peccare in conspectu Domini.

<span id="024">24</span> Et exclamavit voce magna Susanna: exclamaverunt
autem et senes adversus eam.

<span id="025">25</span> Et cucurrit unus ad ostia pomarii, et aperuit.

<span id="026">26</span> Cum ergo audissent clamorem famuli domus in
pomario, irruerunt per posticum ut viderent quidnam esset.

<span id="027">27</span> Postquam autem senes locuti sunt, erubuerunt
servi vehementer, quia numquam dictus fuerat sermo hujuscemodi de
Susanna. Et facta est dies crastina.  

<span id="028">28</span> Cumque venisset populus ad Joakim virum ejus,
venerunt et duo presbyteri, pleni iniqua cogitatione adversus Susannam
ut interficerent eam.

<span id="029">29</span> Et dixerunt coram populo: Mittite ad Susannam
filiam Helciæ uxorem Joakim. Et statim miserunt.

<span id="030">30</span> Et venit cum parentibus, et filiis, et
universis cognatis suis.

<span id="031">31</span> Porro Susanna erat delicata nimis, et pulchra
specie.

<span id="032">32</span> At iniqui illi jusserunt ut discooperiretur
(erat enim cooperta), ut vel sic satiarentur decore ejus.

<span id="033">33</span> Flebant igitur sui, et omnes qui noverant eam.

<span id="034">34</span> Consurgentes autem duo presbyteri in medio
populi, posuerunt manus suas super caput ejus.

<span id="035">35</span> Quæ flens suspexit ad cælum: erat enim cor ejus
fiduciam habens in Domino.

<span id="036">36</span> Et dixerunt presbyteri: Cum deambularemus in
pomario soli, ingressa est hæc cum duabus puellis: et clausit ostia
pomarii, et dimisit a se puellas.

<span id="037">37</span> Venitque ad eam adolescens, qui erat
absconditus, et concubuit cum ea.

<span id="038">38</span> Porro nos cum essemus in angulo pomarii,
videntes iniquitatem, cucurrimus ad eos, et vidimus eos pariter
commisceri.

<span id="039">39</span> Et illum quidem non quivimus comprehendere,
quia fortior nobis erat, et apertis ostiis exilivit:

<span id="040">40</span> hanc autem cum apprehendissemus,
interrogavimus, quisnam esset adolescens, et noluit indicare nobis:
hujus rei testes sumus.

<span id="041">41</span> Credidit eis multitudo quasi senibus et
judicibus populi, et condemnaverunt eam ad mortem.  

<span id="042">42</span> Exclamavit autem voce magna Susanna, et dixit:
Deus æterne, qui absconditorum es cognitor, qui nosti omnia antequam
fiant,

<span id="043">43</span> tu scis quoniam falsum testimonium tulerunt
contra me: et ecce morior, cum nihil horum fecerim, quæ isti malitiose
composuerunt adversum me.

<span id="044">44</span> Exaudivit autem Dominus vocem ejus.

<span id="045">45</span> Cumque duceretur ad mortem, suscitavit Dominus
spiritum sanctum pueri junioris, cujus nomen Daniel:

<span id="046">46</span> et exclamavit voce magna: Mundus ego sum a
sanguine hujus.

<span id="047">47</span> Et conversus omnis populus ad eum, dixit: Quis
est iste sermo, quem tu locutus es?

<span id="048">48</span> Qui cum staret in medio eorum, ait: Sic fatui
filii Israël, non judicantes, neque quod verum est cognoscentes,
condemnastis filiam Israël?

<span id="049">49</span> revertimini ad judicium, quia falsum
testimonium locuti sunt adversus eam.

<span id="050">50</span> Reversus est ergo populus cum festinatione, et
dixerunt ei senes: Veni, et sede in medio nostrum, et indica nobis: quia
tibi Deus dedit honorem senectutis.

<span id="051">51</span> Et dixit ad eos Daniel: Separate illos ab
invicem procul, et dijudicabo eos.

<span id="052">52</span> Cum ergo divisi essent alter ab altero, vocavit
unum de eis, et dixit ad eum: Inveterate dierum malorum, nunc venerunt
peccata tua, quæ operabaris prius:

<span id="053">53</span> judicans judicia injusta, innocentes opprimens,
et dimittens noxios, dicente Domino: Innocentem et justum non
interficies.

<span id="054">54</span> Nunc ergo, si vidisti eam, dic sub qua arbore
videris eos colloquentes sibi. Qui ait: Sub schino.

<span id="055">55</span> Dixit autem Daniel: Recte mentitus es in caput
tuum: ecce enim angelus Dei, accepta sententia ab eo, scindet te medium.

<span id="056">56</span> Et, amoto eo, jussit venire alium, et dixit ei:
Semen Chanaan, et non Juda, species decepit te, et concupiscentia
subvertit cor tuum:

<span id="057">57</span> sic faciebatis filiabus Israël, et illæ
timentes loquebantur vobis: sed filia Juda non sustinuit iniquitatem
vestram.

<span id="058">58</span> Nunc ergo, dic mihi sub qua arbore
comprehenderis eos loquentes sibi. Qui ait: Sub prino.

<span id="059">59</span> Dixit autem ei Daniel: Recte mentitus es et tu
in caput tuum: manet enim angelus Domini, gladium habens, ut secet te
medium, et interficiat vos.  

<span id="060">60</span> Exclamavit itaque omnis cœtus voce magna, et
benedixerunt Deum, qui salvat sperantes in se.

<span id="061">61</span> Et consurrexerunt adversus duos presbyteros
(convicerat enim eos Daniel ex ore suo falsum dixisse testimonium),
feceruntque eis sicut male egerant adversus proximum,

<span id="062">62</span> ut facerent secundum legem Moysi. Et
interfecerunt eos, et salvatus est sanguis innoxius in die illa.

<span id="063">63</span> Helcias autem et uxor ejus laudaverunt Deum pro
filia sua Susanna cum Joakim marito ejus, et cognatis omnibus, quia non
esset inventa in ea res turpis.

<span id="064">64</span> Daniel autem factus est magnus in conspectu
populi a die illa, et deinceps.

<span id="065">65</span> Et rex Astyages appositus est ad patres suos,
et suscepit Cyrus Perses regnum ejus.

------------------------------------------------------------------------

[Next: Daniel Chapter 14](dan014)
