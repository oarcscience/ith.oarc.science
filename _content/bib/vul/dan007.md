[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/dan007)  [KJV](../kjv/dan007) 
[Sep:Dan](../sep/dan007)  [Sep:DaT](../sep/dat007) 
[Tan](../tan/dan007)   
  
[Daniel Index](dan)  
  [Previous](dan006)  [Next](dan008) 

------------------------------------------------------------------------

### Vulgate (Latin): Daniel Chapter 7

<span id="001">1</span> Anno primo Baltassar regis Babylonis, Daniel
somnium vidit: visio autem capitis ejus in cubili suo: et somnium
scribens, brevi sermone comprehendit: summatimque perstringens, ait:

<span id="002">2</span> Videbam in visione mea nocte: et ecce quatuor
venti cæli pugnabant in mari magno.

<span id="003">3</span> Et quatuor bestiæ grandes ascendebant de mari
diversæ inter se.

<span id="004">4</span> Prima quasi leæna, et alas habebat aquilæ:
aspiciebam donec evulsæ sunt alæ ejus, et sublata est de terra, et super
pedes quasi homo stetit; et cor hominis datum est ei.

<span id="005">5</span> Et ecce bestia alia similis urso in parte
stetit: et tres ordines erant in ore ejus, et in dentibus ejus, et sic
dicebant ei: Surge, comede carnes plurimas.

<span id="006">6</span> Post hæc aspiciebam, et ecce alia quasi pardus,
et alas habebat quasi avis, quatuor super se: et quatuor capita erant in
bestia, et potestas data est ei.

<span id="007">7</span> Post hæc aspiciebam in visione noctis, et ecce
bestia quarta terribilis atque mirabilis, et fortis nimis: dentes
ferreos habebat magnos, comedens atque comminuens, et reliqua pedibus
suis conculcans: dissimilis autem erat ceteris bestiis quas videram ante
eam, et habebat cornua decem.

<span id="008">8</span> Considerabam cornua, et ecce cornu aliud
parvulum ortum est de medio eorum: et tria de cornibus primis evulsa
sunt a facie ejus: et ecce oculi, quasi oculi hominis erant in cornu
isto, et os loquens ingentia.

<span id="009">9</span> Aspiciebam donec throni positi sunt, et antiquus
dierum sedit. Vestimentum ejus candidum quasi nix, et capilli capitis
ejus quasi lana munda: thronus ejus flammæ ignis: rotæ ejus ignis
accensus.

<span id="010">10</span> Fluvius igneus rapidusque egrediebatur a facie
ejus. Millia millium ministrabant ei, et decies millies centena millia
assistebant ei: judicium sedit, et libri aperti sunt.

<span id="011">11</span> Aspiciebam propter vocem sermonum grandium,
quos cornu illud loquebatur: et vidi quoniam interfecta esset bestia, et
perisset corpus ejus, et traditum esset ad comburendum igni:

<span id="012">12</span> aliarum quoque bestiarum ablata esset potestas,
et tempora vitæ constituta essent eis usque ad tempus et tempus.

<span id="013">13</span> Aspiciebam ergo in visione noctis, et ecce cum
nubibus cæli quasi filius hominis veniebat, et usque ad antiquum dierum
pervenit: et in conspectu ejus obtulerunt eum.

<span id="014">14</span> Et dedit ei potestatem, et honorem, et regnum:
et omnes populi, tribus, et linguæ ipsi servient: potestas ejus,
potestas æterna, quæ non auferetur: et regnum ejus, quod non
corrumpetur.  

<span id="015">15</span> Horruit spiritus meus: ego Daniel territus sum
in his, et visiones capitis mei conturbaverunt me.

<span id="016">16</span> Accessi ad unum de assistentibus, et veritatem
quærebam ab eo de omnibus his. Qui dixit mihi interpretationem sermonum,
et docuit me:

<span id="017">17</span> Hæ quatuor bestiæ magnæ, quatuor sunt regna,
quæ consurgent de terra.

<span id="018">18</span> Suscipient autem regnum sancti Dei altissimi,
et obtinebunt regnum usque in sæculum, et sæculum sæculorum.

<span id="019">19</span> Post hoc volui diligenter discere de bestia
quarta, quæ erat dissimilis valde ab omnibus, et terribilis nimis:
dentes et ungues ejus ferrei: comedebat, et comminuebat, et reliqua
pedibus suis conculcabat:

<span id="020">20</span> et de cornibus decem, quæ habebat in capite, et
de alio, quod ortum fuerat, ante quod ceciderant tria cornua: et de
cornu illo, quod habebat oculos, et os loquens grandia, et majus erat
ceteris.

<span id="021">21</span> Aspiciebam, et ecce cornu illud faciebat bellum
adversus sanctos, et prævalebat eis,

<span id="022">22</span> donec venit antiquus dierum, et judicium dedit
sanctis Excelsi, et tempus advenit, et regnum obtinuerunt sancti.

<span id="023">23</span> Et sic ait: Bestia quarta, regnum quartum erit
in terra, quod majus erit omnibus regnis, et devorabit universam terram,
et conculcabit, et comminuet eam.

<span id="024">24</span> Porro cornua decem ipsius regni, decem reges
erunt: et alius consurget post eos, et ipse potentior erit prioribus, et
tres reges humiliabit.

<span id="025">25</span> Et sermones contra Excelsum loquetur, et
sanctos Altissimi conteret: et putabit quod possit mutare tempora, et
leges: et tradentur in manu ejus usque ad tempus, et tempora, et
dimidium temporis.

<span id="026">26</span> Et judicium sedebit, ut auferatur potentia, et
conteratur, et dispereat usque in finem.

<span id="027">27</span> Regnum autem, et potestas, et magnitudo regni,
quæ est subter omne cælum, detur populo sanctorum Altissimi: cujus
regnum, regnum sempiternum est, et omnes reges servient ei, et obedient.

<span id="028">28</span> Hucusque finis verbi. Ego Daniel multum
cogitationibus meis conturbabar, et facies mea mutata est in me: verbum
autem in corde meo conservavi.

------------------------------------------------------------------------

[Next: Daniel Chapter 8](dan008)
