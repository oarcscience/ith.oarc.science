<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Numbers: Numbers Chapter 22</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/num022">Polyglot</A>&nbsp;
<A HREF="../kjv/num022">KJV</A>&nbsp;
<A HREF="../sep/num022">Sep</A>&nbsp;
<A HREF="../tan/num022">Tan</A>&nbsp;

<BR>
<BR><A HREF="num">Numbers Index</A><BR>
&nbsp;
<A HREF="num021">Previous</A>&nbsp;
<A HREF="num023">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Numbers Chapter 22</H3><P><a name="001">1</A>&nbsp;Profectique castrametati sunt in campestribus Moab, ubi trans Jordanem Jericho sita est.</P>
<P><a name="002">2</A>&nbsp;Videns autem Balac filius Sephor omnia qu&#230; fecerat Isra&#235;l Amorrh&#230;o,</P>
<P><a name="003">3</A>&nbsp;et quod pertimuissent eum Moabit&#230;, et impetum ejus ferre non possent,</P>
<P><a name="004">4</A>&nbsp;dixit ad majores natu Madian: Ita delebit hic populus omnes, qui in nostris finibus commorantur, quomodo solet bos herbas usque ad radices carpere. Ipse erat eo tempore rex in Moab.</P>
<P><a name="005">5</A>&nbsp;Misit ergo nuntios ad Balaam filium Beor ariolum, qui habitabat super flumen terr&#230; filiorum Ammon, ut vocarent eum, et dicerent: Ecce egressus est populus ex &#198;gypto, qui operuit superficiem terr&#230;, sedens contra me.</P>
<P><a name="006">6</A>&nbsp;Veni igitur, et maledic populo huic, quia fortior me est: si quomodo possim percutere et ejicere eum de terra mea. Novi enim quod benedictus sit cui benedixeris, et maledictus in quem maledicta congesseris.</P>
<P><a name="007">7</A>&nbsp;Perrexeruntque seniores Moab, et majores natu Madian, habentes divinationis pretium in manibus. Cumque venissent ad Balaam, et narrassent ei omnia verba Balac,</P>
<P><a name="008">8</A>&nbsp;ille respondit: Manete hic nocte, et respondebo quidquid mihi dixerit Dominus. Manentibus illis apud Balaam, venit Deus, et ait ad eum:</P>
<P><a name="009">9</A>&nbsp;Quid sibi volunt homines isti apud te?</P>
<P><a name="010">10</A>&nbsp;Respondit: Balac filius Sephor rex Moabitarum misit ad me,</P>
<P><a name="011">11</A>&nbsp;dicens: Ecce populus qui egressus est de &#198;gypto, operuit superficiem terr&#230;: veni, et maledic ei, si quomodo possim pugnans abigere eum.</P>
<P><a name="012">12</A>&nbsp;Dixitque Deus ad Balaam: Noli ire cum eis, neque maledicas populo: quia benedictus est.</P>
<P><a name="013">13</A>&nbsp;Qui mane consurgens dixit ad principes: Ite in terram vestram, quia prohibuit me Dominus venire vobiscum.</P>
<P><a name="014">14</A>&nbsp;Reversi principes dixerunt ad Balac: Noluit Balaam venire nobiscum.<BR>
</P>
<P><a name="015">15</A>&nbsp;Rursum ille multo plures et nobiliores quam ante miserat, misit.</P>
<P><a name="016">16</A>&nbsp;Qui cum venissent ad Balaam, dixerunt: Sic dicit Balac filius Sephor: Ne cuncteris venire ad me:</P>
<P><a name="017">17</A>&nbsp;paratus sum honorare te, et quidquid volueris, dabo tibi: veni, et maledic populo isti.</P>
<P><a name="018">18</A>&nbsp;Respondit Balaam: Si dederit mihi Balac plenam domum suam argenti et auri, non potero immutare verbum Domini Dei mei, ut vel plus, vel minus loquar.</P>
<P><a name="019">19</A>&nbsp;Obsecro ut hic maneatis etiam hac nocte, et scire queam quid mihi rursum respondeat Dominus.</P>
<P><a name="020">20</A>&nbsp;Venit ergo Deus ad Balaam nocte, et ait ei: Si vocare te venerunt homines isti, surge, et vade cum eis: ita dumtaxat, ut quod tibi pr&#230;cepero, facias.</P>
<P><a name="021">21</A>&nbsp;Surrexit Balaam mane, et strata asina sua profectus est cum eis.<BR>
</P>
<P><a name="022">22</A>&nbsp;Et iratus est Deus. Stetitque angelus Domini in via contra Balaam, qui insidebat asin&#230;, et duos pueros habebat secum.</P>
<P><a name="023">23</A>&nbsp;Cernens asina angelum stantem in via, evaginato gladio, avertit se de itinere, et ibat per agrum. Quam cum verberaret Balaam, et vellet ad semitam reducere,</P>
<P><a name="024">24</A>&nbsp;stetit angelus in angustiis duarum maceriarum, quibus vine&#230; cingebantur.</P>
<P><a name="025">25</A>&nbsp;Quem videns asina, junxit se parieti, et attrivit sedentis pedem. At ille iterum verberabat eam:</P>
<P><a name="026">26</A>&nbsp;et nihilominus angelus ad locum angustum transiens, ubi nec ad dexteram, nec ad sinistram poterat deviare, obvius stetit.</P>
<P><a name="027">27</A>&nbsp;Cumque vidisset asina stantem angelum, concidit sub pedibus sedentis: qui iratus, vehementius c&#230;debat fuste latera ejus.</P>
<P><a name="028">28</A>&nbsp;Aperuitque Dominus os asin&#230;, et locuta est: Quid feci tibi? cur percutis me ecce jam tertio?</P>
<P><a name="029">29</A>&nbsp;Respondit Balaam: Quia commeruisti, et illusisti mihi: utinam haberem gladium, ut te percuterem!</P>
<P><a name="030">30</A>&nbsp;Dixit asina: Nonne animal tuum sum, cui semper sedere consuevisti usque in pr&#230;sentem diem? dic quid simile umquam fecerim tibi. At ille ait: Numquam.</P>
<P><a name="031">31</A>&nbsp;Protinus aperuit Dominus oculos Balaam, et vidit angelum stantem in via, evaginato gladio, adoravitque eum pronus in terram.</P>
<P><a name="032">32</A>&nbsp;Cui angelus: Cur, inquit, tertio verberas asinam tuam? ego veni ut adversarer tibi, quia perversa est via tua, mihique contraria:</P>
<P><a name="033">33</A>&nbsp;et nisi asina declinasset de via, dans locum resistenti, te occidissem, et illa viveret.<BR>
</P>
<P><a name="034">34</A>&nbsp;Dixit Balaam: Peccavi, nesciens quod tu stares contra me: et nunc si displicet tibi ut vadam, revertar.</P>
<P><a name="035">35</A>&nbsp;Ait angelus: Vade cum istis, et cave ne aliud quam pr&#230;cepero tibi loquaris. Ivit igitur cum principibus.</P>
<P><a name="036">36</A>&nbsp;Quod cum audisset Balac, egressus est in occursum ejus in oppido Moabitarum, quod situm est in extremis finibus Arnon.</P>
<P><a name="037">37</A>&nbsp;Dixitque ad Balaam: Misi nuntios ut vocarent te: cur non statim venisti ad me? an quia mercedem adventui tuo reddere nequeo?</P>
<P><a name="038">38</A>&nbsp;Cui ille respondit: Ecce adsum: numquid loqui potero aliud, nisi quod Deus posuerit in ore meo?</P>
<P><a name="039">39</A>&nbsp;Perrexerunt ergo simul, et venerunt in urbem, qu&#230; in extremis regni ejus finibus erat.</P>
<P><a name="040">40</A>&nbsp;Cumque occidisset Balac boves et oves, misit ad Balaam, et principes qui cum eo erant, munera.</P>
<P><a name="041">41</A>&nbsp;Mane autem facto, duxit eum ad excelsa Baal, et intuitus est extremam partem populi.</P>
<P><HR>
<CENTER>
<A HREF="num023">Next: Numbers Chapter 23</A></CENTER>
</BODY>
</HTML>
