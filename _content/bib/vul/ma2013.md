[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma2013)  [Apo](../apo/ma2013) 
[Sep](../sep/ma2013)   
  
[2 Macabees Index](ma2)  
  [Previous](ma2012)  [Next](ma2014) 

------------------------------------------------------------------------

### Vulgate (Latin): 2 Macabees Chapter 13

<span id="001">1</span> Anno centesimo quadragesimo nono, cognovit Judas
Antiochum Eupatorem venire cum multitudine adversus Judæam,

<span id="002">2</span> et cum eo Lysiam procuratorem et præpositum
negotiorum, secum habentem peditum centum decem millia, et equitum
quinque millia, et elephantos viginti duos, currus cum falcibus
trecentos.

<span id="003">3</span> Commiscuit autem se illis et Menelaus: et cum
multa fallacia deprecabatur Antiochum, non pro patriæ salute, sed
sperans se constitui in principatum.

<span id="004">4</span> Sed Rex regum suscitavit animos Antiochi in
peccatorem: et suggerente Lysia hunc esse causam omnium malorum, jussit
(ut eis est consuetudo) apprehensum in eodem loco necari.

<span id="005">5</span> Erat autem in eodem loco turris quinquaginta
cubitorum, aggestum undique habens cineris: hæc prospectum habebat in
præceps.

<span id="006">6</span> Inde in cinerem dejici jussit sacrilegum,
omnibus eum propellentibus ad interitum.

<span id="007">7</span> Et tali lege prævaricatorem legis contigit mori,
nec terræ dari Menelaum.

<span id="008">8</span> Et quidem satis juste: nam quia multa erga aram
Dei delicta commisit, cujus ignis et cinis erat sanctus: ipse in cineris
morte damnatus est.  

<span id="009">9</span> Sed rex mente effrenatus veniebat, nequiorem se
patre suo Judæis ostensurus.

<span id="010">10</span> Quibus Judas cognitis, præcepit populo ut die
ac nocte Dominum invocarent, quo, sicut semper, et nunc adjuvaret eos,

<span id="011">11</span> quippe qui lege, et patria, sanctoque templo
privari vererentur: ac populum, qui nuper paululum respirasset, ne
sineret blasphemis rursus nationibus subdi.

<span id="012">12</span> Omnibus itaque simul id facientibus, et
petentibus a Domino misericordiam cum fletu et jejuniis, per triduum
continuum prostratis, hortatus est eos Judas ut se præpararent.

<span id="013">13</span> Ipse vero cum senioribus cogitavit priusquam
rex admoveret exercitum ad Judæam et obtineret civitatem, exire, et
Domini judicio committere exitum rei.

<span id="014">14</span> Dans itaque potestatem omnium Deo mundi
creatori, et exhortatus suos ut fortiter dimicarent, et usque ad mortem
pro legibus, templo, civitate, patria, et civibus starent, circa Modin
exercitum constituit.

<span id="015">15</span> Et dato signo suis Dei victoriæ, juvenibus
fortissimis electis nocte aggressus aulam regiam, in castris interfecit
viros quatuor millia, et maximum elephantorum cum his qui superpositi
fuerant:

<span id="016">16</span> summoque metu ac perturbatione hostium castra
replentes, rebus prospere gestis, abierunt.

<span id="017">17</span> Hoc autem factum est die illucescente,
adjuvante eum Domini protectione.

<span id="018">18</span> Sed rex, accepto gustu audaciæ Judæorum, arte
difficultatem locorum tentabat:

<span id="019">19</span> et Bethsuræ, quæ erat Judæorum præsidium
munitum, castra admovebat: sed fugabatur, impingebat, minorabatur.

<span id="020">20</span> His autem qui intus erant, Judas necessaria
mittebat.

<span id="021">21</span> Enuntiavit autem mysteria hostibus Rhodocus
quidam de judaico exercitu, qui requisitus comprehensus est, et
conclusus.

<span id="022">22</span> Iterum rex sermonem habuit ad eos qui erant in
Bethsuris: dextram dedit, accepit, abiit:

<span id="023">23</span> commisit cum Juda, superatus est.  
Ut autem cognovit rebellasse Philippum Antiochiæ, qui relictus erat
super negotia, mente consternatus, Judæos deprecans, subditusque eis,
jurat de omnibus quibus justum visum est: et reconciliatus obtulit
sacrificium, honoravit templum, et munera posuit.

<span id="024">24</span> Machabæum amplexatus est, et fecit eum a
Ptolemaide usque ad Gerrenos ducem et principem.

<span id="025">25</span> Ut autem venit Ptolemaidam, graviter ferebant
Ptolemenses amicitiæ conventionem, indignantes ne forte fœdus
irrumperent.

<span id="026">26</span> Tunc ascendit Lysias tribunal, et exposuit
rationem, et populum sedavit, regressusque est Antiochiam: et hoc modo
regis profectio et reditus processit.

------------------------------------------------------------------------

[Next: 2 Macabees Chapter 14](ma2014)
