<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Sirach: Sirach Chapter 31</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/sir031">Polyglot</A>&nbsp;
<A HREF="../apo/sir031">Apo</A>&nbsp;
<A HREF="../sep/sir031">Sep</A>&nbsp;

<BR>
<BR><A HREF="sir">Sirach Index</A><BR>
&nbsp;
<A HREF="sir030">Previous</A>&nbsp;
<A HREF="sir032">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Sirach Chapter 31</H3><P><a name="001">1</A>&nbsp;[Vigilia honestatis tabefaciet carnes,<BR> et cogitatus illius auferet somnum.<BR></P>
<P><a name="002">2</A>&nbsp;Cogitatus pr&#230;scienti&#230; avertit sensum,<BR> et infirmitas gravis sobriam facit animam.<BR></P>
<P><a name="003">3</A>&nbsp;Laboravit dives in congregatione substanti&#230;,<BR> et in requie sua replebitur bonis suis.<BR></P>
<P><a name="004">4</A>&nbsp;Laboravit pauper in diminutione victus,<BR> et in fine inops fit.<BR></P>
<P><a name="005">5</A>&nbsp;Qui aurum diligit non justificabitur,<BR> et qui insequitur consumptionem replebitur ex ea.<BR></P>
<P><a name="006">6</A>&nbsp;Multi dati sunt in auri casus,<BR> et facta est in specie ipsius perditio illorum.<BR></P>
<P><a name="007">7</A>&nbsp;Lignum offensionis est aurum sacrificantium:<BR> v&#230; illis qui sectantur illud!<BR> et omnis imprudens deperiet in illo.<BR></P>
<P><a name="008">8</A>&nbsp;Beatus dives qui inventus est sine macula,<BR> et qui post aurum non abiit,<BR> nec speravit in pecunia et thesauris.<BR></P>
<P><a name="009">9</A>&nbsp;Quis est hic? et laudabimus eum:<BR> fecit enim mirabilia in vita sua.<BR></P>
<P><a name="010">10</A>&nbsp;Qui probatus est in illo, et perfectus est, erit illi gloria &#230;terna:<BR> qui potuit transgredi, et non est transgressus;<BR> facere mala, et non fecit.<BR></P>
<P><a name="011">11</A>&nbsp;Ideo stabilita sunt bona illius in Domino,<BR> et eleemosynas illius enarrabit omnis ecclesia sanctorum.]<BR>
</P>
<P><a name="012">12</A>&nbsp;[Supra mensam magnam sedisti?<BR> non aperias super illam faucem tuam prior.<BR></P>
<P><a name="013">13</A>&nbsp;Non dicas sic: Multa sunt, qu&#230; super illam sunt.<BR></P>
<P><a name="014">14</A>&nbsp;Memento quoniam malus est oculus nequam.<BR></P>
<P><a name="015">15</A>&nbsp;Nequius oculo quid creatum est?<BR> ideo ab omni facie sua lacrimabitur, cum viderit.<BR></P>
<P><a name="016">16</A>&nbsp;Ne extendas manum tuam prior,<BR> et invidia contaminatus erubescas.<BR></P>
<P><a name="017">17</A>&nbsp;Ne comprimaris in convivio.<BR></P>
<P><a name="018">18</A>&nbsp;Intellige qu&#230; sunt proximi tui ex teipso.<BR></P>
<P><a name="019">19</A>&nbsp;Utere quasi homo frugi his qu&#230; tibi apponuntur:<BR> ne, cum manducas multum, odio habearis.<BR></P>
<P><a name="020">20</A>&nbsp;Cessa prior causa disciplin&#230;:<BR> et noli nimius esse, ne forte offendas.<BR></P>
<P><a name="021">21</A>&nbsp;Et si in medio multorum sedisti,<BR> prior illis ne extendas manum tuam,<BR> nec prior poscas bibere.<BR></P>
<P><a name="022">22</A>&nbsp;Quam sufficiens est homini eruditio vinum exiguum!<BR> et in dormiendo non laborabis ab illo,<BR> et non senties dolorem.<BR></P>
<P><a name="023">23</A>&nbsp;Vigilia, cholera et tortura viro infrunito,<BR></P>
<P><a name="024">24</A>&nbsp;somnus sanitatis in homine parco:<BR> dormiet usque mane,<BR> et anima illius cum ipso delectabitur.<BR></P>
<P><a name="025">25</A>&nbsp;Et si coactus fueris in edendo multum,<BR> surge e medio, evome, et refrigerabit te,<BR> et non adduces corpori tuo infirmitatem.<BR></P>
<P><a name="026">26</A>&nbsp;Audi me, fili, et ne spernas me,<BR> et in novissimo invenies verba mea.<BR></P>
<P><a name="027">27</A>&nbsp;In omnibus operibus tuis esto velox,<BR> et omnis infirmitas non occurret tibi.<BR></P>
<P><a name="028">28</A>&nbsp;Splendidum in panibus benedicent labia multorum,<BR> et testimonium veritatis illius fidele.<BR></P>
<P><a name="029">29</A>&nbsp;Nequissimo in pane murmurabit civitas,<BR> et testimonium nequiti&#230; illius verum est.<BR></P>
<P><a name="030">30</A>&nbsp;Diligentes in vino noli provocare:<BR> multos enim exterminavit vinum.<BR></P>
<P><a name="031">31</A>&nbsp;Ignis probat ferrum durum:<BR> sic vinum corda superborum arguet in ebrietate potatum.<BR></P>
<P><a name="032">32</A>&nbsp;&#198;qua vita hominibus vinum in sobrietate:<BR> si bibas illud moderate, eris sobrius.<BR></P>
<P><a name="033">33</A>&nbsp;Qu&#230; vita est ei qui minuitur vino?<BR></P>
<P><a name="034">34</A>&nbsp;Quid defraudat vitam? mors.<BR></P>
<P><a name="035">35</A>&nbsp;Vinum in jucunditatem creatum est,<BR> et non in ebrietatem ab initio.<BR></P>
<P><a name="036">36</A>&nbsp;Exsultatio anim&#230; et cordis vinum moderate potatum.<BR></P>
<P><a name="037">37</A>&nbsp;Sanitas est anim&#230; et corpori sobrius potus.<BR></P>
<P><a name="038">38</A>&nbsp;Vinum multum potatum irritationem,<BR> et iram, et ruinas multas facit.<BR></P>
<P><a name="039">39</A>&nbsp;Amaritudo anim&#230;<BR> vinum multum potatum.<BR></P>
<P><a name="040">40</A>&nbsp;Ebrietatis animositas, imprudentis offensio,<BR> minorans virtutem, et faciens vulnera.<BR></P>
<P><a name="041">41</A>&nbsp;In convivio vini non arguas proximum,<BR> et non despicias eum in jucunditate illius.<BR></P>
<P><a name="042">42</A>&nbsp;Verba improperii non dicas illi,<BR> et non premas illum repetendo.]</P>
<P><HR>
<CENTER>
<A HREF="sir032">Next: Sirach Chapter 32</A></CENTER>
</BODY>
</HTML>
