[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2013)  [KJV](../kjv/ch2013)  [Sep](../sep/ch2013) 
[Tan](../tan/ch2013)   
  
[2 Chronicles Index](ch2)  
  [Previous](ch2012)  [Next](ch2014) 

------------------------------------------------------------------------

### Vulgate (Latin): 2 Chronicles Chapter 13

<span id="001">1</span> Anno octavodecimo regis Jeroboam, regnavit Abia
super Judam.

<span id="002">2</span> Tribus annis regnavit in Jerusalem, nomenque
matris ejus Michaia filia Uriel de Gabaa: et erat bellum inter Abiam et
Jeroboam.

<span id="003">3</span> Cumque iniisset Abia certamen, et haberet
bellicosissimos viros, et electorum quadringenta millia: Jeroboam
instruxit econtra aciem octingenta millia virorum, qui et ipsi electi
erant, et ad bella fortissimi.  

<span id="004">4</span> Stetit ergo Abia super montem Semeron, qui erat
in Ephraim, et ait: Audi, Jeroboam, et omnis Israël.

<span id="005">5</span> Num ignoratis quod Dominus Deus Israël dederit
regnum David super Israël in sempiternum, ipsi et filiis ejus in pactum
salis?

<span id="006">6</span> Et surrexit Jeroboam filius Nabat, servus
Salomonis filii David, et rebellavit contra dominum suum.

<span id="007">7</span> Congregatique sunt ad eum viri vanissimi, et
filii Belial, et prævaluerunt contra Roboam filium Salomonis: porro
Roboam erat rudis, et corde pavido, nec potuit resistere eis.

<span id="008">8</span> Nunc ergo vos dicitis quod resistere possitis
regno Domini, quod possidet per filios David, habetisque grandem populi
multitudinem, atque vitulos aureos quos fecit vobis Jeroboam in deos.

<span id="009">9</span> Et ejecistis sacerdotes Domini, filios Aaron,
atque Levitas, et fecistis vobis sacerdotes sicut omnes populi terrarum:
quicumque venerit, et initiaverit manum suam in tauro de bobus, et in
arietibus septem, fit sacerdos eorum qui non sunt dii.

<span id="010">10</span> Noster autem Dominus, Deus est, quem non
relinquimus, sacerdotesque ministrant Domino, de filiis Aaron, et Levitæ
sunt in ordine suo:

<span id="011">11</span> holocausta quoque offerunt Domino per singulos
dies mane et vespere, et thymiama juxta legis præcepta confectum, et
proponuntur panes in mensa mundissima, estque apud nos candelabrum
aureum, et lucernæ ejus, ut accendantur semper ad vesperam: nos quippe
custodimus præcepta Domini Dei nostri, quem vos reliquistis.

<span id="012">12</span> Ergo in exercitu nostro dux Deus est, et
sacerdotes ejus, qui clangunt tubis, et resonant contra vos: filii
Israël, nolite pugnare contra Dominum Deum patrum vestrorum, quia non
vobis expedit.  

<span id="013">13</span> Hæc illo loquente, Jeroboam retro moliebatur
insidias. Cumque ex adverso hostium staret, ignorantem Judam suo
ambiebat exercitu.

<span id="014">14</span> Respiciensque Judas, vidit instare bellum ex
adverso et post tergum, et clamavit ad Dominum, ac sacerdotes tubis
canere cœperunt.

<span id="015">15</span> Omnesque viri Juda vociferati sunt: et ecce
illis clamantibus, perterruit Deus Jeroboam, et omnem Israël qui stabat
ex adverso Abia et Juda.

<span id="016">16</span> Fugeruntque filii Israël Judam, et tradidit eos
Deus in manu eorum.

<span id="017">17</span> Percussit ergo eos Abia et populus ejus plaga
magna: et corruerunt vulnerati ex Israël quingenta millia virorum
fortium.

<span id="018">18</span> Humiliatique sunt filii Israël in tempore illo,
et vehementissime confortati filii Juda, eo quod sperassent in Domino
Deo patrum suorum.

<span id="019">19</span> Persecutus est autem Abia fugientem Jeroboam,
et cepit civitates ejus, Bethel et filias ejus, et Jesana cum filiabus
suis, Ephron quoque et filias ejus:

<span id="020">20</span> nec valuit ultra resistere Jeroboam in diebus
Abia: quem percussit Dominus, et mortuus est.

<span id="021">21</span> Igitur Abia, confortato imperio suo, accepit
uxores quatuordecim: procreavitque viginti duos filios, et sedecim
filias.

<span id="022">22</span> Reliqua autem sermonum Abia, viarumque et
operum ejus, scripta sunt diligentissime in libro Addo prophetæ.

------------------------------------------------------------------------

[Next: 2 Chronicles Chapter 14](ch2014)
