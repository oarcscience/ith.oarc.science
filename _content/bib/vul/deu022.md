[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu022)  [KJV](../kjv/deu022)  [Sep](../sep/deu022) 
[Tan](../tan/deu022)   
  
[Deuteronomy Index](deu)  
  [Previous](deu021)  [Next](deu023) 

------------------------------------------------------------------------

### Vulgate (Latin): Deuteronomy Chapter 22

<span id="001">1</span> Non videbis bovem fratris tui, aut ovem
errantem, et præteribis: sed reduces fratri tuo,

<span id="002">2</span> etiamsi non est propinquus frater tuus, nec
nosti eum: duces in domum tuam, et erunt apud te quamdiu quærat ea
frater tuus, et recipiat.

<span id="003">3</span> Similiter facies de asino, et de vestimento, et
de omni re fratris tui, quæ perierit: si inveneris eam, ne negligas
quasi alienam.

<span id="004">4</span> Si videris asinum fratris tui aut bovem
cecidisse in via, non despicies, sed sublevabis cum eo.  

<span id="005">5</span> Non induetur mulier veste virili, nec vir utetur
veste feminea: abominabilis enim apud Deum est qui facit hæc.

<span id="006">6</span> Si ambulans per viam, in arbore vel in terra
nidum avis inveneris, et matrem pullis vel ovis desuper incubantem: non
tenebis eam cum filiis,

<span id="007">7</span> sed abire patieris, captos tenens filios: ut
bene sit tibi, et longo vivas tempore.

<span id="008">8</span> Cum ædificaveris domum novam, facies murum tecti
per circuitum: ne effundatur sanguis in domo tua, et sis reus labente
alio, et in præceps ruente.

<span id="009">9</span> Non seres vineam tuam altero semine: ne et
sementis quam sevisti, et quæ nascuntur ex vinea, pariter
sanctificentur.

<span id="010">10</span> Non arabis in bove simul et asino.

<span id="011">11</span> Non indueris vestimento, quod ex lana linoque
contextum est.

<span id="012">12</span> Funiculos in fimbriis facies per quatuor
angulos pallii tui, quo operieris.  

<span id="013">13</span> Si duxerit vir uxorem, et postea odio habuerit
eam,

<span id="014">14</span> quæsieritque occasiones quibus dimittat eam,
objiciens ei nomen pessimum, et dixerit: Uxorem hanc accepi, et
ingressus ad eam non inveni virginem:

<span id="015">15</span> tollent eam pater et mater ejus, et ferent
secum signa virginitatis ejus ad seniores urbis qui in porta sunt:

<span id="016">16</span> et dicet pater: Filiam meam dedi huic uxorem:
quam quia odit,

<span id="017">17</span> imponit ei nomen pessimum, ut dicat: Non inveni
filiam tuam virginem: et ecce hæc sunt signa virginitatis filiæ meæ.
Expandent vestimentum coram senioribus civitatis:

<span id="018">18</span> apprehendentque senes urbis illius virum, et
verberabunt illum,

<span id="019">19</span> condemnantes insuper centum siclis argenti,
quos dabit patri puellæ, quoniam diffamavit nomen pessimum super
virginem Israël: habebitque eam uxorem, et non poterit dimittere eam
omnibus diebus vitæ suæ.

<span id="020">20</span> Quod si verum est quod objicit, et non est in
puella inventa virginitas,

<span id="021">21</span> ejicient eam extra fores domus patris sui, et
lapidibus obruent viri civitatis illius, et morietur: quoniam fecit
nefas in Israël, ut fornicaretur in domo patris sui: et auferes malum de
medio tui.

<span id="022">22</span> Si dormierit vir cum uxore alterius, uterque
morietur, id est, adulter et adultera: et auferes malum de Israël.  

<span id="023">23</span> Si puellam virginem desponderit vir, et
invenerit eam aliquis in civitate, et concubuerit cum ea,

<span id="024">24</span> educes utrumque ad portam civitatis illius, et
lapidibus obruentur: puella, quia non clamavit, cum esset in civitate:
vir, quia humiliavit uxorem proximi sui: et auferes malum de medio tui.

<span id="025">25</span> Sin autem in agro repererit vir puellam, quæ
desponsata est, et apprehendens concubuerit cum ea, ipse morietur solus:

<span id="026">26</span> puella nihil patietur, nec est rea mortis:
quoniam sicut latro consurgit contra fratrem suum, et occidit animam
ejus, ita et puella perpessa est.

<span id="027">27</span> Sola erat in agro: clamavit, et nullus affuit
qui liberaret eam.

<span id="028">28</span> Si invenerit vir puellam virginem, quæ non
habet sponsum, et apprehendens concubuerit cum illa, et res ad judicium
venerit:

<span id="029">29</span> dabit qui dormivit cum ea, patri puellæ
quinquaginta siclos argenti, et habebit eam uxorem, quia humiliavit
illam: non poterit dimittere eam cunctis diebus vitæ suæ.

<span id="030">30</span> Non accipiet homo uxorem patris sui, nec
revelabit operimentum ejus.

------------------------------------------------------------------------

[Next: Deuteronomy Chapter 23](deu023)
