[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze048)  [KJV](../kjv/eze048)  [Sep](../sep/eze048) 
[Tan](../tan/eze048)   
  
[Ezekiel Index](eze)  
  [Previous](eze047)  [Next](dan001) 

------------------------------------------------------------------------

### Vulgate (Latin): Ezekiel Chapter 48

<span id="001">1</span> Et hæc nomina tribuum a finibus aquilonis, juxta
viam Hethalon, pergentibus Emath, atrium Enan terminus Damasci ad
aquilonem, juxta viam Emath: et erit ei plaga orientalis mare, Dan una.

<span id="002">2</span> Et super terminum Dan, a plaga orientali usque
ad plagam maris, Aser una.

<span id="003">3</span> Et super terminum Aser, a plaga orientali usque
ad plagam maris, Nephthali una.

<span id="004">4</span> Et super terminum Nephthali, a plaga orientali
usque ad plagam maris, Manasse una.

<span id="005">5</span> Et super terminum Manasse, a plaga orientali
usque ad plagam maris, Ephraim una.

<span id="006">6</span> Et super terminum Ephraim, a plaga orientali
usque ad plagam maris, Ruben una.

<span id="007">7</span> Et super terminum Ruben, a plaga orientali usque
ad plagam maris, Juda una.  

<span id="008">8</span> Et super terminum Juda, a plaga orientali usque
ad plagam maris, erunt primitiæ quas separabitis, viginti quinque
millibus latitudinis et longitudinis, sicuti singulæ partes a plaga
orientali usque ad plagam maris: et erit sanctuarium in medio ejus.

<span id="009">9</span> Primitiæ quas separabitis Domino, longitudo
viginti quinque millibus, et latitudo decem millibus.

<span id="010">10</span> Hæ autem erunt primitiæ sanctuarii sacerdotum,
ad aquilonem longitudinis viginti quinque millia, et ad mare latitudinis
decem millia, sed et ad orientem latitudinis decem millia, et ad
meridiem longitudinis viginti quinque millia: et erit sanctuarium Domini
in medio ejus.

<span id="011">11</span> Sacerdotibus sanctuarium erit de filiis Sadoc,
qui custodierunt cæremonias meas, et non erraverunt cum errarent filii
Israël, sicut erraverunt et Levitæ.

<span id="012">12</span> Et erunt eis primitiæ de primitiis terræ
Sanctum sanctorum, juxta terminum Levitarum.

<span id="013">13</span> Sed et Levitis similiter, juxta fines
sacerdotum, viginti quinque millia longitudinis, et latitudinis decem
millia. Omnis longitudo viginti et quinque millium, et latitudo decem
millium.

<span id="014">14</span> Et non venundabunt ex eo, neque mutabunt: neque
transferentur primitiæ terræ, quia sanctificatæ sunt Domino.  

<span id="015">15</span> Quinque millia autem quæ supersunt in
latitudine per viginti quinque millia, profana erunt urbis in
habitaculum et in suburbana: et erit civitas in medio ejus.

<span id="016">16</span> Et hæ mensuræ ejus: ad plagam septentrionalem,
quingenta et quatuor millia: et ad plagam meridianam, quingenta et
quatuor millia: et ad plagam orientalem, quingenta et quatuor millia: et
ad plagam occidentalem, quingenta et quatuor millia.

<span id="017">17</span> Erunt autem suburbana civitatis ad aquilonem,
ducenta quinquaginta: et ad meridiem, ducenta quinquaginta: et ad
orientem, ducenta quinquaginta: et ad mare, ducenta quinquaginta.

<span id="018">18</span> Quod autem reliquum fuerit in longitudine
secundum primitias sanctuarii, decem millia in orientem, et decem millia
in occidentem, erunt sicut primitiæ sanctuarii: et erunt fruges ejus in
panes his qui serviunt civitati.

<span id="019">19</span> Servientes autem civitati, operabuntur ex
omnibus tribubus Israël.

<span id="020">20</span> Omnes primitiæ viginti quinque millium, per
viginti quinque millia in quadrum, separabuntur in primitias sanctuarii,
et in possessionem civitatis.  

<span id="021">21</span> Quod autem reliquum fuerit, principis erit ex
omni parte primitiarum sanctuarii, et possessionis civitatis e regione
viginti quinque millium primitiarum usque ad terminum orientalem: sed et
ad mare, e regione viginti quinque millium, usque ad terminum maris,
similiter in partibus principis erit: et erunt primitiæ sanctuarii, et
sanctuarium templi, in medio ejus.

<span id="022">22</span> De possessione autem Levitarum, et de
possessione civitatis in medio partium principis, erit inter terminum
Juda et inter terminum Benjamin, et ad principem pertinebit.  

<span id="023">23</span> Et reliquis tribubus, a plaga orientali usque
ad plagam occidentalem, Benjamin una.

<span id="024">24</span> Et contra terminum Benjamin, a plaga orientali
usque ad plagam occidentalem, Simeon una.

<span id="025">25</span> Et super terminum Simeonis, a plaga orientali
usque ad plagam occidentalem, Issachar una.

<span id="026">26</span> Et super terminum Issachar, a plaga orientali
usque ad plagam occidentalem, Zabulon una.

<span id="027">27</span> Et super terminum Zabulon, a plaga orientali
usque ad plagam maris, Gad una.

<span id="028">28</span> Et super terminum Gad, ad plagam austri in
meridie: et erit finis de Thamar usque ad aquas contradictionis Cades:
hæreditas contra mare magnum.

<span id="029">29</span> Hæc est terra quam mittetis in sortem tribubus
Israël, et hæ partitiones earum, ait Dominus Deus.  

<span id="030">30</span> Et hi egressus civitatis: a plaga
septentrionali, quingentos et quatuor millibus mensurabis.

<span id="031">31</span> Et portæ civitatis ex nominibus tribuum Israël:
portæ tres a septentrione: porta Ruben una, porta Juda una, porta Levi
una.

<span id="032">32</span> Et ad plagam orientalem, quingentos et quatuor
millia, et portæ tres: porta Joseph una, porta Benjamin una, porta Dan
una.

<span id="033">33</span> Et ad plagam meridianam, quingentos et quatuor
millia metieris, et portæ tres: porta Simeonis una, porta Issachar una,
porta Zabulon una.

<span id="034">34</span> Et ad plagam occidentalem, quingentos et
quatuor millia, et portæ eorum tres: porta Gad una, porta Aser una,
porta Nephthali una.

<span id="035">35</span> Per circuitum, decem et octo millia: et nomen
civitatis ex illa die, Dominus ibidem.

------------------------------------------------------------------------

[Next: Daniel Chapter 1](dan001)
