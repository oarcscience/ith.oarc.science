<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Job: Job Chapter 29</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/job029.htm">Polyglot</A>&nbsp;
<A HREF="../kjv/job029.htm">KJV</A>&nbsp;
<A HREF="../sep/job029.htm">Sep</A>&nbsp;
<A HREF="../tan/job029.htm">Tan</A>&nbsp;

<BR>
<BR><A HREF="job.htm">Job Index</A><BR>
&nbsp;
<A HREF="job028.htm">Previous</A>&nbsp;
<A HREF="job030.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Job Chapter 29</H3><P><a name="001">1</A>&nbsp;Addidit quoque Job, assumens parabolam suam, et dixit:</P>
<P><a name="002">2</A>&nbsp;[Quis mihi tribuat ut sim juxta menses pristinos,<BR> secundum dies quibus Deus custodiebat me?<BR></P>
<P><a name="003">3</A>&nbsp;Quando splendebat lucerna ejus super caput meum,<BR> et ad lumen ejus ambulabam in tenebris:<BR></P>
<P><a name="004">4</A>&nbsp;sicut fui in diebus adolescenti&#230; me&#230;,<BR> quando secreto Deus erat in tabernaculo meo:<BR></P>
<P><a name="005">5</A>&nbsp;quando erat Omnipotens mecum,<BR> et in circuitu meo pueri mei:<BR></P>
<P><a name="006">6</A>&nbsp;quando lavabam pedes meos butyro,<BR> et petra fundebat mihi rivos olei:<BR></P>
<P><a name="007">7</A>&nbsp;quando procedebam ad portam civitatis,<BR> et in platea parabant cathedram mihi.<BR></P>
<P><a name="008">8</A>&nbsp;Videbant me juvenes, et abscondebantur:<BR> et senes assurgentes stabant.<BR></P>
<P><a name="009">9</A>&nbsp;Principes cessabant loqui,<BR> et digitum superponebant ori suo.<BR></P>
<P><a name="010">10</A>&nbsp;Vocem suam cohibebant duces,<BR> et lingua eorum gutturi suo adh&#230;rebat.<BR></P>
<P><a name="011">11</A>&nbsp;Auris audiens beatificabat me,<BR> et oculus videns testimonium reddebat mihi:<BR></P>
<P><a name="012">12</A>&nbsp;eo quod liberassem pauperem vociferantem,<BR> et pupillum cui non esset adjutor.<BR></P>
<P><a name="013">13</A>&nbsp;Benedictio perituri super me veniebat,<BR> et cor vidu&#230; consolatus sum.<BR></P>
<P><a name="014">14</A>&nbsp;Justitia indutus sum,<BR> et vestivi me, sicut vestimento et diademate, judicio meo.<BR></P>
<P><a name="015">15</A>&nbsp;Oculus fui c&#230;co, et pes claudo.<BR></P>
<P><a name="016">16</A>&nbsp;Pater eram pauperum,<BR> et causam quam nesciebam diligentissime investigabam.<BR></P>
<P><a name="017">17</A>&nbsp;Conterebam molas iniqui,<BR> et de dentibus illius auferebam pr&#230;dam.<BR></P>
<P><a name="018">18</A>&nbsp;Dicebamque: In nidulo meo moriar,<BR> et sicut palma multiplicabo dies.<BR></P>
<P><a name="019">19</A>&nbsp;Radix mea aperta est secus aquas,<BR> et ros morabitur in messione mea.<BR></P>
<P><a name="020">20</A>&nbsp;Gloria mea semper innovabitur,<BR> et arcus meus in manu mea instaurabitur.<BR></P>
<P><a name="021">21</A>&nbsp;Qui me audiebant, expectabant sententiam,<BR> et intenti tacebant ad consilium meum.<BR></P>
<P><a name="022">22</A>&nbsp;Verbis meis addere nihil audebant,<BR> et super illos stillabat eloquium meum.<BR></P>
<P><a name="023">23</A>&nbsp;Expectabant me sicut pluviam,<BR> et os suum aperiebant quasi ad imbrem serotinum.<BR></P>
<P><a name="024">24</A>&nbsp;Siquando ridebam ad eos, non credebant:<BR> et lux vultus mei non cadebat in terram.<BR></P>
<P><a name="025">25</A>&nbsp;Si voluissem ire ad eos, sedebam primus:<BR> cumque sederem quasi rex, circumstante exercitu,<BR> eram tamen m&#156;rentium consolator.]</P>
<P><HR>
<CENTER>
<A HREF="job030.htm">Next: Job Chapter 30</A></CENTER>
</BODY>
</HTML>
