[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze028)  [KJV](../kjv/eze028)  [Sep](../sep/eze028) 
[Tan](../tan/eze028)   
  
[Ezekiel Index](eze)  
  [Previous](eze027)  [Next](eze029) 

------------------------------------------------------------------------

### Vulgate (Latin): Ezekiel Chapter 28

<span id="001">1</span> Et factus est sermo Domini ad me, dicens:

<span id="002">2</span> Fili hominis, dic principi Tyri: \[Hæc dicit
Dominus Deus:  
Eo quod elevatum est cor tuum,  
et dixisti: Deus ego sum,  
et in cathedra Dei sedi in corde maris,  
cum sis homo, et non deus:  
et dedisti cor tuum quasi cor Dei:  

<span id="003">3</span> ecce sapientior es tu Daniele:  
omne secretum non est absconditum a te:  

<span id="004">4</span> in sapientia et prudentia tua fecisti tibi
fortitudinem,  
et acquisisti aurum et argentum in thesauris tuis:  

<span id="005">5</span> in multitudine sapientiæ tuæ,  
et in negotiatione tua multiplicasti tibi fortitudinem,  
et elevatum est cor tuum in robore tuo:  

<span id="006">6</span> propterea hæc dicit Dominus Deus:  
Eo quod elevatum est cor tuum quasi cor dei,  

<span id="007">7</span> idcirco ecce ego adducam super te alienos,  
robustissimos gentium:  
et nudabunt gladios suos super pulchritudinem sapientiæ tuæ,  
et polluent decorem tuum.  

<span id="008">8</span> Interficient, et detrahent te:  
et morieris in interitu occisorum in corde maris.  

<span id="009">9</span> Numquid dicens loqueris: Deus ego sum,  
coram interficientibus te,  
cum sis homo, et non deus,  
in manu occidentium te?  

<span id="010">10</span> Morte incircumcisorum morieris in manu
alienorum,  
quia ego locutus sum, ait Dominus Deus.\]  

<span id="011">11</span> Et factus est sermo Domini ad me, dicens: Fili
hominis, leva planctum super regem Tyri,

<span id="012">12</span> et dices ei: \[Hæc dicit Dominus Deus:  
Tu signaculum similitudinis,  
plenus sapientia, et perfectus decore.  

<span id="013">13</span> In deliciis paradisi Dei fuisti:  
omnis lapis pretiosus operimentum tuum,  
sardius, topazius, et jaspis,  
chrysolithus, et onyx, et beryllus,  
sapphirus, et carbunculus, et smaragdus:  
aurum, opus decoris tui:  
et foramina tua, in die qua conditus es, præparata sunt.  

<span id="014">14</span> Tu cherub extentus, et protegens,  
et posui te in monte sancto Dei:  
in medio lapidum ignitorum ambulasti,  

<span id="015">15</span> perfectus in viis tuis a die conditionis tuæ,  
donec inventa est iniquitas in te.  

<span id="016">16</span> In multitudine negotiationis tuæ  
repleta sunt interiora tua iniquitate, et peccasti:  
et ejeci te de monte Dei,  
et perdidi te, o cherub protegens, de medio lapidum ignitorum.  

<span id="017">17</span> Et elevatum est cor tuum in decore tuo;  
perdidisti sapientiam tuam in decore tuo:  
in terram projeci te;  
ante faciem regum dedi te ut cernerent te.  

<span id="018">18</span> In multitudine iniquitatum tuarum,  
et iniquitate negotiationis tuæ,  
polluisti sanctificationem tuam:  
producam ergo ignem de medio tui, qui comedat te,  
et dabo te in cinerem super terram,  
in conspectu omnium videntium te.  

<span id="019">19</span> Omnes qui viderint te in gentibus, obstupescent
super te:  
nihili factus es, et non eris in perpetuum.\]  

<span id="020">20</span> Et factus est sermo Domini ad me, dicens:

<span id="021">21</span> Fili hominis, pone faciem tuam contra Sidonem,
et prophetabis de ea:

<span id="022">22</span> et dices: \[Hæc dicit Dominus Deus:  
Ecce ego ad te, Sidon,  
et glorificabor in medio tui:  
et scient quia ego Dominus,  
cum fecero in ea judicia,  
et sanctificatus fuero in ea.  

<span id="023">23</span> Et immittam ei pestilentiam,  
et sanguinem in plateis ejus:  
et corruent interfecti in medio ejus gladio per circuitum,  
et scient quia ego Dominus.  

<span id="024">24</span> Et non erit ultra domui Israël offendiculum
amaritudinis,  
et spina dolorem inferens undique  
per circuitum eorum qui adversantur eis:  
et scient quia ego Dominus Deus.  

<span id="025">25</span> Hæc dicit Dominus Deus:  
Quando congregavero domum Israël  
de populis in quibus dispersi sunt,  
sanctificabor in eis coram gentibus:  
et habitabunt in terra sua,  
quam dedi servo meo Jacob:  

<span id="026">26</span> et habitabunt in ea securi,  
et ædificabunt domos, et plantabunt vineas,  
et habitabunt confidenter,  
cum fecero judicia in omnibus qui adversantur eis per circuitum:  
et scient quia ego Dominus Deus eorum.\]

------------------------------------------------------------------------

[Next: Ezekiel Chapter 29](eze029)
