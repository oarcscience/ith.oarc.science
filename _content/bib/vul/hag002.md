[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/hag002)  [KJV](../kjv/hag002)  [Sep](../sep/hag002) 
[Tan](../tan/hag002)   
  
[Haggai Index](hag)  
  [Previous](hag001)  [Next](zac001) 

------------------------------------------------------------------------

### Vulgate (Latin): Haggai Chapter 2

<span id="001">1</span> In die vigesima et quarta mensis, in sexto
mense, in anno secundo Darii regis.  

<span id="002">2</span> In septimo mense, vigesima et prima mensis,
factum est verbum Domini in manu Aggæi prophetæ, dicens:

<span id="003">3</span> Loquere ad Zorobabel, filium Salathiel, ducem
Juda, et ad Jesum, filium Josedec, sacerdotem magnum, et ad reliquos
populi, dicens:

<span id="004">4</span> \[Quis in vobis est derelictus,  
qui vidit domum istam in gloria sua prima?  
et quid vos videtis hanc nunc?  
numquid non ita est, quasi non sit in oculis vestris?  

<span id="005">5</span> Et nunc confortare, Zorobabel, dicit Dominus;  
et confortare, Jesu, fili Josedec, sacerdos magne;  
et confortare, omnis populus terræ, dicit Dominus exercituum:  
et facite (quoniam ego vobiscum sum, dicit Dominus exercituum)  

<span id="006">6</span> verbum quod pepigi vobiscum cum egrederemini de
terra Ægypti:  
et spiritus meus erit in medio vestrum: nolite timere.  

<span id="007">7</span> Quia hæc dicit Dominus exercituum:  
Adhuc unum modicum est,  
et ego commovebo cælum, et terram, et mare, et aridam.  

<span id="008">8</span> Et movebo omnes gentes,  
et veniet desideratus cunctis gentibus:  
et implebo domum istam gloria,  
dicit Dominus exercituum.  

<span id="009">9</span> Meum est argentum, et meum est aurum,  
dicit Dominus exercituum.  

<span id="010">10</span> Magna erit gloria domus istius novissimæ plus
quam primæ,  
dicit Dominus exercituum:  
et in loco isto dabo pacem,  
dicit Dominus exercituum.\]  

<span id="011">11</span> In vigesima et quarta noni mensis, in anno
secundo Darii regis, factum est verbum Domini ad Aggæum prophetam,
dicens:

<span id="012">12</span> Hæc dicit Dominus exercituum: Interroga
sacerdotes legem, dicens:

<span id="013">13</span> Si tulerit homo carnem sanctificatam in ora
vestimenti sui, et tetigerit de summitate ejus panem, aut pulmentum, aut
vinum, aut oleum, aut omnem cibum, numquid sanctificabitur? Respondentes
autem sacerdotes, dixerunt: Non.

<span id="014">14</span> Et dixit Aggæus: Si tetigerit pollutus in anima
ex omnibus his, numquid contaminabitur? Et responderunt sacerdotes, et
dixerunt: Contaminabitur.

<span id="015">15</span> Et respondit Aggæus, et dixit: \[Sic populus
iste,  
et sic gens ista ante faciem meam, dicit Dominus,  
et sic omne opus manuum eorum:  
et omnia quæ obtulerunt ibi, contaminata erunt.  

<span id="016">16</span> Et nunc ponite corda vestra a die hac et
supra,  
antequam poneretur lapis super lapidem in templo Domini.  

<span id="017">17</span> Cum accederetis ad acervum viginti modiorum,  
et fierent decem;  
et intraretis ad torcular, ut exprimeretis quinquaginta lagenas,  
et fiebant viginti.  

<span id="018">18</span> Percussi vos vento urente, et aurugine,  
et grandine omnia opera manuum vestrarum:  
et non fuit in vobis qui reverteretur ad me, dicit Dominus.  

<span id="019">19</span> Ponite corda vestra ex die ista, et in
futurum,  
a die vigesima et quarta noni mensis:  
a die qua fundamenta jacta sunt templi Domini,  
ponite super cor vestrum.  

<span id="020">20</span> Numquid jam semen in germine est,  
et adhuc vinea, et ficus,  
et malogranatum, et lignum olivæ non floruit? ex die ista benedicam.\]  

<span id="021">21</span> Et factum est verbum Domini secundo ad Aggæum
in vigesima et quarta mensis, dicens:

<span id="022">22</span> Loquere ad Zorobabel ducem Juda, dicens: \[Ego
movebo cælum pariter et terram,  

<span id="023">23</span> et subvertam solium regnorum,  
et conteram fortitudinem regni gentium:  
et subvertam quadrigam et ascensorem ejus,  
et descendent equi, et ascensores eorum,  
vir in gladio fratris sui.  

<span id="024">24</span> In die illa, dicit Dominus exercituum, assumam
te,  
Zorobabel, fili Salathiel, serve meus, dicit Dominus:  
et ponam te quasi signaculum,  
quia te elegi, dicit Dominus exercituum.\]

------------------------------------------------------------------------

[Next: Zechariah Chapter 1](zac001)
