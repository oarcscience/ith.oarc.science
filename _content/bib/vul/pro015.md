[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pro015)  [KJV](../kjv/pro015)  [Sep](../sep/pro015) 
[Tan](../tan/pro015)   
  
[Proverbs Index](pro)  
  [Previous](pro014)  [Next](pro016) 

------------------------------------------------------------------------

### Vulgate (Latin): Proverbs Chapter 15

<span id="001">1</span> \[Responsio mollis frangit iram;  
sermo durus suscitat furorem.  

<span id="002">2</span> Lingua sapientium ornat scientiam;  
os fatuorum ebullit stultitiam.  

<span id="003">3</span> In omni loco, oculi Domini  
contemplantur bonos et malos.  

<span id="004">4</span> Lingua placabilis lignum vitæ;  
quæ autem immoderata est conteret spiritum.  

<span id="005">5</span> Stultus irridet disciplinam patris sui;  
qui autem custodit increpationes astutior fiet.  
In abundanti justitia virtus maxima est:  
cogitationes autem impiorum eradicabuntur.  

<span id="006">6</span> Domus justi plurima fortitudo,  
et in fructibus impii conturbatio.  

<span id="007">7</span> Labia sapientium disseminabunt scientiam;  
cor stultorum dissimile erit.  

<span id="008">8</span> Victimæ impiorum abominabiles Domino;  
vota justorum placabilia.  

<span id="009">9</span> Abominatio est Domino via impii;  
qui sequitur justitiam diligitur ab eo.  

<span id="010">10</span> Doctrina mala deserenti viam vitæ;  
qui increpationes odit, morietur.  

<span id="011">11</span> Infernus et perditio coram Domino;  
quanto magis corda filiorum hominum!  

<span id="012">12</span> Non amat pestilens eum qui se corripit,  
nec ad sapientes graditur.\]  

<span id="013">13</span> \[Cor gaudens exhilarat faciem;  
in mœrore animi dejicitur spiritus.  

<span id="014">14</span> Cor sapientis quærit doctrinam,  
et os stultorum pascitur imperitia.  

<span id="015">15</span> Omnes dies pauperis, mali;  
secura mens quasi juge convivium.  

<span id="016">16</span> Melius est parum cum timore Domini,  
quam thesauri magni et insatiabiles.  

<span id="017">17</span> Melius est vocari ad olera cum caritate,  
quam ad vitulum saginatum cum odio.  

<span id="018">18</span> Vir iracundus provocat rixas;  
qui patiens est mitigat suscitatas.  

<span id="019">19</span> Iter pigrorum quasi sepes spinarum;  
via justorum absque offendiculo.  

<span id="020">20</span> Filius sapiens lætificat patrem,  
et stultus homo despicit matrem suam.  

<span id="021">21</span> Stultitia gaudium stulto,  
et vir prudens dirigit gressus suos.  

<span id="022">22</span> Dissipantur cogitationes ubi non est
consilium;  
ubi vero sunt plures consiliarii, confirmantur.  

<span id="023">23</span> Lætatur homo in sententia oris sui,  
et sermo opportunus est optimus.  

<span id="024">24</span> Semita vitæ super eruditum,  
ut declinet de inferno novissimo.\]  

<span id="025">25</span> \[Domum superborum demolietur Dominus,  
et firmos faciet terminos viduæ.  

<span id="026">26</span> Abominatio Domini cogitationes malæ,  
et purus sermo pulcherrimus firmabitur ab eo.  

<span id="027">27</span> Conturbat domum suam qui sectatur avaritiam;  
qui autem odit munera, vivet.  
Per misericordiam et fidem purgantur peccata:  
per timorem autem Domini declinat omnis a malo.  

<span id="028">28</span> Mens justi meditatur obedientiam;  
os impiorum redundat malis.  

<span id="029">29</span> Longe est Dominus ab impiis,  
et orationes justorum exaudiet.  

<span id="030">30</span> Lux oculorum lætificat animam;  
fama bona impinguat ossa.  

<span id="031">31</span> Auris quæ audit increpationes vitæ  
in medio sapientium commorabitur.  

<span id="032">32</span> Qui abjicit disciplinam despicit animam suam;  
qui autem acquiescit increpationibus possessor est cordis.  

<span id="033">33</span> Timor Domini disciplina sapientiæ,  
et gloriam præcedit humilitas.\]

------------------------------------------------------------------------

[Next: Proverbs Chapter 16](pro016)
