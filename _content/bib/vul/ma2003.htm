<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Macabees: 2 Macabees Chapter 3</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/ma2003">Polyglot</A>&nbsp;
<A HREF="../apo/ma2003">Apo</A>&nbsp;
<A HREF="../sep/ma2003">Sep</A>&nbsp;

<BR>
<BR><A HREF="ma2">2 Macabees Index</A><BR>
&nbsp;
<A HREF="ma2002">Previous</A>&nbsp;
<A HREF="ma2004">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Macabees Chapter 3</H3><P><a name="001">1</A>&nbsp;Igitur cum sancta civitas habitaretur in omni pace, leges etiam adhuc optime custodirentur, propter Oni&#230; pontificis pietatem, et animos odio habentes mala,</P>
<P><a name="002">2</A>&nbsp;fiebat ut et ipsi reges et principes locum summo honore dignum ducerent, et templum maximis muneribus illustrarent:</P>
<P><a name="003">3</A>&nbsp;ita ut Seleucus Asi&#230; rex de redditibus suis pr&#230;staret omnes sumptus ad ministerium sacrificiorum pertinentes.</P>
<P><a name="004">4</A>&nbsp;Simon autem de tribu Benjamin, pr&#230;positus templi constitutus, contendebat, obsistente sibi principe sacerdotum, iniquum aliquid in civitate moliri.</P>
<P><a name="005">5</A>&nbsp;Sed cum vincere Oniam non posset, venit ad Apollonium Thars&#230;&#230; filium, qui eo tempore erat dux C&#156;lesyri&#230; et Ph&#156;nicis:</P>
<P><a name="006">6</A>&nbsp;et nuntiavit ei pecuniis innumerabilibus plenum esse &#230;rarium Jerosolymis, et communes copias immensas esse, qu&#230; non pertinent ad rationem sacrificiorum: esse autem possibile sub potestate regis cadere universa.</P>
<P><a name="007">7</A>&nbsp;Cumque retulisset ad regem Apollonius de pecuniis qu&#230; delat&#230; erant, ill&#230; accitum Heliodorum, qui erat super negotia ejus, misit, cum mandatis ut pr&#230;dictam pecuniam transportaret.</P>
<P><a name="008">8</A>&nbsp;Statimque Heliodorus iter est agressus, specie quidem quasi per C&#156;lesyriam et Ph&#156;nicen civitates esset peragraturus, re vera autem regis propositum perfecturus.</P>
<P><a name="009">9</A>&nbsp;Sed cum venisset Jerosolymam, et benigne a summo sacerdote in civitate esset exceptus, narravit de dato indicio pecuniarum, et cujus rei gratia adesset, aperuit: interrogabat autem si vere h&#230;c ita essent.</P>
<P><a name="010">10</A>&nbsp;Tunc summus sacerdos ostendit deposita esse h&#230;c, et victualia viduarum et pupillorum:</P>
<P><a name="011">11</A>&nbsp;qu&#230;dam vero esse Hircani Tobi&#230; viri valde eminentis, in his qu&#230; detulerat impius Simon: universa autem argenti talenta esse quadringenta, et auri ducenta:</P>
<P><a name="012">12</A>&nbsp;decipi vero eos qui credidissent loco et templo quod per universum mundum honoratur pro sui veneratione et sanctitate, omnino impossibile esse.</P>
<P><a name="013">13</A>&nbsp;At ille pro his qu&#230; habebat in mandatis a rege, dicebat omni genere regi ea esse deferenda.</P>
<P><a name="014">14</A>&nbsp;Constituta autem die, intrabat de his Heliodorus ordinaturus. Non modica vero per universam civitatem erat trepidatio.</P>
<P><a name="015">15</A>&nbsp;Sacerdotes autem ante altare cum stolis sacerdotalibus jactaverunt se, et invocabant de c&#230;lo eum qui de depositis legem posuit, ut his qui deposuerant ea salva custodiret.</P>
<P><a name="016">16</A>&nbsp;Jam vero qui videbat summi sacerdotis vultum, mente vulnerabatur: facies enim et color immutatus declarabat internum animi dolorem:</P>
<P><a name="017">17</A>&nbsp;circumfusa enim erat m&#156;stitia qu&#230;dam viro, et horror corporis, per quem manifestus aspicientibus dolor cordis ejus efficiebatur.</P>
<P><a name="018">18</A>&nbsp;Alii etiam gregatim de domibus confluebant, publica supplicatione obsecrantes, pro eo quod in contemptum locus esset venturus.</P>
<P><a name="019">19</A>&nbsp;Accinct&#230;que mulieres ciliciis pectus, per plateas confluebant: sed et virgines qu&#230; conclus&#230; erant, procurrebant ad Oniam, ali&#230; autem ad muros, qu&#230;dam vero per fenestras aspiciebant:</P>
<P><a name="020">20</A>&nbsp;univers&#230; autem protendentes manus in c&#230;lum, deprecabantur:</P>
<P><a name="021">21</A>&nbsp;erat enim misera commist&#230; multitudinis, et magni sacerdotis in agone constituti exspectatio.</P>
<P><a name="022">22</A>&nbsp;Et hi quidem invocabant omnipotentem Deum, ut credita sibi his qui crediderant, cum omni integritate conservarentur.</P>
<P><a name="023">23</A>&nbsp;Heliodorus autem, quod decreverat, perficiebat eodem loco ipse cum satellitibus circa &#230;rarium pr&#230;sens.</P>
<P><a name="024">24</A>&nbsp;Sed spiritus omnipotentis Dei magnam fecit su&#230; ostensionis evidentiam, ita ut omnes qui ausi fuerant parere ei, ruentes Dei virtute, in dissolutionem et formidinem converterentur.</P>
<P><a name="025">25</A>&nbsp;Apparuit enim illis quidam equus terribilem habens sessorem, optimis operimentis adornatus: isque cum impetu Heliodoro priores calces elisit: qui autem ei sedebat, videbatur arma habere aurea.</P>
<P><a name="026">26</A>&nbsp;Alii etiam apparuerunt duo juvenes virtute decori, optimi gloria, speciosique amictu: qui circumsteterunt eum, et ex utraque parte flagellabant, sine intermissione multis plagis verberantes.</P>
<P><a name="027">27</A>&nbsp;Subito autem Heliodorus concidit in terram, eumque multa caligine circumfusum rapuerunt, atque in sella gestatoria positum ejecerunt.</P>
<P><a name="028">28</A>&nbsp;Et is, qui cum multis cursoribus et satellitibus pr&#230;dictum ingressus est &#230;rarium, portabatur nullo sibi auxilium ferente, manifesta Dei cognita virtute:</P>
<P><a name="029">29</A>&nbsp;et ille quidem per divinam virtutem jacebat mutus, atque omni spe et salute privatus.</P>
<P><a name="030">30</A>&nbsp;Hi autem Dominum benedicebant, quia magnificabat locum suum: et templum, quod paulo ante timore ac tumultu erat plenum, apparente omnipotente Domino, gaudio et l&#230;titia impletum est.</P>
<P><a name="031">31</A>&nbsp;Tunc vero ex amicis Heliodori quidam rogabant confestim Oniam, ut invocaret Altissimum ut vitam donaret ei qui in supremo spiritu erat constitutus.</P>
<P><a name="032">32</A>&nbsp;Considerans autem summus sacerdos ne forte rex suspicaretur malitiam aliquam ex Jud&#230;is circa Heliodorum consummatum, obtulit pro salute viri hostiam salutarem.</P>
<P><a name="033">33</A>&nbsp;Cumque summus sacerdos exoraret, iidem juvenes eisdem vestibus amicti astantes Heliodoro, dixerunt: Oni&#230; sacerdoti gratias age: nam propter eum Dominus tibi vitam donavit.</P>
<P><a name="034">34</A>&nbsp;Tu autem a Deo flagellatus, nuntia omnibus magnalia Dei, et potestatem. Et his dictis, non comparuerunt.</P>
<P><a name="035">35</A>&nbsp;Heliodorus autem, hostia Deo oblata, et votis magnis promissis ei qui vivere illi concessit, et Oni&#230; gratias agens, recepto exercitu, repedabat ad regem.</P>
<P><a name="036">36</A>&nbsp;Testabatur autem omnibus ea qu&#230; sub oculis suis viderat opera magni Dei.</P>
<P><a name="037">37</A>&nbsp;Cum autem rex interrogasset Heliodorum, quis esset aptus adhuc semel Jerosolymam mitti, ait:</P>
<P><a name="038">38</A>&nbsp;Si quem habes hostem, aut regni tui insidiatorem, mitte illuc, et flagellatum eum recipies, si tamen evaserit: eo quod in loco sit vere Dei qu&#230;dam virtus.</P>
<P><a name="039">39</A>&nbsp;Nam ipse, qui habet in c&#230;lis habitationem, visitator et adjutor est loci illius, et venientes ad malefaciendum percutit ac perdit.</P>
<P><a name="040">40</A>&nbsp;Igitur de Heliodoro et &#230;rarii custodia ita res se habet.</P>
<P><HR>
<CENTER>
<A HREF="ma2004">Next: 2 Macabees Chapter 4</A></CENTER>
</BODY>
</HTML>
