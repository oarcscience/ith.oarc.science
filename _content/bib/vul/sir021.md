[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir021)  [Apo](../apo/sir021) 
[Sep](../sep/sir021)   
  
[Sirach Index](sir)  
  [Previous](sir020)  [Next](sir022) 

------------------------------------------------------------------------

### Vulgate (Latin): Sirach Chapter 21

<span id="001">1</span> \[Fili, peccasti, non adjicias iterum:  
sed et de pristinis deprecare, ut tibi dimittantur.  

<span id="002">2</span> Quasi a facie colubri fuge peccata:  
et si accesseris ad illa, suscipient te.  

<span id="003">3</span> Dentes leonis dentes ejus,  
interficientes animas hominum.  

<span id="004">4</span> Quasi rhomphæa bis acuta omnis iniquitas:  
plagæ illius non est sanitas.  

<span id="005">5</span> Objurgatio et injuriæ annullabunt substantiam,  
et domus quæ nimis locuples est annullabitur superbia:  
sic substantia superbi eradicabitur.  

<span id="006">6</span> Deprecatio pauperis ex ore usque ad aures ejus
perveniet,  
et judicium festinato adveniet illi.  

<span id="007">7</span> Qui odit correptionem vestigium est
peccatoris,  
et qui timet Deum convertetur ad cor suum.  

<span id="008">8</span> Notus a longe potens lingua audaci,  
et sensatus scit labi se ab ipso.  

<span id="009">9</span> Qui ædificat domum suam impendiis alienis,  
quasi qui colligat lapides suos in hieme.  

<span id="010">10</span> Stupa collecta synagoga peccantium,  
et consummatio illorum flamma ignis.  

<span id="011">11</span> Via peccatorum complanata lapidibus:  
et in fine illorum inferi, et tenebræ, et pœnæ.\]  

<span id="012">12</span> \[Qui custodit justitiam, continebit sensum
ejus.  

<span id="013">13</span> Consummatio timoris Dei, sapientia et sensus.  

<span id="014">14</span> Non erudietur  
qui non est sapiens in bono.  

<span id="015">15</span> Est autem sapientia quæ abundat in malo,  
et non est sensus ubi est amaritudo.  

<span id="016">16</span> Scientia sapientis tamquam inundatio
abundabit,  
et consilium illius sicut fons vitæ permanet.  

<span id="017">17</span> Cor fatui quasi vas confractum,  
et omnem sapientiam non tenebit.  

<span id="018">18</span> Verbum sapiens quodcumque audierit scius,  
laudabit, et ad se adjiciet:  
audivit luxuriosus, et displicebit illi,  
et projiciet illud post dorsum suum.  

<span id="019">19</span> Narratio fatui quasi sarcina in via:  
nam in labiis sensati invenietur gratia.  

<span id="020">20</span> Os prudentis quæritur in ecclesia,  
et verba illius cogitabunt in cordibus suis.  

<span id="021">21</span> Tamquam domus exterminata, sic fatuo
sapientia:  
et scientia insensati inenarrabilia verba.  

<span id="022">22</span> Compedes in pedibus, stulto doctrina:  
et quasi vincula manuum super manum dextram.  

<span id="023">23</span> Fatuus in risu exaltat vocem suam:  
vir autem sapiens vix tacite ridebit.  

<span id="024">24</span> Ornamentum aureum prudenti doctrina,  
et quasi brachiale in brachio dextro.  

<span id="025">25</span> Pes fatui facilis in domum proximi:  
et homo peritus confundetur a persona potentis.  

<span id="026">26</span> Stultus a fenestra respiciet in domum:  
vir autem eruditus foris stabit.  

<span id="027">27</span> Stultitia hominis auscultare per ostium:  
et prudens gravabitur contumelia.  

<span id="028">28</span> Labia imprudentium stulta narrabunt;  
verba autem prudentium statera ponderabuntur.  

<span id="029">29</span> In ore fatuorum cor illorum,  
et in corde sapientium os illorum.  

<span id="030">30</span> Dum maledicit impius diabolum,  
maledicit ipse animam suam.  

<span id="031">31</span> Susurro coinquinabit animam suam, et in omnibus
odietur,  
et qui cum eo manserit odiosus erit:  
tacitus et sensatus honorabitur.\]

------------------------------------------------------------------------

[Next: Sirach Chapter 22](sir022)
