<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Joshua: Joshua Chapter 24</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jos024">Polyglot</A>&nbsp;
<A HREF="../kjv/jos024">KJV</A>&nbsp;
<A HREF="../sep/jsb024">Sep:JsB</A>&nbsp;
<A HREF="../tan/jos024">Tan</A>&nbsp;

<BR>
<BR><A HREF="jos">Joshua Index</A><BR>
&nbsp;
<A HREF="jos023">Previous</A>&nbsp;
<A HREF="jdg001">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Joshua Chapter 24</H3><P><a name="001">1</A>&nbsp;Congregavitque Josue omnes tribus Isra&#235;l in Sichem, et vocavit majores natu, ac principes, et judices, et magistros: steteruntque in conspectu Domini,</P>
<P><a name="002">2</A>&nbsp;et ad populum sic locutus est: H&#230;c dicit Dominus Deus Isra&#235;l: Trans fluvium habitaverunt patres vestri ab initio, Thare pater Abraham et Nachor: servieruntque diis alienis.</P>
<P><a name="003">3</A>&nbsp;Tuli ergo patrem vestrum Abraham de Mesopotami&#230; finibus, et adduxi eum in terram Chanaan, multiplicavique semen ejus,</P>
<P><a name="004">4</A>&nbsp;et dedi ei Isaac: illique rursum dedi Jacob et Esau. E quibus, Esau dedi montem Seir ad possidendum: Jacob vero et filii ejus descenderunt in &#198;gyptum.</P>
<P><a name="005">5</A>&nbsp;Misique Moysen et Aaron, et percussi &#198;gyptum multis signis atque portentis.</P>
<P><a name="006">6</A>&nbsp;Eduxique vos et patres vestros de &#198;gypto, et venistis ad mare: persecutique sunt &#198;gyptii patres vestros cum curribus et equitatu, usque ad mare Rubrum.</P>
<P><a name="007">7</A>&nbsp;Clamaverunt autem ad Dominum filii Isra&#235;l: qui posuit tenebras inter vos et &#198;gyptios, et adduxit super eos mare, et operuit eos. Viderunt oculi vestri cuncta qu&#230; in &#198;gypto fecerim, et habitastis in solitudine multo tempore:</P>
<P><a name="008">8</A>&nbsp;et introduxi vos in terram Amorrh&#230;i, qui habitabat trans Jordanem. Cumque pugnarent contra vos, tradidi eos in manus vestras, et possedistis terram eorum, atque interfecistis eos.</P>
<P><a name="009">9</A>&nbsp;Surrexit autem Balac filius Sephor rex Moab, et pugnavit contra Isra&#235;lem. Misitque et vocavit Balaam filium Beor, ut malediceret vobis:</P>
<P><a name="010">10</A>&nbsp;et ego nolui audire eum, sed e contrario per illum benedixi vobis, et liberavi vos de manu ejus.</P>
<P><a name="011">11</A>&nbsp;Transistisque Jordanem, et venistis ad Jericho. Pugnaveruntque contra vos viri civitatis ejus, Amorrh&#230;us et Pherez&#230;us, et Chanan&#230;us, et Heth&#230;us, et Gergez&#230;us, et Hev&#230;us, et Jebus&#230;us: et tradidi illos in manus vestras.</P>
<P><a name="012">12</A>&nbsp;Misique ante vos crabrones: et ejeci eos de locis suis, duos reges Amorrh&#230;orum, non in gladio nec in arcu tuo.</P>
<P><a name="013">13</A>&nbsp;Dedique vobis terram, in qua non laborastis, et urbes quas non &#230;dificastis, ut habitaretis in eis: vineas, et oliveta, qu&#230; non plantastis.</P>
<P><a name="014">14</A>&nbsp;Nunc ergo timete Dominum, et servite ei perfecto corde atque verissimo: et auferte deos quibus servierunt patres vestri in Mesopotamia et in &#198;gypto, ac servite Domino.</P>
<P><a name="015">15</A>&nbsp;Sin autem malum vobis videtur ut Domino serviatis, optio vobis datur: eligite hodie quod placet, cui servire potissimum debeatis: utrum diis, quibus servierunt patres vestri in Mesopotamia, an diis Amorrh&#230;orum, in quorum terra habitatis: ego autem et domus mea serviemus Domino.<BR>
</P>
<P><a name="016">16</A>&nbsp;Responditque populus, et ait: Absit a nobis ut relinquamus Dominum, et serviamus diis alienis.</P>
<P><a name="017">17</A>&nbsp;Dominus Deus noster, ipse eduxit nos et patres nostros de terra &#198;gypti, de domo servitutis: fecitque videntibus nobis signa ingentia, et custodivit nos in omni via per quam ambulavimus, et in cunctis populis per quos transivimus.</P>
<P><a name="018">18</A>&nbsp;Et ejecit universas gentes, Amorrh&#230;um habitatorem terr&#230; quam nos intravimus. Serviemus igitur Domino, quia ipse est Deus noster.</P>
<P><a name="019">19</A>&nbsp;Dixitque Josue ad populum: Non poteritis servire Domino: Deus enim sanctus et fortis &#230;mulator est, nec ignoscet sceleribus vestris atque peccatis.</P>
<P><a name="020">20</A>&nbsp;Si dimiseritis Dominum, et servieritis diis alienis, convertet se, et affliget vos atque subvertet, postquam vobis pr&#230;stiterit bona.</P>
<P><a name="021">21</A>&nbsp;Dixitque populus ad Josue: Nequaquam ita ut loqueris erit, sed Domino serviemus.</P>
<P><a name="022">22</A>&nbsp;Et Josue ad populum: Testes, inquit, vos estis, quia ipsi elegeritis vobis Dominum ut serviatis ei. Responderuntque: Testes.</P>
<P><a name="023">23</A>&nbsp;Nunc ergo, ait, auferte deos alienos de medio vestri, et inclinate corda vestra ad Dominum Deum Isra&#235;l.</P>
<P><a name="024">24</A>&nbsp;Dixitque populus ad Josue: Domino Deo nostro serviemus, et obedientes erimus pr&#230;ceptis ejus.<BR>
</P>
<P><a name="025">25</A>&nbsp;Percussit ergo Josue in die illo f&#156;dus, et proposuit populo pr&#230;cepta atque judicia in Sichem.</P>
<P><a name="026">26</A>&nbsp;Scripsit quoque omnia verba h&#230;c in volumine legis Domini: et tulit lapidem pergrandem, posuitque eum subter quercum, qu&#230; erat in sanctuario Domini:</P>
<P><a name="027">27</A>&nbsp;et dixit ad omnem populum: En lapis iste erit vobis in testimonium, quod audierit omnia verba Domini, qu&#230; locutus est vobis: ne forte postea negare velitis, et mentiri Domino Deo vestro.</P>
<P><a name="028">28</A>&nbsp;Dimisitque populum, singulos in possessionem suam.<BR>
</P>
<P><a name="029">29</A>&nbsp;Et post h&#230;c mortuus est Josue filius Nun servus Domini, centum et decem annorum:</P>
<P><a name="030">30</A>&nbsp;sepelieruntque eum in finibus possessionis su&#230; in Thamnathsare, qu&#230; est sita in monte Ephraim, a septentrionali parte montis Gaas.</P>
<P><a name="031">31</A>&nbsp;Servivitque Isra&#235;l Domino cunctis diebus Josue et seniorum, qui longo vixerunt tempore post Josue, et qui noverunt omnia opera Domini qu&#230; fecerat in Isra&#235;l.<BR>
</P>
<P><a name="032">32</A>&nbsp;Ossa quoque Joseph, qu&#230; tulerant filii Isra&#235;l de &#198;gypto, sepelierunt in Sichem, in parte agri quem emerat Jacob a filiis Hemor patris Sichem, centum novellis ovibus, et fuit in possessionem filiorum Joseph.</P>
<P><a name="033">33</A>&nbsp;Eleazar quoque filius Aaron mortuus est: et sepelierunt eum in Gabaath Phinees filii ejus, qu&#230; data est ei in monte Ephraim.</P>
<P></P>
<P><HR>
<CENTER>
<A HREF="jdg001">Next: Judges Chapter 1</A></CENTER>
</BODY>
</HTML>
