<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Haggai: Haggai Chapter 1</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/hag001">Polyglot</A>&nbsp;
<A HREF="../kjv/hag001">KJV</A>&nbsp;
<A HREF="../sep/hag001">Sep</A>&nbsp;
<A HREF="../tan/hag001">Tan</A>&nbsp;

<BR>
<BR><A HREF="hag">Haggai Index</A><BR>
&nbsp;
<A HREF="zep003">Previous</A>&nbsp;
<A HREF="hag002">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Haggai Chapter 1</H3><P><a name="001">1</A>&nbsp;In anno secundo Darii regis, in mense sexto, in die una mensis, factum est verbum Domini in manu Agg&#230;i prophet&#230;, ad Zorobabel, filium Salathiel, ducem Juda, et ad Jesum, filium Josedec, sacerdotem magnum, dicens:</P>
<P><a name="002">2</A>&nbsp;H&#230;c ait Dominus exercituum, dicens: Populus iste dicit: Nondum venit tempus domus Domini &#230;dificand&#230;.</P>
<P><a name="003">3</A>&nbsp;Et factum est verbum Domini in manu Agg&#230;i prophet&#230;, dicens:</P>
<P><a name="004">4</A>&nbsp;[Numquid tempus vobis est ut habitetis in domibus laqueatis,<BR> et domus ista deserta?<BR></P>
<P><a name="005">5</A>&nbsp;Et nunc h&#230;c dicit Dominus exercituum:<BR> Ponite corda vestra super vias vestras.<BR></P>
<P><a name="006">6</A>&nbsp;Seminastis multum, et intulistis parum;<BR> comedistis, et non estis satiati;<BR> bibistis, et non estis inebriati;<BR> operuistis vos, et non estis calefacti;<BR> et qui mercedes congregavit, misit eas in sacculum pertusum.<BR></P>
<P><a name="007">7</A>&nbsp;H&#230;c dicit Dominus exercituum:<BR> Ponite corda vestra super vias vestras;<BR></P>
<P><a name="008">8</A>&nbsp;ascendite in montem, portate ligna, et &#230;dificate domum:<BR> et acceptabilis mihi erit, et glorificabor, dicit Dominus.<BR></P>
<P><a name="009">9</A>&nbsp;Respexistis ad amplius, et ecce factum est minus;<BR> et intulistis in domum, et exsufflavi illud:<BR> quam ob causam? dicit Dominus exercituum:<BR> quia domus mea deserta est,<BR> et vos festinatis unusquisque in domum suam.<BR></P>
<P><a name="010">10</A>&nbsp;Propter hoc super vos prohibiti sunt c&#230;li ne darent rorem,<BR> et terra prohibita est ne daret germen suum:<BR></P>
<P><a name="011">11</A>&nbsp;et vocavi siccitatem super terram, et super montes,<BR> et super triticum, et super vinum, et super oleum,<BR> et qu&#230;cumque profert humus,<BR> et super homines, et super jumenta,<BR> et super omnem laborem manuum.]</P>
<P><a name="012">12</A>&nbsp;Et audivit Zorobabel, filius Salathiel, et Jesus, filius Josedec, sacerdos magnus, et omnes reliqui&#230; populi, vocem Domini Dei sui, et verba Agg&#230;i prophet&#230;, sicut misit eum Dominus Deus eorum ad eos, et timuit populus a facie Domini.</P>
<P><a name="013">13</A>&nbsp;Et dixit Agg&#230;us, nuntius Domini de nuntiis Domini, populo dicens: Ego vobiscum sum, dicit Dominus.</P>
<P><a name="014">14</A>&nbsp;Et suscitavit Dominus spiritum Zorobabel, filii Salathiel, ducis Juda, et spiritum Jesu, filii Josedec, sacerdotis magni, et spiritum reliquorum de omni populo: et ingressi sunt, et faciebant opus in domo Domini exercituum, Dei sui.</P>
<P><HR>
<CENTER>
<A HREF="hag002">Next: Haggai Chapter 2</A></CENTER>
</BODY>
</HTML>
