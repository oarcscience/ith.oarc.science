[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa118)  [KJV](../kjv/psa118)  [Sep](../sep/psa118) 
[Tan](../tan/psa118)   
  
[Psalms Index](psa)  
  [Previous](psa117)  [Next](psa119) 

------------------------------------------------------------------------

### Vulgate (Latin): Psalms Chapter 118

<span id="001">1</span> Alleluja. \[Beati immaculati in via,  
qui ambulant in lege Domini.  

<span id="002">2</span> Beati qui scrutantur testimonia ejus;  
in toto corde exquirunt eum.  

<span id="003">3</span> Non enim qui operantur iniquitatem  
in viis ejus ambulaverunt.  

<span id="004">4</span> Tu mandasti mandata tua  
custodiri nimis.  

<span id="005">5</span> Utinam dirigantur viæ meæ  
ad custodiendas justificationes tuas.  

<span id="006">6</span> Tunc non confundar,  
cum perspexero in omnibus mandatis tuis.  

<span id="007">7</span> Confitebor tibi in directione cordis,  
in eo quod didici judicia justitiæ tuæ.  

<span id="008">8</span> Justificationes tuas custodiam;  
non me derelinquas usquequaque.  

<span id="009">9</span> In quo corrigit adolescentior viam suam?  
in custodiendo sermones tuos.  

<span id="010">10</span> In toto corde meo exquisivi te;  
ne repellas me a mandatis tuis.  

<span id="011">11</span> In corde meo abscondi eloquia tua,  
ut non peccem tibi.  

<span id="012">12</span> Benedictus es, Domine;  
doce me justificationes tuas.  

<span id="013">13</span> In labiis meis pronuntiavi omnia judicia oris
tui.  

<span id="014">14</span> In via testimoniorum tuorum delectatus sum,  
sicut in omnibus divitiis.  

<span id="015">15</span> In mandatis tuis exercebor,  
et considerabo vias tuas.  

<span id="016">16</span> In justificationibus tuis meditabor:  
non obliviscar sermones tuos.  

<span id="017">17</span> Retribue servo tuo, vivifica me,  
et custodiam sermones tuos.  

<span id="018">18</span> Revela oculos meos,  
et considerabo mirabilia de lege tua.  

<span id="019">19</span> Incola ego sum in terra:  
non abscondas a me mandata tua.  

<span id="020">20</span> Concupivit anima mea  
desiderare justificationes tuas in omni tempore.  

<span id="021">21</span> Increpasti superbos;  
maledicti qui declinant a mandatis tuis.  

<span id="022">22</span> Aufer a me opprobrium et contemptum,  
quia testimonia tua exquisivi.  

<span id="023">23</span> Etenim sederunt principes, et adversum me
loquebantur;  
servus autem tuus exercebatur in justificationibus tuis.  

<span id="024">24</span> Nam et testimonia tua meditatio mea est,  
et consilium meum justificationes tuæ.  

<span id="025">25</span> Adhæsit pavimento anima mea:  
vivifica me secundum verbum tuum.  

<span id="026">26</span> Vias meas enuntiavi, et exaudisti me;  
doce me justificationes tuas.  

<span id="027">27</span> Viam justificationum tuarum instrue me,  
et exercebor in mirabilibus tuis.  

<span id="028">28</span> Dormitavit anima mea præ tædio:  
confirma me in verbis tuis.  

<span id="029">29</span> Viam iniquitatis amove a me,  
et de lege tua miserere mei.  

<span id="030">30</span> Viam veritatis elegi;  
judicia tua non sum oblitus.  

<span id="031">31</span> Adhæsi testimoniis tuis, Domine;  
noli me confundere.  

<span id="032">32</span> Viam mandatorum tuorum cucurri,  
cum dilatasti cor meum.  

<span id="033">33</span> Legem pone mihi, Domine, viam justificationum
tuarum,  
et exquiram eam semper.  

<span id="034">34</span> Da mihi intellectum, et scrutabor legem tuam,  
et custodiam illam in toto corde meo.  

<span id="035">35</span> Deduc me in semitam mandatorum tuorum,  
quia ipsam volui.  

<span id="036">36</span> Inclina cor meum in testimonia tua,  
et non in avaritiam.  

<span id="037">37</span> Averte oculos meos, ne videant vanitatem;  
in via tua vivifica me.  

<span id="038">38</span> Statue servo tuo eloquium tuum  
in timore tuo.  

<span id="039">39</span> Amputa opprobrium meum quod suspicatus sum,  
quia judicia tua jucunda.  

<span id="040">40</span> Ecce concupivi mandata tua:  
in æquitate tua vivifica me.  

<span id="041">41</span> Et veniat super me misericordia tua, Domine;  
salutare tuum secundum eloquium tuum.  

<span id="042">42</span> Et respondebo exprobrantibus mihi verbum,  
quia speravi in sermonibus tuis.  

<span id="043">43</span> Et ne auferas de ore meo verbum veritatis
usquequaque,  
quia in judiciis tuis supersperavi.  

<span id="044">44</span> Et custodiam legem tuam semper,  
in sæculum et in sæculum sæculi.  

<span id="045">45</span> Et ambulabam in latitudine,  
quia mandata tua exquisivi.  

<span id="046">46</span> Et loquebar in testimoniis tuis in conspectu
regum,  
et non confundebar.  

<span id="047">47</span> Et meditabar in mandatis tuis,  
quæ dilexi.  

<span id="048">48</span> Et levavi manus meas ad mandata tua, quæ
dilexi,  
et exercebar in justificationibus tuis.  

<span id="049">49</span> Memor esto verbi tui servo tuo,  
in quo mihi spem dedisti.  

<span id="050">50</span> Hæc me consolata est in humilitate mea,  
quia eloquium tuum vivificavit me.  

<span id="051">51</span> Superbi inique agebant usquequaque;  
a lege autem tua non declinavi.  

<span id="052">52</span> Memor fui judiciorum tuorum a sæculo, Domine,  
et consolatus sum.  

<span id="053">53</span> Defectio tenuit me,  
pro peccatoribus derelinquentibus legem tuam.  

<span id="054">54</span> Cantabiles mihi erant justificationes tuæ  
in loco peregrinationis meæ.  

<span id="055">55</span> Memor fui nocte nominis tui, Domine,  
et custodivi legem tuam.  

<span id="056">56</span> Hæc facta est mihi,  
quia justificationes tuas exquisivi.  

<span id="057">57</span> Portio mea, Domine,  
dixi custodire legem tuam.  

<span id="058">58</span> Deprecatus sum faciem tuam in toto corde meo;  
miserere mei secundum eloquium tuum.  

<span id="059">59</span> Cogitavi vias meas,  
et converti pedes meos in testimonia tua.  

<span id="060">60</span> Paratus sum, et non sum turbatus,  
ut custodiam mandata tua.  

<span id="061">61</span> Funes peccatorum circumplexi sunt me,  
et legem tuam non sum oblitus.  

<span id="062">62</span> Media nocte surgebam ad confitendum tibi,  
super judicia justificationis tuæ.  

<span id="063">63</span> Particeps ego sum omnium timentium te,  
et custodientium mandata tua.  

<span id="064">64</span> Misericordia tua, Domine, plena est terra;  
justificationes tuas doce me.  

<span id="065">65</span> Bonitatem fecisti cum servo tuo, Domine,  
secundum verbum tuum.  

<span id="066">66</span> Bonitatem, et disciplinam, et scientiam doce
me,  
quia mandatis tuis credidi.  

<span id="067">67</span> Priusquam humiliarer ego deliqui:  
propterea eloquium tuum custodivi.  

<span id="068">68</span> Bonus es tu, et in bonitate tua  
doce me justificationes tuas.  

<span id="069">69</span> Multiplicata est super me iniquitas
superborum;  
ego autem in toto corde meo scrutabor mandata tua.  

<span id="070">70</span> Coagulatum est sicut lac cor eorum;  
ego vero legem tuam meditatus sum.  

<span id="071">71</span> Bonum mihi quia humiliasti me,  
ut discam justificationes tuas.  

<span id="072">72</span> Bonum mihi lex oris tui,  
super millia auri et argenti.  

<span id="073">73</span> Manus tuæ fecerunt me, et plasmaverunt me:  
da mihi intellectum, et discam mandata tua.  

<span id="074">74</span> Qui timent te videbunt me et lætabuntur,  
quia in verba tua supersperavi.  

<span id="075">75</span> Cognovi, Domine, quia æquitas judicia tua,  
et in veritate tua humiliasti me.  

<span id="076">76</span> Fiat misericordia tua ut consoletur me,  
secundum eloquium tuum servo tuo.  

<span id="077">77</span> Veniant mihi miserationes tuæ, et vivam,  
quia lex tua meditatio mea est.  

<span id="078">78</span> Confundantur superbi, quia injuste iniquitatem
fecerunt in me;  
ego autem exercebor in mandatis tuis.  

<span id="079">79</span> Convertantur mihi timentes te,  
et qui noverunt testimonia tua.  

<span id="080">80</span> Fiat cor meum immaculatum in justificationibus
tuis,  
ut non confundar.  

<span id="081">81</span> Defecit in salutare tuum anima mea,  
et in verbum tuum supersperavi.  

<span id="082">82</span> Defecerunt oculi mei in eloquium tuum,  
dicentes: Quando consolaberis me?  

<span id="083">83</span> Quia factus sum sicut uter in pruina;  
justificationes tuas non sum oblitus.  

<span id="084">84</span> Quot sunt dies servi tui?  
quando facies de persequentibus me judicium?  

<span id="085">85</span> Narraverunt mihi iniqui fabulationes,  
sed non ut lex tua.  

<span id="086">86</span> Omnia mandata tua veritas:  
inique persecuti sunt me, adjuva me.  

<span id="087">87</span> Paulominus consummaverunt me in terra;  
ego autem non dereliqui mandata tua.  

<span id="088">88</span> Secundum misericordiam tuam vivifica me,  
et custodiam testimonia oris tui.  

<span id="089">89</span> In æternum, Domine,  
verbum tuum permanet in cælo.  

<span id="090">90</span> In generationem et generationem veritas tua;  
fundasti terram, et permanet.  

<span id="091">91</span> Ordinatione tua perseverat dies,  
quoniam omnia serviunt tibi.  

<span id="092">92</span> Nisi quod lex tua meditatio mea est,  
tunc forte periissem in humilitate mea.  

<span id="093">93</span> In æternum non obliviscar justificationes
tuas,  
quia in ipsis vivificasti me.  

<span id="094">94</span> Tuus sum ego; salvum me fac:  
quoniam justificationes tuas exquisivi.  

<span id="095">95</span> Me exspectaverunt peccatores ut perderent me;  
testimonia tua intellexi.  

<span id="096">96</span> Omnis consummationis vidi finem,  
latum mandatum tuum nimis.  

<span id="097">97</span> Quomodo dilexi legem tuam, Domine!  
tota die meditatio mea est.  

<span id="098">98</span> Super inimicos meos prudentem me fecisti
mandato tuo,  
quia in æternum mihi est.  

<span id="099">99</span> Super omnes docentes me intellexi,  
quia testimonia tua meditatio mea est.  

<span id="100">100</span> Super senes intellexi,  
quia mandata tua quæsivi.  

<span id="101">101</span> Ab omni via mala prohibui pedes meos,  
ut custodiam verba tua.  

<span id="102">102</span> A judiciis tuis non declinavi,  
quia tu legem posuisti mihi.  

<span id="103">103</span> Quam dulcia faucibus meis eloquia tua!  
super mel ori meo.  

<span id="104">104</span> A mandatis tuis intellexi;  
propterea odivi omnem viam iniquitatis.  

<span id="105">105</span> Lucerna pedibus meis verbum tuum,  
et lumen semitis meis.  

<span id="106">106</span> Juravi et statui  
custodire judicia justitiæ tuæ.  

<span id="107">107</span> Humiliatus sum usquequaque, Domine;  
vivifica me secundum verbum tuum.  

<span id="108">108</span> Voluntaria oris mei beneplacita fac, Domine,  
et judicia tua doce me.  

<span id="109">109</span> Anima mea in manibus meis semper,  
et legem tuam non sum oblitus.  

<span id="110">110</span> Posuerunt peccatores laqueum mihi,  
et de mandatis tuis non erravi.  

<span id="111">111</span> Hæreditate acquisivi testimonia tua in
æternum,  
quia exsultatio cordis mei sunt.  

<span id="112">112</span> Inclinavi cor meum ad faciendas
justificationes tuas in æternum,  
propter retributionem.  

<span id="113">113</span> Iniquos odio habui,  
et legem tuam dilexi.  

<span id="114">114</span> Adjutor et susceptor meus es tu,  
et in verbum tuum supersperavi.  

<span id="115">115</span> Declinate a me, maligni,  
et scrutabor mandata Dei mei.  

<span id="116">116</span> Suscipe me secundum eloquium tuum, et vivam,  
et non confundas me ab exspectatione mea.  

<span id="117">117</span> Adjuva me, et salvus ero,  
et meditabor in justificationibus tuis semper.  

<span id="118">118</span> Sprevisti omnes discedentes a judiciis tuis,  
quia injusta cogitatio eorum.  

<span id="119">119</span> Prævaricantes reputavi omnes peccatores
terræ;  
ideo dilexi testimonia tua.  

<span id="120">120</span> Confige timore tuo carnes meas;  
a judiciis enim tuis timui.  

<span id="121">121</span> Feci judicium et justitiam:  
non tradas me calumniantibus me.  

<span id="122">122</span> Suscipe servum tuum in bonum:  
non calumnientur me superbi.  

<span id="123">123</span> Oculi mei defecerunt in salutare tuum,  
et in eloquium justitiæ tuæ.  

<span id="124">124</span> Fac cum servo tuo secundum misericordiam
tuam,  
et justificationes tuas doce me.  

<span id="125">125</span> Servus tuus sum ego: da mihi intellectum,  
ut sciam testimonia tua.  

<span id="126">126</span> Tempus faciendi, Domine:  
dissipaverunt legem tuam.  

<span id="127">127</span> Ideo dilexi mandata tua  
super aurum et topazion.  

<span id="128">128</span> Propterea ad omnia mandata tua dirigebar;  
omnem viam iniquam odio habui.  

<span id="129">129</span> Mirabilia testimonia tua:  
ideo scrutata est ea anima mea.  

<span id="130">130</span> Declaratio sermonum tuorum illuminat,  
et intellectum dat parvulis.  

<span id="131">131</span> Os meum aperui, et attraxi spiritum:  
quia mandata tua desiderabam.  

<span id="132">132</span> Aspice in me, et miserere mei,  
secundum judicium diligentium nomen tuum.  

<span id="133">133</span> Gressus meos dirige secundum eloquium tuum,  
et non dominetur mei omnis injustitia.  

<span id="134">134</span> Redime me a calumniis hominum  
ut custodiam mandata tua.  

<span id="135">135</span> Faciem tuam illumina super servum tuum,  
et doce me justificationes tuas.  

<span id="136">136</span> Exitus aquarum deduxerunt oculi mei,  
quia non custodierunt legem tuam.  

<span id="137">137</span> Justus es, Domine,  
et rectum judicium tuum.  

<span id="138">138</span> Mandasti justitiam testimonia tua,  
et veritatem tuam nimis.  

<span id="139">139</span> Tabescere me fecit zelus meus,  
quia obliti sunt verba tua inimici mei.  

<span id="140">140</span> Ignitum eloquium tuum vehementer,  
et servus tuus dilexit illud.  

<span id="141">141</span> Adolescentulus sum ego et contemptus;  
justificationes tuas non sum oblitus.  

<span id="142">142</span> Justitia tua, justitia in æternum,  
et lex tua veritas.  

<span id="143">143</span> Tribulatio et angustia invenerunt me;  
mandata tua meditatio mea est.  

<span id="144">144</span> Æquitas testimonia tua in æternum:  
intellectum da mihi, et vivam.  

<span id="145">145</span> Clamavi in toto corde meo: exaudi me,
Domine;  
justificationes tuas requiram.  

<span id="146">146</span> Clamavi ad te; salvum me fac:  
ut custodiam mandata tua.  

<span id="147">147</span> Præveni in maturitate, et clamavi:  
quia in verba tua supersperavi.  

<span id="148">148</span> Prævenerunt oculi mei ad te diluculo,  
ut meditarer eloquia tua.  

<span id="149">149</span> Vocem meam audi secundum misericordiam tuam,
Domine,  
et secundum judicium tuum vivifica me.  

<span id="150">150</span> Appropinquaverunt persequentes me
iniquitati:  
a lege autem tua longe facti sunt.  

<span id="151">151</span> Prope es tu, Domine,  
et omnes viæ tuæ veritas.  

<span id="152">152</span> Initio cognovi de testimoniis tuis,  
quia in æternum fundasti ea.  

<span id="153">153</span> Vide humilitatem meam, et eripe me,  
quia legem tuam non sum oblitus.  

<span id="154">154</span> Judica judicium meum, et redime me:  
propter eloquium tuum vivifica me.  

<span id="155">155</span> Longe a peccatoribus salus,  
quia justificationes tuas non exquisierunt.  

<span id="156">156</span> Misericordiæ tuæ multæ, Domine;  
secundum judicium tuum vivifica me.  

<span id="157">157</span> Multi qui persequuntur me, et tribulant me;  
a testimoniis tuis non declinavi.  

<span id="158">158</span> Vidi prævaricantes et tabescebam,  
quia eloquia tua non custodierunt.  

<span id="159">159</span> Vide quoniam mandata tua dilexi, Domine:  
in misericordia tua vivifica me.  

<span id="160">160</span> Principium verborum tuorum veritas;  
in æternum omnia judicia justitiæ tuæ.  

<span id="161">161</span> Principes persecuti sunt me gratis,  
et a verbis tuis formidavit cor meum.  

<span id="162">162</span> Lætabor ego super eloquia tua,  
sicut qui invenit spolia multa.  

<span id="163">163</span> Iniquitatem odio habui, et abominatus sum,  
legem autem tuam dilexi.  

<span id="164">164</span> Septies in die laudem dixi tibi,  
super judicia justitiæ tuæ.  

<span id="165">165</span> Pax multa diligentibus legem tuam,  
et non est illis scandalum.  

<span id="166">166</span> Exspectabam salutare tuum, Domine,  
et mandata tua dilexi.  

<span id="167">167</span> Custodivit anima mea testimonia tua,  
et dilexit ea vehementer.  

<span id="168">168</span> Servavi mandata tua et testimonia tua,  
quia omnes viæ meæ in conspectu tuo.  

<span id="169">169</span> Appropinquet deprecatio mea in conspectu tuo,
Domine;  
juxta eloquium tuum da mihi intellectum.  

<span id="170">170</span> Intret postulatio mea in conspectu tuo;  
secundum eloquium tuum eripe me.  

<span id="171">171</span> Eructabunt labia mea hymnum,  
cum docueris me justificationes tuas.  

<span id="172">172</span> Pronuntiabit lingua mea eloquium tuum,  
quia omnia mandata tua æquitas.  

<span id="173">173</span> Fiat manus tua ut salvet me,  
quoniam mandata tua elegi.  

<span id="174">174</span> Concupivi salutare tuum, Domine,  
et lex tua meditatio mea est.  

<span id="175">175</span> Vivet anima mea, et laudabit te,  
et judicia tua adjuvabunt me.  

<span id="176">176</span> Erravi sicut ovis quæ periit: quære servum
tuum,  
quia mandata tua non sum oblitus.\]

------------------------------------------------------------------------

[Next: Psalms Chapter 119](psa119)
