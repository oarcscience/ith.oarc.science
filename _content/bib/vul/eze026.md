[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze026)  [KJV](../kjv/eze026)  [Sep](../sep/eze026) 
[Tan](../tan/eze026)   
  
[Ezekiel Index](eze)  
  [Previous](eze025)  [Next](eze027) 

------------------------------------------------------------------------

### Vulgate (Latin): Ezekiel Chapter 26

<span id="001">1</span> Et factum est in undecimo anno, prima mensis:
factus est sermo Domini ad me, dicens:

<span id="002">2</span> \[Fili hominis, pro eo quod dixit Tyrus de
Jerusalem:  
Euge, confractæ sunt portæ populorum,  
conversa est ad me:  
implebor; deserta est:  

<span id="003">3</span> propterea hæc dicit Dominus Deus:  
Ecce ego super te, Tyre,  
et ascendere faciam ad te gentes multas,  
sicut ascendit mare fluctuans.  

<span id="004">4</span> Et dissipabunt muros Tyri,  
et destruent turres ejus:  
et radam pulverem ejus de ea,  
et dabo eam in limpidissimam petram.  

<span id="005">5</span> Siccatio sagenarum erit in medio maris,  
quia ego locutus sum, ait Dominus Deus:  
et erit in direptionem gentibus.  

<span id="006">6</span> Filiæ quoque ejus quæ sunt in agro,  
gladio interficientur:  
et scient quia ego Dominus.\]  

<span id="007">7</span> \[Quia hæc dicit Dominus Deus:  
Ecce ego adducam ad Tyrum  
Nabuchodonosor regem Babylonis ab aquilone,  
regem regum,  
cum equis, et curribus, et equitibus,  
et cœtu, populoque magno.  

<span id="008">8</span> Filias tuas quæ sunt in agro, gladio
interficiet,  
et circumdabit te munitionibus,  
et comportabit aggerem in gyro,  
et elevabit contra te clypeum:  

<span id="009">9</span> et vineas et arietes temperabit in muros tuos,  
et turres tuas destruet in armatura sua.  

<span id="010">10</span> Inundatione equorum ejus operiet te pulvis
eorum:  
a sonitu equitum, et rotarum, et curruum, movebuntur muri tui,  
cum ingressus fuerit portas tuas quasi per introitum urbis dissipatæ.  

<span id="011">11</span> Ungulis equorum suorum conculcabit omnes
plateas tuas:  
populum tuum gladio cædet,  
et statuæ tuæ nobiles in terram corruent.  

<span id="012">12</span> Vastabunt opes tuas,  
diripient negotiationes tuas,  
et destruent muros tuos,  
et domos tuas præclaras subvertent:  
et lapides tuos, et ligna tua, et pulverem tuum  
in medio aquarum ponent.  

<span id="013">13</span> Et quiescere faciam multitudinem canticorum
tuorum:  
et sonitus cithararum tuarum non audietur amplius.  

<span id="014">14</span> Et dabo te in limpidissimam petram,  
siccatio sagenarum eris,  
nec ædificaberis ultra,  
quia ego locutus sum, ait Dominus Deus.  

<span id="015">15</span> Hæc dicit Dominus Deus Tyro:  
Numquid non a sonitu ruinæ tuæ,  
et gemitu interfectorum tuorum,  
cum occisi fuerint in medio tui,  
commovebuntur insulæ?  

<span id="016">16</span> Et descendent de sedibus suis omnes principes
maris,  
et auferent exuvias suas,  
et vestimenta sua varia abjicient,  
et induentur stupore:  
in terra sedebunt,  
et attoniti super repentino casu tuo admirabuntur:  

<span id="017">17</span> et assumentes super te lamentum, dicent tibi:  
Quomodo peristi, quæ habitas in mari, urbs inclyta,  
quæ fuisti fortis in mari cum habitatoribus tuis,  
quos formidabant universi?  

<span id="018">18</span> Nunc stupebunt naves in die pavoris tui,  
et turbabuntur insulæ in mari,  
eo quod nullus egrediatur ex te.  

<span id="019">19</span> Quia hæc dicit Dominus Deus:  
Cum dedero te urbem desolatam,  
sicut civitates quæ non habitantur;  
et adduxero super te abyssum,  
et operuerint te aquæ multæ;  

<span id="020">20</span> et detraxero te cum his qui descendunt in
lacum  
ad populum sempiternum;  
et collocavero te in terra novissima sicut solitudines veteres,  
cum his qui deducuntur in lacum,  
ut non habiteris;  
porro cum dedero gloriam in terra viventium:  

<span id="021">21</span> in nihilum redigam te, et non eris:  
et requisita non invenieris ultra in sempiternum,  
dicit Dominus Deus.\]

------------------------------------------------------------------------

[Next: Ezekiel Chapter 27](eze027)
