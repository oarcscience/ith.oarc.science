[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pro026)  [KJV](../kjv/pro026) 
[Tan](../tan/pro026)   
  
[Proverbs Index](pro)  
  [Previous](pro025)  [Next](pro027) 

------------------------------------------------------------------------

### Vulgate (Latin): Proverbs Chapter 26

<span id="001">1</span> \[Quomodo nix in æstate, et pluviæ in messe,  
sic indecens est stulto gloria.  

<span id="002">2</span> Sicut avis ad alia transvolans, et passer
quolibet vadens,  
sic maledictum frustra prolatum in quempiam superveniet.  

<span id="003">3</span> Flagellum equo, et camus asino,  
et virga in dorso imprudentium.  

<span id="004">4</span> Ne respondeas stulto juxta stultitiam suam,  
ne efficiaris ei similis.  

<span id="005">5</span> Responde stulto juxta stultitiam suam,  
ne sibi sapiens esse videatur.  

<span id="006">6</span> Claudus pedibus, et iniquitatem bibens,  
qui mittit verba per nuntium stultum.  

<span id="007">7</span> Quomodo pulchras frustra habet claudus tibias,  
sic indecens est in ore stultorum parabola.  

<span id="008">8</span> Sicut qui mittit lapidem in acervum Mercurii,  
ita qui tribuit insipienti honorem.  

<span id="009">9</span> Quomodo si spina nascatur in manu temulenti,  
sic parabola in ore stultorum.  

<span id="010">10</span> Judicium determinat causas,  
et qui imponit stulto silentium iras mitigat.  

<span id="011">11</span> Sicut canis qui revertitur ad vomitum suum,  
sic imprudens qui iterat stultitiam suam.  

<span id="012">12</span> Vidisti hominem sapientem sibi videri?  
magis illo spem habebit insipiens.\]  

<span id="013">13</span> \[Dicit piger: Leo est in via,  
et leæna in itineribus.  

<span id="014">14</span> Sicut ostium vertitur in cardine suo,  
ita piger in lectulo suo.  

<span id="015">15</span> Abscondit piger manum sub ascella sua,  
et laborat si ad os suum eam converterit.  

<span id="016">16</span> Sapientior sibi piger videtur  
septem viris loquentibus sententias.\]  

<span id="017">17</span> \[Sicut qui apprehendit auribus canem,  
sic qui transit impatiens et commiscetur rixæ alterius.  

<span id="018">18</span> Sicut noxius est qui mittit sagittas et lanceas
in mortem,  

<span id="019">19</span> ita vir fraudulenter nocet amico suo,  
et cum fuerit deprehensus dicit: Ludens feci.  

<span id="020">20</span> Cum defecerint ligna extinguetur ignis,  
et susurrone subtracto, jurgia conquiescent.  

<span id="021">21</span> Sicut carbones ad prunas, et ligna ad ignem,  
sic homo iracundus suscitat rixas.  

<span id="022">22</span> Verba susurronis quasi simplicia,  
et ipsa perveniunt ad intima ventris.  

<span id="023">23</span> Quomodo si argento sordido ornare velis vas
fictile,  
sic labia tumentia cum pessimo corde sociata.  

<span id="024">24</span> Labiis suis intelligitur inimicus,  
cum in corde tractaverit dolos.  

<span id="025">25</span> Quando submiserit vocem suam, ne credideris
ei,  
quoniam septem nequitiæ sunt in corde illius.  

<span id="026">26</span> Qui operit odium fraudulenter,  
revelabitur malitia ejus in consilio.  

<span id="027">27</span> Qui fodit foveam incidet in eam,  
et qui volvit lapidem revertetur ad eum.  

<span id="028">28</span> Lingua fallax non amat veritatem,  
et os lubricum operatur ruinas.\]

------------------------------------------------------------------------

[Next: Proverbs Chapter 27](pro027)
