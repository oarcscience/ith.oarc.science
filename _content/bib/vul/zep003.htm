<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Zephaniah: Zephaniah Chapter 3</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/zep003">Polyglot</A>&nbsp;
<A HREF="../kjv/zep003">KJV</A>&nbsp;
<A HREF="../sep/zep003">Sep</A>&nbsp;
<A HREF="../tan/zep003">Tan</A>&nbsp;

<BR>
<BR><A HREF="zep">Zephaniah Index</A><BR>
&nbsp;
<A HREF="zep002">Previous</A>&nbsp;
<A HREF="hag001">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Zephaniah Chapter 3</H3><P><a name="001">1</A>&nbsp;[V&#230; provocatrix, et redempta civitas, columba!<BR></P>
<P><a name="002">2</A>&nbsp;non audivit vocem,<BR> et non suscepit disciplinam;<BR> in Domino non est confisa,<BR> ad Deum suum non appropinquavit.<BR></P>
<P><a name="003">3</A>&nbsp;Principes ejus in medio ejus quasi leones rugientes;<BR> judices ejus lupi vespere, non relinquebant in mane.<BR></P>
<P><a name="004">4</A>&nbsp;Prophet&#230; ejus vesani, viri infideles;<BR> sacerdotes ejus polluerunt sanctum,<BR> injuste egerunt contra legem.<BR></P>
<P><a name="005">5</A>&nbsp;Dominus justus in medio ejus non faciet iniquitatem;<BR> mane, mane judicium suum dabit in lucem, et non abscondetur;<BR> nescivit autem iniquus confusionem.<BR></P>
<P><a name="006">6</A>&nbsp;Disperdidi gentes,<BR> et dissipati sunt anguli earum;<BR> desertas feci vias eorum,<BR> dum non est qui transeat;<BR> desolat&#230; sunt civitates eorum,<BR> non remanente viro, neque ullo habitatore.<BR></P>
<P><a name="007">7</A>&nbsp;Dixi: Attamen timebis me,<BR> suscipies disciplinam;<BR> et non peribit habitaculum ejus,<BR> propter omnia in quibus visitavi eam:<BR> verumtamen diluculo surgentes corruperunt omnes cogitationes suas.<BR></P>
<P><a name="008">8</A>&nbsp;Quapropter exspecta me, dicit Dominus,<BR> in die resurrectionis me&#230; in futurum:<BR> quia judicium meum ut congregem gentes,<BR> et colligam regna,<BR> et effundam super eos indignationem meam,<BR> omnem iram furoris mei:<BR> in igne enim zeli mei devorabitur omnis terra.]<BR>
</P>
<P><a name="009">9</A>&nbsp;[Quia tunc reddam populis labium electum,<BR> ut invocent omnes in nomine Domini,<BR> et serviant ei humero uno.<BR></P>
<P><a name="010">10</A>&nbsp;Ultra flumina &#198;thiopi&#230;, inde supplices mei;<BR> filii dispersorum meorum deferent munus mihi.<BR></P>
<P><a name="011">11</A>&nbsp;In die illa non confunderis super cunctis adinventionibus tuis,<BR> quibus pr&#230;varicata es in me,<BR> quia tunc auferam de medio tui magniloquos superbi&#230; tu&#230;,<BR> et non adjicies exaltari amplius in monte sancto meo.<BR></P>
<P><a name="012">12</A>&nbsp;Et derelinquam in medio tui populum pauperem et egenum:<BR> et sperabunt in nomine Domini.<BR></P>
<P><a name="013">13</A>&nbsp;Reliqui&#230; Isra&#235;l non facient iniquitatem,<BR> nec loquentur mendacium,<BR> et non invenietur in ore eorum lingua dolosa,<BR> quoniam ipsi pascentur, et accubabunt,<BR> et non erit qui exterreat.<BR></P>
<P><a name="014">14</A>&nbsp;Lauda, filia Sion; jubila, Isra&#235;l:<BR> l&#230;tare, et exsulta in omni corde, filia Jerusalem.<BR></P>
<P><a name="015">15</A>&nbsp;Abstulit Dominus judicium tuum;<BR> avertit inimicos tuos.<BR> Rex Isra&#235;l Dominus in medio tui:<BR> non timebis malum ultra.<BR></P>
<P><a name="016">16</A>&nbsp;In die illa dicetur Jerusalem:<BR> Noli timere; Sion: Non dissolvantur manus tu&#230;.<BR></P>
<P><a name="017">17</A>&nbsp;Dominus Deus tuus in medio tui fortis, ipse salvabit:<BR> gaudebit super te in l&#230;titia,<BR> silebit in dilectione sua,<BR> exsultabit super te in laude.<BR></P>
<P><a name="018">18</A>&nbsp;Nugas, qui a lege recesserant,<BR> congregabo, quia ex te erant:<BR> ut non ultra habeas super eis opprobrium.<BR></P>
<P><a name="019">19</A>&nbsp;Ecce ego interficiam omnes qui afflixerunt te in tempore illo:<BR> et salvabo claudicantem,<BR> et eam qu&#230; ejecta fuerat congregabo:<BR> et ponam eos in laudem, et in nomen,<BR> in omni terra confusionis eorum,<BR></P>
<P><a name="020">20</A>&nbsp;in tempore illo quo adducam vos,<BR> et in tempore quo congregabo vos.<BR> Dabo enim vos in nomen,<BR> et in laudem omnibus populis terr&#230;,<BR> cum convertero captivitatem vestram coram oculis vestris,<BR> dicit Dominus.]</P>
<P></P>
<P><HR>
<CENTER>
<A HREF="hag001">Next: Haggai Chapter 1</A></CENTER>
</BODY>
</HTML>
