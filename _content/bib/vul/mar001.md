[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mar001)  [GNT](../gnt/mar001) 
[KJV](../kjv/mar001)   
  
[Mark Index](mar)  
  [Previous](mat028)  [Next](mar002) 

------------------------------------------------------------------------

### Vulgate (Latin): Mark Chapter 1

<span id="001">1</span> Initium Evangelii Jesu Christi, Filii Dei.

<span id="002">2</span> Sicut scriptum est in Isaia propheta: \[Ecce ego
mitto angelum meum ante faciem tuam,  
qui præparabit viam tuam ante te.  

<span id="003">3</span> Vox clamantis in deserto:  
Parate viam Domini, rectas facite semitas ejus.\]

<span id="004">4</span> Fuit Joannes in deserto baptizans, et prædicans
baptismum pœnitentiæ in remissionem peccatorum.

<span id="005">5</span> Et egrediebatur ad eum omnis Judææ regio, et
Jerosolymitæ universi, et baptizabantur ab illo in Jordanis flumine,
confitentes peccata sua.

<span id="006">6</span> Et erat Joannes vestitus pilis cameli, et zona
pellicea circa lumbos ejus, et locustas et mel silvestre edebat.

<span id="007">7</span> Et prædicabat dicens: Venit fortior post me,
cujus non sum dignus procumbens solvere corrigiam calceamentorum ejus.

<span id="008">8</span> Ego baptizavi vos aqua, ille vero baptizabit vos
Spiritu Sancto.  

<span id="009">9</span> Et factum est: in diebus illis venit Jesus a
Nazareth Galilææ: et baptizatus est a Joanne in Jordane.

<span id="010">10</span> Et statim ascendens de aqua, vidit cælos
apertos, et Spiritum tamquam columbam descendentem, et manentem in ipso.

<span id="011">11</span> Et vox facta est de cælis: Tu es Filius meus
dilectus, in te complacui.  

<span id="012">12</span> Et statim Spiritus expulit eum in desertum.

<span id="013">13</span> Et erat in deserto quadraginta diebus, et
quadraginta noctibus: et tentabatur a Satana: eratque cum bestiis, et
angeli ministrabant illi.  

<span id="014">14</span> Postquam autem traditus est Joannes, venit
Jesus in Galilæam, prædicans Evangelium regni Dei,

<span id="015">15</span> et dicens: Quoniam impletum est tempus, et
appropinquavit regnum Dei: pœnitemini, et credite Evangelio.

<span id="016">16</span> Et præteriens secus mare Galilææ, vidit
Simonem, et Andream fratrem ejus, mittentes retia in mare (erant enim
piscatores),

<span id="017">17</span> et dixit eis Jesus: Venite post me, et faciam
vos fieri piscatores hominum.

<span id="018">18</span> Et protinus relictis retibus, secuti sunt eum.

<span id="019">19</span> Et progressus inde pusillum, vidit Jacobum
Zebedæi, et Joannem fratrem ejus, et ipsos componentes retia in navi:

<span id="020">20</span> et statim vocavit illos. Et relicto patre suo
Zebedæo in navi cum mercenariis, secuti sunt eum.  

<span id="021">21</span> Et ingrediuntur Capharnaum: et statim sabbatis
ingressus in synagogam, docebat eos.

<span id="022">22</span> Et stupebant super doctrina ejus: erat enim
docens eos quasi potestatem habens, et non sicut scribæ.

<span id="023">23</span> Et erat in synagoga eorum homo in spiritu
immundo: et exclamavit,

<span id="024">24</span> dicens: Quid nobis et tibi, Jesu Nazarene?
venisti perdere nos? scio qui sis, Sanctus Dei.

<span id="025">25</span> Et comminatus est ei Jesus, dicens: Obmutesce,
et exi de homine.

<span id="026">26</span> Et discerpens eum spiritus immundus, et
exclamans voce magna, exiit ab eo.

<span id="027">27</span> Et mirati sunt omnes, ita ut conquirerent inter
se dicentes: Quidnam est hoc? quænam doctrina hæc nova? quia in
potestate etiam spiritibus immundis imperat, et obediunt ei.

<span id="028">28</span> Et processit rumor ejus statim in omnem
regionem Galilææ.  

<span id="029">29</span> Et protinus egredientes de synagoga, venerunt
in domum Simonis et Andreæ, cum Jacobo et Joanne.

<span id="030">30</span> Decumbebat autem socrus Simonis febricitans: et
statim dicunt ei de illa.

<span id="031">31</span> Et accedens elevavit eam, apprehensa manu ejus:
et continuo dimisit eam febris, et ministrabat eis.  

<span id="032">32</span> Vespere autem facto cum occidisset sol,
afferebant ad eum omnes male habentes, et dæmonia habentes:

<span id="033">33</span> et erat omnis civitas congregata ad januam.

<span id="034">34</span> Et curavit multos, qui vexabantur variis
languoribus, et dæmonia multa ejiciebat, et non sinebat ea loqui,
quoniam sciebant eum.  

<span id="035">35</span> Et diluculo valde surgens, egressus abiit in
desertum locum, ibique orabat.

<span id="036">36</span> Et prosecutus est eum Simon, et qui cum illo
erant.

<span id="037">37</span> Et cum invenissent eum, dixerunt ei: Quia omnes
quærunt te.

<span id="038">38</span> Et ait illis: Eamus in proximos vicos, et
civitates, ut et ibi prædicem: ad hoc enim veni.

<span id="039">39</span> Et erat prædicans in synagogis eorum, et in
omni Galilæa, et dæmonia ejiciens.  

<span id="040">40</span> Et venit ad eum leprosus deprecans eum: et genu
flexo dixit ei: Si vis, potes me mundare.

<span id="041">41</span> Jesus autem misertus ejus, extendit manum suam:
et tangens eum, ait illi: Volo: mundare.

<span id="042">42</span> Et cum dixisset, statim discessit ab eo lepra,
et mundatus est.

<span id="043">43</span> Et comminatus est ei, statimque ejecit illum,

<span id="044">44</span> et dicit ei: Vide nemini dixeris: sed vade,
ostende te principi sacerdotum, et offer pro emundatione tua, quæ
præcepit Moyses in testimonium illis.

<span id="045">45</span> At ille egressus cœpit prædicare, et diffamare
sermonem, ita ut jam non posset manifeste introire in civitatem, sed
foris in desertis locis esset, et conveniebant ad eum undique.

------------------------------------------------------------------------

[Next: Mark Chapter 2](mar002)
