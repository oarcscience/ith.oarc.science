[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir030)  [Apo](../apo/sir030) 
[Sep](../sep/sir030)   
  
[Sirach Index](sir)  
  [Previous](sir029)  [Next](sir031) 

------------------------------------------------------------------------

### Vulgate (Latin): Sirach Chapter 30

<span id="001">1</span> \[Qui diligit filium suum assiduat illi
flagella,  
ut lætetur in novissimo suo,  
et non palpet proximorum ostia.  

<span id="002">2</span> Qui docet filium suum laudabitur in illo,  
et in medio domesticorum in illo gloriabitur.  

<span id="003">3</span> Qui docet filium suum in zelum mittit
inimicum,  
et in medio amicorum gloriabitur in illo.  

<span id="004">4</span> Mortuus est pater ejus, et quasi non est
mortuus:  
similem enim reliquit sibi post se.  

<span id="005">5</span> In vita sua vidit, et lætatus est in illo:  
in obitu suo non est contristatus,  
nec confusus est coram inimicis:  

<span id="006">6</span> reliquit enim defensorem domus contra
inimicos,  
et amicis reddentem gratiam.  

<span id="007">7</span> Pro animabus filiorum colligabit vulnera sua,  
et super omnem vocem turbabuntur viscera ejus.  

<span id="008">8</span> Equus indomitus evadit durus,  
et filius remissus evadet præceps.  

<span id="009">9</span> Lacta filium, et paventem te faciet:  
lude cum eo, et contristabit te.  

<span id="010">10</span> Non corrideas illi, ne doleas,  
et in novissimo obstupescent dentes tui.  

<span id="011">11</span> Non des illi potestatem in juventute,  
et ne despicias cogitatus illius.  

<span id="012">12</span> Curva cervicem ejus in juventute,  
et tunde latera ejus dum infans est,  
ne forte induret, et non credat tibi,  
et erit tibi dolor animæ.  

<span id="013">13</span> Doce filium tuum, et operare in illo,  
ne in turpitudinem illius offendas.\]  

<span id="014">14</span> \[Melior est pauper sanus, et fortis viribus,  
quam dives imbecillis et flagellatus malitia.  

<span id="015">15</span> Salus animæ in sanctitate justitiæ  
melior est omni auro et argento:  
et corpus validum quam census immensus.  

<span id="016">16</span> Non est census super censum salutis corporis,  
et non est oblectamentum super cordis gaudium.  

<span id="017">17</span> Melior est mors quam vita amara,  
et requies æterna quam languor perseverans.  

<span id="018">18</span> Bona abscondita in ore clauso,  
quasi appositiones epularum circumpositæ sepulchro.  

<span id="019">19</span> Quid proderit libatio idolo?  
nec enim manducabit, nec odorabit.  

<span id="020">20</span> Sic qui effugatur a Domino,  
portans mercedes iniquitatis:  

<span id="021">21</span> videns oculis et ingemiscens,  
sicut spado complectens virginem, et suspirans.  

<span id="022">22</span> Tristitiam non des animæ tuæ,  
et non affligas temetipsum in consilio tuo.  

<span id="023">23</span> Jucunditas cordis, hæc est vita hominis,  
et thesaurus sine defectione sanctitatis:  
et exsultatio viri est longævitas.  

<span id="024">24</span> Miserere animæ tuæ placens Deo, et contine:  
congrega cor tuum in sanctitate ejus,  
et tristitiam longe repelle a te.  

<span id="025">25</span> Multos enim occidit tristitia,  
et non est utilitas in illa.  

<span id="026">26</span> Zelus et iracundia minuunt dies,  
et ante tempus senectam adducet cogitatus.  

<span id="027">27</span> Splendidum cor et bonum in epulis est:  
epulæ enim illius diligenter fiunt.\]

------------------------------------------------------------------------

[Next: Sirach Chapter 31](sir031)
