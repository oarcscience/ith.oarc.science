[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu013)  [KJV](../kjv/deu013)  [Sep](../sep/deu013) 
[Tan](../tan/deu013)   
  
[Deuteronomy Index](deu)  
  [Previous](deu012)  [Next](deu014) 

------------------------------------------------------------------------

### Vulgate (Latin): Deuteronomy Chapter 13

<span id="001">1</span> Si surrexerit in medio tui prophetes, aut qui
somnium vidisse se dicat, et prædixerit signum atque portentum,

<span id="002">2</span> et evenerit quod locutus est, et dixerit tibi:
Eamus, et sequamur deos alienos quos ignoras, et serviamus eis:

<span id="003">3</span> non audies verba prophetæ illius aut
somniatoris: quia tentat vos Dominus Deus vester, ut palam fiat utrum
diligatis eum an non, in toto corde, et in tota anima vestra.

<span id="004">4</span> Dominum Deum vestrum sequimini, et ipsum timete,
et mandata illius custodite, et audite vocem ejus: ipsi servietis, et
ipsi adhærebitis.

<span id="005">5</span> Propheta autem ille aut fictor somniorum
interficietur: quia locutus est ut vos averteret a Domino Deo vestro,
qui eduxit vos de terra Ægypti, et redemit vos de domo servitutis: ut
errare te faceret de via, quam tibi præcepit Dominus Deus tuus: et
auferes malum de medio tui.

<span id="006">6</span> Si tibi voluerit persuadere frater tuus filius
matris tuæ, aut filius tuus vel filia, sive uxor quæ est in sinu tuo,
aut amicus, quem diligis ut animam tuam, clam dicens: Eamus, et
serviamus diis alienis, quos ignoras tu, et patres tui,

<span id="007">7</span> cunctarum in circuitu gentium, quæ juxta vel
procul sunt, ab initio usque ad finem terræ,

<span id="008">8</span> non acquiescas ei, nec audias, neque parcat ei
oculus tuus ut miserearis et occultes eum,

<span id="009">9</span> sed statim interficies: sit primum manus tua
super eum, et postea omnis populus mittat manum.

<span id="010">10</span> Lapidibus obrutus necabitur: quia voluit te
abstrahere a Domino Deo tuo, qui eduxit te de terra Ægypti, de domo
servitutis:

<span id="011">11</span> ut omnis Israël audiens timeat, et nequaquam
ultra faciat quippiam hujus rei simile.  

<span id="012">12</span> Si audieris in una urbium tuarum, quas Dominus
Deus tuus dabit tibi ad habitandum, dicentes aliquos:

<span id="013">13</span> Egressi sunt filii Belial de medio tui, et
averterunt habitatores urbis suæ, atque dixerunt: Eamus, et serviamus
diis alienis quos ignoratis:

<span id="014">14</span> quare sollicite et diligenter, rei veritate
perspecta, si inveneris certum esse quod dicitur, et abominationem hanc
opere perpetratam,

<span id="015">15</span> statim percuties habitatores urbis illius in
ore gladii, et delebis eam ac omnia quæ in illa sunt, usque ad pecora.

<span id="016">16</span> Quidquid etiam supellectilis fuerit,
congregabis in medio platearum ejus, et cum ipsa civitate succendes, ita
ut universa consumas Domino Deo tuo, et sit tumulus sempiternus. Non
ædificabitur amplius,

<span id="017">17</span> et non adhærebit de illo anathemate quidquam in
manu tua: ut avertatur Dominus ab ira furoris sui, et misereatur tui,
multiplicetque te sicut juravit patribus tuis,

<span id="018">18</span> quando audieris vocem Domini Dei tui custodiens
omnia præcepta ejus, quæ ego præcipio tibi hodie, ut facias quod
placitum est in conspectu Domini Dei tui.

------------------------------------------------------------------------

[Next: Deuteronomy Chapter 14](deu014)
