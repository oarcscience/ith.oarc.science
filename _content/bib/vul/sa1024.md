[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa1024)  [KJV](../kjv/sa1024)  [Sep](../sep/sa1024) 
[Tan](../tan/sa1024)   
  
[1 Samuel Index](sa1)  
  [Previous](sa1023)  [Next](sa1025) 

------------------------------------------------------------------------

### Vulgate (Latin): 1 Samuel Chapter 24

<span id="001">1</span> Ascendit ergo David inde: et habitavit in locis
tutissimis Engaddi.

<span id="002">2</span> Cumque reversus esset Saul, postquam persecutus
est Philisthæos, nuntiaverunt ei, dicentes: Ecce David in deserto est
Engaddi.

<span id="003">3</span> Assumens ergo Saul tria millia electorum virorum
ex omni Israël, perrexit ad investigandum David et viros ejus, etiam
super abruptissimas petras, quæ solis ibicibus perviæ sunt.

<span id="004">4</span> Et venit ad caulas ovium, quæ se offerebant
vianti: eratque ibi spelunca, quam ingressus est Saul ut purgaret
ventrem: porro David et viri ejus in interiore parte speluncæ latebant.

<span id="005">5</span> Et dixerunt servi David ad eum: Ecce dies de qua
locutus est Dominus ad te: Ego tradam tibi inimicum tuum, ut facias ei
sicut placuerit in oculis tuis. Surrexit ergo David, et præcidit oram
chlamydis Saul silenter.

<span id="006">6</span> Post hæc percussit cor suum David, eo quod
abscidisset oram chlamydis Saul.

<span id="007">7</span> Dixitque ad viros suos: Propitius sit mihi
Dominus, ne faciam hanc rem domino meo, christo Domini, ut mittam manum
meam in eum: quia christus Domini est.

<span id="008">8</span> Et confregit David viros suos sermonibus, et non
permisit eos ut consurgerent in Saul: porro Saul exsurgens de spelunca,
pergebat cœpto itinere.  

<span id="009">9</span> Surrexit autem et David post eum: et egressus de
spelunca, clamavit post tergum Saul, dicens: Domine mi rex. Et respexit
Saul post se: et inclinans se David pronus in terram adoravit,

<span id="010">10</span> dixitque ad Saul: Quare audis verba hominum
loquentium: David quærit malum adversum te?

<span id="011">11</span> Ecce hodie viderunt oculi tui quod tradiderit
te Dominus in manu mea in spelunca: et cogitavi ut occiderem te, sed
pepercit tibi oculus meus: dixi enim: Non extendam manum meam in dominum
meum, quia christus Domini est.

<span id="012">12</span> Quin potius pater mi, vide, et cognosce oram
chlamydis tuæ in manu mea: quoniam cum præscinderem summitatem chlamydis
tuæ, nolui extendere manum meam in te: animadverte, et vide, quoniam non
est in manu mea malum, neque iniquitas, neque peccavi in te: tu autem
insidiaris animæ meæ ut auferas eam.

<span id="013">13</span> Judicet Dominus inter me et te, et ulciscatur
me Dominus ex te: manus autem mea non sit in te.

<span id="014">14</span> Sicut et in proverbio antiquo dicitur: Ab
impiis egredietur impietas: manus ergo mea non sit in te.

<span id="015">15</span> Quem persequeris, rex Israël? quem persequeris?
canem mortuum persequeris, et pulicem unum.

<span id="016">16</span> Sit Dominus judex, et judicet inter me et te:
et videat, et judicet causam meam, et eruat me de manu tua.

<span id="017">17</span> Cum autem complesset David loquens sermones
hujuscemodi ad Saul, dixit Saul: Numquid vox hæc tua est, fili mi David?
Et levavit Saul vocem suam, et flevit:

<span id="018">18</span> dixitque ad David: Justior tu es quam ego: tu
enim tribuisti mihi bona, ego autem reddidi tibi mala.

<span id="019">19</span> Et tu indicasti hodie quæ feceris mihi bona:
quomodo tradiderit me Dominus in manum tuam, et non occideris me.

<span id="020">20</span> Quis enim cum invenerit inimicum suum, dimittet
eum in via bona? sed Dominus reddat tibi vicissitudinem hanc pro eo quod
hodie operatus es in me.

<span id="021">21</span> Et nunc quia scio quod certissime regnaturus
sis, et habiturus in manu tua regnum Israël:

<span id="022">22</span> jura mihi in Domino, ne deleas semen meum post
me, neque auferas nomen meum de domo patris mei.

<span id="023">23</span> Et juravit David Sauli. Abiit ergo Saul in
domum suam: et David et viri ejus ascenderunt ad tutiora loca.

------------------------------------------------------------------------

[Next: 1 Samuel Chapter 25](sa1025)
