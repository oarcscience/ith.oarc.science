[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2008)  [KJV](../kjv/kg2008)  [Sep](../sep/kg2008) 
[Tan](../tan/kg2008)   
  
[2 Kings Index](kg2)  
  [Previous](kg2007)  [Next](kg2009) 

------------------------------------------------------------------------

### Vulgate (Latin): 2 Kings Chapter 8

<span id="001">1</span> Eliseus autem locutus est ad mulierem cujus
vivere fecerat filium, dicens: Surge, vade tu et domus tua, et
peregrinare ubicumque repereris: vocavit enim Dominus famem, et veniet
super terram septem annis.

<span id="002">2</span> Quæ surrexit, et fecit juxta verbum hominis Dei:
et vadens cum domo sua, peregrinata est in terra Philisthiim diebus
multis.

<span id="003">3</span> Cumque finiti essent anni septem, reversa est
mulier de terra Philisthiim: et egressa est ut interpellaret regem pro
domo sua, et pro agris suis.

<span id="004">4</span> Rex autem loquebatur cum Giezi puero viri Dei,
dicens: Narra mihi omnia magnalia quæ fecit Eliseus.

<span id="005">5</span> Cumque ille narraret regi quomodo mortuum
suscitasset, apparuit mulier cujus vivificaverat filium, clamans ad
regem pro domo sua, et pro agris suis. Dixitque Giezi: Domine mi rex,
hæc est mulier, et hic est filius ejus quem suscitavit Eliseus.

<span id="006">6</span> Et interrogavit rex mulierem: quæ narravit ei.
Deditque ei rex eunuchum unum, dicens: Restitue ei omnia quæ sua sunt,
et universos reditus agrorum, a die qua reliquit terram usque ad
præsens.  

<span id="007">7</span> Venit quoque Eliseus Damascum, et Benadad rex
Syriæ ægrotabat: nuntiaveruntque ei, dicentes: Venit vir Dei huc.

<span id="008">8</span> Et ait rex ad Hazaël: Tolle tecum munera, et
vade in occursum viri Dei, et consule Dominum per eum, dicens: Si
evadere potero de infirmitate mea hac?

<span id="009">9</span> Ivit igitur Hazaël in occursum ejus, habens
secum munera, et omnia bona Damasci, onera quadraginta camelorum. Cumque
stetisset coram eo, ait: Filius tuus Benadad rex Syriæ misit me ad te,
dicens: Si sanari potero de infirmitate mea hac?

<span id="010">10</span> Dixitque ei Eliseus: Vade, dic ei: Sanaberis:
porro ostendit mihi Dominus quia morte morietur.

<span id="011">11</span> Stetique cum eo, et conturbatus est usque ad
suffusionem vultus: flevitque vir Dei.

<span id="012">12</span> Cui Hazaël ait: Quare dominus meus flet? At
ille dixit: Quia scio quæ facturus sis filiis Israël mala. Civitates
eorum munitas igne succendes, et juvenes eorum interficies gladio, et
parvulos eorum elides, et prægnantes divides.

<span id="013">13</span> Dixitque Hazaël: Quid enim sum servus tuus
canis, ut faciam rem istam magnam? Et ait Eliseus: Ostendit mihi Dominus
te regem Syriæ fore.

<span id="014">14</span> Qui cum recessisset ab Eliseo, venit ad dominum
suum. Qui ait ei: Quid dixit tibi Eliseus? At ille respondit: Dixit
mihi: Recipies sanitatem.

<span id="015">15</span> Cumque venisset dies altera, tulit stragulum,
et infudit aquam, et expandit super faciem ejus: quo mortuo, regnavit
Hazaël pro eo.  

<span id="016">16</span> Anno quinto Joram filii Achab regis Israël, et
Josaphat regis Juda, regnavit Joram filius Josaphat rex Juda.

<span id="017">17</span> Triginta duorum annorum erat cum regnare
cœpisset, et octo annis regnavit in Jerusalem.

<span id="018">18</span> Ambulavitque in viis regum Israël, sicut
ambulaverat domus Achab: filia enim Achab erat uxor ejus: et fecit quod
malum est in conspectu Domini.

<span id="019">19</span> Noluit autem Dominus disperdere Judam, propter
David servum suum, sicut promiserat ei, ut daret illi lucernam, et
filiis ejus cunctis diebus.

<span id="020">20</span> In diebus ejus recessit Edom ne esset sub Juda,
et constituit sibi regem.

<span id="021">21</span> Venitque Joram Seira, et omnes currus cum eo:
et surrexit nocte, percussitque Idumæos qui eum circumdederant, et
principes curruum: populus autem fugit in tabernacula sua.

<span id="022">22</span> Recessit ergo Edom ne esset sub Juda, usque ad
diem hanc. Tunc recessit et Lobna in tempore illo.

<span id="023">23</span> Reliqua autem sermonum Joram, et universa quæ
fecit, nonne hæc scripta sunt in libro verborum dierum regum Juda?

<span id="024">24</span> Et dormivit Joram cum patribus suis,
sepultusque est cum eis in civitate David, et regnavit Ochozias filius
ejus pro eo.  

<span id="025">25</span> Anno duodecimo Joram filii Achab regis Israël
regnavit Ochozias filius Joram regis Judæ.

<span id="026">26</span> Viginti duorum annorum erat Ochozias cum
regnare cœpisset, et uno anno regnavit in Jerusalem: nomen matris ejus
Athalia filia Amri regis Israël.

<span id="027">27</span> Et ambulavit in viis domus Achab: et fecit quod
malum est coram Domino, sicut domus Achab: gener enim domus Achab fuit.

<span id="028">28</span> Abiit quoque cum Joram filio Achab ad
præliandum contra Hazaël regem Syriæ in Ramoth Galaad, et vulneraverunt
Syri Joram.

<span id="029">29</span> Qui reversus est ut curaretur in Jezrahel, quia
vulneraverant eum Syri in Ramoth præliantem contra Hazaël regem Syriæ.
Porro Ochozias filius Joram rex Juda descendit invisere Joram filium
Achab in Jezrahel, quia ægrotabat ibi.

------------------------------------------------------------------------

[Next: 2 Kings Chapter 9](kg2009)
