<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Corinthians: 2 Corinthians Chapter 12</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/co2012">Polyglot</A>&nbsp;
<A HREF="../gnt/co2012">GNT</A>&nbsp;
<A HREF="../kjv/co2012">KJV</A>&nbsp;

<BR>
<BR><A HREF="co2">2 Corinthians Index</A><BR>
&nbsp;
<A HREF="co2011">Previous</A>&nbsp;
<A HREF="co2013">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Corinthians Chapter 12</H3><P><a name="001">1</A>&nbsp;Si gloriari oportet (non expedit quidem), veniam autem ad visiones et revelationes Domini.</P>
<P><a name="002">2</A>&nbsp;Scio hominem in Christo ante annos quatuordecim, sive in corpore nescio, sive extra corpus nescio, Deus scit, raptum hujusmodi usque ad tertium c&#230;lum.</P>
<P><a name="003">3</A>&nbsp;Et scio hujusmodi hominem sive in corpore, sive extra corpus nescio, Deus scit:</P>
<P><a name="004">4</A>&nbsp;quoniam raptus est in paradisum: et audivit arcana verba, qu&#230; non licet homini loqui.</P>
<P><a name="005">5</A>&nbsp;Pro hujusmodi gloriabor: pro me autem nihil gloriabor nisi in infirmitatibus meis.</P>
<P><a name="006">6</A>&nbsp;Nam etsi voluero gloriari, non ero insipiens: veritatem enim dicam: parco autem, ne quis me existimet supra id quod videt in me, aut aliquid audit ex me.</P>
<P><a name="007">7</A>&nbsp;Et ne magnitudo revelationum extollat me, datus est mihi stimulus carnis me&#230; angelus Satan&#230;, qui me colaphizet.</P>
<P><a name="008">8</A>&nbsp;Propter quod ter Dominum rogavi ut discederet a me:</P>
<P><a name="009">9</A>&nbsp;et dixit mihi: Sufficit tibi gratia mea: nam virtus in infirmitate perficitur. Libenter igitur gloriabor in infirmitatibus meis, ut inhabitet in me virtus Christi.</P>
<P><a name="010">10</A>&nbsp;Propter quod placeo mihi in infirmitatibus meis, in contumeliis, in necessitatibus, in persecutionibus, in angustiis pro Christo: cum enim infirmor, tunc potens sum.</P>
<P><a name="011">11</A>&nbsp;Factus sum insipiens, vos me co&#235;gistis. Ego enim a vobis debui commendari: nihil enim minus fui ab iis, qui sunt supra modum Apostoli: tametsi nihil sum:</P>
<P><a name="012">12</A>&nbsp;signa tamen apostolatus mei facta sunt super vos in omni patientia, in signis, et prodigiis, et virtutibus.</P>
<P><a name="013">13</A>&nbsp;Quid est enim, quod minus habuistis pr&#230; ceteris ecclesiis, nisi quod ego ipse non gravavi vos? donate mihi hanc injuriam.<BR>
</P>
<P><a name="014">14</A>&nbsp;Ecce tertio hoc paratus sum venire ad vos: et non ero gravis vobis. Non enim qu&#230;ro qu&#230; vestra sunt, sed vos. Nec enim debent filii parentibus thesaurizare, sed parentes filiis.</P>
<P><a name="015">15</A>&nbsp;Ego autem libentissime impendam, et super impendar ipse pro animabus vestris: licet plus vos diligens, minus diligar.</P>
<P><a name="016">16</A>&nbsp;Sed esto: ego vos non gravavi: sed cum essem astutus, dolo vos cepi.</P>
<P><a name="017">17</A>&nbsp;Numquid per aliquem eorum, quod misi ad vos, circumveni vos?</P>
<P><a name="018">18</A>&nbsp;Rogavi Titum, et misi cum illo fratrem. Numquid Titus vos circumvenit? nonne eodem spiritu ambulavimus? nonne iisdem vestigiis?<BR>
</P>
<P><a name="019">19</A>&nbsp;Olim putatis quod excusemus nos apud vos? coram Deo in Christo loquimur: omnia autem, carissimi, propter &#230;dificationem vestram.</P>
<P><a name="020">20</A>&nbsp;Timeo enim ne forte cum venero, non quales volo, inveniam vos: et ego inveniar a vobis, qualem non vultis: ne forte contentiones, &#230;mulationes, animositates, dissensiones, detractiones, susurrationes, inflationes, seditiones sint inter vos:</P>
<P><a name="021">21</A>&nbsp;ne iterum cum venero, humiliet me Deus apud vos, et lugeam multos ex iis qui ante peccaverunt, et non egerunt p&#156;nitentiam super immunditia, et fornicatione, et impudicitia, quam gesserunt.</P>
<P><HR>
<CENTER>
<A HREF="co2013">Next: 2 Corinthians Chapter 13</A></CENTER>
</BODY>
</HTML>
