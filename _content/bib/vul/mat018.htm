<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Matthew: Matthew Chapter 18</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/mat018">Polyglot</A>&nbsp;
<A HREF="../gnt/mat018">GNT</A>&nbsp;
<A HREF="../kjv/mat018">KJV</A>&nbsp;

<BR>
<BR><A HREF="mat">Matthew Index</A><BR>
&nbsp;
<A HREF="mat017">Previous</A>&nbsp;
<A HREF="mat019">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Matthew Chapter 18</H3><P><a name="001">1</A>&nbsp;In illa hora accesserunt discipuli ad Jesum, dicentes: Quis, putas, major est in regno c&#230;lorum?</P>
<P><a name="002">2</A>&nbsp;Et advocans Jesus parvulum, statuit eum in medio eorum,</P>
<P><a name="003">3</A>&nbsp;et dixit: Amen dico vobis, nisi conversi fueritis, et efficiamini sicut parvuli, non intrabitis in regnum c&#230;lorum.</P>
<P><a name="004">4</A>&nbsp;Quicumque ergo humiliaverit se sicut parvulus iste, hic est major in regno c&#230;lorum.</P>
<P><a name="005">5</A>&nbsp;Et qui susceperit unum parvulum talem in nomine meo, me suscipit:</P>
<P><a name="006">6</A>&nbsp;qui autem scandalizaverit unum de pusillis istis, qui in me credunt, expedit ei ut suspendatur mola asinaria in collo ejus, et demergatur in profundum maris.</P>
<P><a name="007">7</A>&nbsp;V&#230; mundo a scandalis! Necesse est enim ut veniant scandala: verumtamen v&#230; homini illi, per quem scandalum venit.</P>
<P><a name="008">8</A>&nbsp;Si autem manus tua, vel pes tuus scandalizat te, abscide eum, et projice abs te: bonum tibi est ad vitam ingredi debilem, vel claudum, quam duas manus vel duos pedes habentem mitti in ignem &#230;ternum.</P>
<P><a name="009">9</A>&nbsp;Et si oculus tuus scandalizat te, erue eum, et projice abs te: bonum tibi est cum uno oculo in vitam intrare, quam duos oculos habentem mitti in gehennam ignis.</P>
<P><a name="010">10</A>&nbsp;Videte ne contemnatis unum ex his pusillis: dico enim vobis, quia angeli eorum in c&#230;lis semper vident faciem Patris mei, qui in c&#230;lis est.</P>
<P><a name="011">11</A>&nbsp;Venit enim Filius hominis salvare quod perierat.</P>
<P><a name="012">12</A>&nbsp;Quid vobis videtur? si fuerint alicui centum oves, et erravit una ex eis: nonne relinquit nonaginta novem in montibus, et vadit qu&#230;rere eam qu&#230; erravit?</P>
<P><a name="013">13</A>&nbsp;Et si contigerit ut inveniat eam: amen dico vobis, quia gaudet super eam magis quam super nonaginta novem, qu&#230; non erraverunt.</P>
<P><a name="014">14</A>&nbsp;Sic non est voluntas ante Patrem vestrum, qui in c&#230;lis est, ut pereat unus de pusillis istis.<BR>
</P>
<P><a name="015">15</A>&nbsp;Si autem peccaverit in te frater tuus, vade, et corripe eum inter te, et ipsum solum: si te audierit, lucratus eris fratrem tuum.</P>
<P><a name="016">16</A>&nbsp;Si autem te non audierit, adhibe tecum adhuc unum, vel duos, ut in ore duorum, vel trium testium stet omne verbum.</P>
<P><a name="017">17</A>&nbsp;Quod si non audierit eos: dic ecclesi&#230;. Si autem ecclesiam non audierit, sit tibi sicut ethnicus et publicanus.</P>
<P><a name="018">18</A>&nbsp;Amen dico vobis, qu&#230;cumque alligaveritis super terram, erunt ligata et in c&#230;lo: et qu&#230;cumque solveritis super terram, erunt soluta et in c&#230;lo.</P>
<P><a name="019">19</A>&nbsp;Iterum dico vobis, quia si duo ex vobis consenserint super terram, de omni re quamcumque petierint, fiet illis a Patre meo, qui in c&#230;lis est.</P>
<P><a name="020">20</A>&nbsp;Ubi enim sunt duo vel tres congregati in nomine meo, ibi sum in medio eorum.<BR>
</P>
<P><a name="021">21</A>&nbsp;Tunc accedens Petrus ad eum, dixit: Domine, quoties peccabit in me frater meus, et dimittam ei? usque septies?</P>
<P><a name="022">22</A>&nbsp;Dicit illi Jesus: Non dico tibi usque septies: sed usque septuagies septies.</P>
<P><a name="023">23</A>&nbsp;Ideo assimilatum est regnum c&#230;lorum homini regi, qui voluit rationem ponere cum servis suis.</P>
<P><a name="024">24</A>&nbsp;Et cum c&#156;pisset rationem ponere, oblatus est ei unus, qui debebat ei decem millia talenta.</P>
<P><a name="025">25</A>&nbsp;Cum autem non haberet unde redderet, jussit eum dominus ejus venundari, et uxorem ejus, et filios, et omnia qu&#230; habebat, et reddi.</P>
<P><a name="026">26</A>&nbsp;Procidens autem servus ille, orabat eum, dicens: Patientiam habe in me, et omnia reddam tibi.</P>
<P><a name="027">27</A>&nbsp;Misertus autem dominus servi illius, dimisit eum, et debitum dimisit ei.</P>
<P><a name="028">28</A>&nbsp;Egressus autem servus ille invenit unum de conservis suis, qui debebat ei centum denarios: et tenens suffocavit eum, dicens: Redde quod debes.</P>
<P><a name="029">29</A>&nbsp;Et procidens conservus ejus, rogabat eum, dicens: Patientiam habe in me, et omnia reddam tibi.</P>
<P><a name="030">30</A>&nbsp;Ille autem noluit: sed abiit, et misit eum in carcerem donec redderet debitum.</P>
<P><a name="031">31</A>&nbsp;Videntes autem conservi ejus qu&#230; fiebant, contristati sunt valde: et venerunt, et narraverunt domino suo omnia qu&#230; facta fuerant.</P>
<P><a name="032">32</A>&nbsp;Tunc vocavit illum dominus suus: et ait illi: Serve nequam, omne debitum dimisi tibi quoniam rogasti me:</P>
<P><a name="033">33</A>&nbsp;nonne ergo oportuit et te misereri conservi tui, sicut et ego tui misertus sum?</P>
<P><a name="034">34</A>&nbsp;Et iratus dominus ejus tradidit eum tortoribus, quoadusque redderet universum debitum.</P>
<P><a name="035">35</A>&nbsp;Sic et Pater meus c&#230;lestis faciet vobis, si non remiseritis unusquisque fratri suo de cordibus vestris.</P>
<P><HR>
<CENTER>
<A HREF="mat019">Next: Matthew Chapter 19</A></CENTER>
</BODY>
</HTML>
