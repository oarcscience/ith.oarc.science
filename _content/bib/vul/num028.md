[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num028)  [KJV](../kjv/num028)  [Sep](../sep/num028) 
[Tan](../tan/num028)   
  
[Numbers Index](num)  
  [Previous](num027)  [Next](num029) 

------------------------------------------------------------------------

### Vulgate (Latin): Numbers Chapter 28

<span id="001">1</span> Dixit quoque Dominus ad Moysen:

<span id="002">2</span> Præcipe filiis Israël, et dices ad eos:
Oblationem meam et panes, et incensum odoris suavissimi offerte per
tempora sua.

<span id="003">3</span> Hæc sunt sacrificia quæ offerre debetis: agnos
anniculos immaculatos duos quotidie in holocaustum sempiternum:

<span id="004">4</span> unum offeretis mane, et alterum ad vesperum:

<span id="005">5</span> decimam partem ephi similæ, quæ conspersa sit
oleo purissimo, et habeat quartam partem hin.

<span id="006">6</span> Holocaustum juge est quod obtulistis in monte
Sinai in odorem suavissimum incensi Domini.

<span id="007">7</span> Et libabitis vini quartam partem hin per agnos
singulos in sanctuario Domini.

<span id="008">8</span> Alterumque agnum similiter offeretis ad vesperam
juxta omnem ritum sacrificii matutini, et libamentorum ejus, oblationem
suavissimi odoris Domino.

<span id="009">9</span> Die autem sabbati offeretis duos agnos anniculos
immaculatos, et duas decimas similæ oleo conspersæ in sacrificio, et
liba:

<span id="010">10</span> quæ rite funduntur per singula sabbata in
holocaustum sempiternum.

<span id="011">11</span> In calendis autem offeretis holocaustum Domino,
vitulos de armento duos, arietem unum, agnos anniculos septem
immaculatos,

<span id="012">12</span> et tres decimas similæ oleo conspersæ in
sacrificio per singulos vitulos: et duas decimas similæ oleo conspersæ
per singulos arietes:

<span id="013">13</span> et decimam decimæ similæ ex oleo in sacrificio
per agnos singulos: holocaustum suavissimi odoris atque incensi est
Domino.

<span id="014">14</span> Libamenta autem vini, quæ per singulas fundenda
sunt victimas, ista erunt: media pars hin per singulos vitulos, tertia
per arietem, quarta per agnum. Hoc erit holocaustum per omnes menses,
qui sibi anno vertente succedunt.

<span id="015">15</span> Hircus quoque offeretur Domino pro peccatis in
holocaustum sempiternum cum libamentis suis.

<span id="016">16</span> Mense autem primo, quartadecima die mensis,
Phase Domini erit,

<span id="017">17</span> et quintadecima die solemnitas: septem diebus
vescentur azymis.

<span id="018">18</span> Quarum dies prima venerabilis et sancta erit:
omne opus servile non facietis in ea.

<span id="019">19</span> Offeretisque incensum holocaustum Domino,
vitulos de armento duos, arietem unum, agnos anniculos immaculatos
septem:

<span id="020">20</span> et sacrificia singulorum ex simila quæ
conspersa sit oleo, tres decimas per singulos vitulos, et duas decimas
per arietem,

<span id="021">21</span> et decimam decimæ per agnos singulos, id est,
per septem agnos.

<span id="022">22</span> Et hircum pro peccato unum, ut expietur pro
vobis,

<span id="023">23</span> præter holocaustum matutinum, quod semper
offeretis.

<span id="024">24</span> Ita facietis per singulos dies septem dierum in
fomitem ignis, et in odorem suavissimum Domino, qui surget de
holocausto, et de libationibus singulorum.

<span id="025">25</span> Dies quoque septimus celeberrimus et sanctus
erit vobis: omne opus servile non facietis in eo.

<span id="026">26</span> Dies etiam primitivorum, quando offeretis novas
fruges Domino, expletis hebdomadibus, venerabilis et sancta erit: omne
opus servile non facietis in ea.

<span id="027">27</span> Offeretisque holocaustum in odorem suavissimum
Domino, vitulos de armento duos, arietem unum, et agnos anniculos
immaculatos septem:

<span id="028">28</span> atque in sacrificiis eorum, similæ oleo
conspersæ tres decimas per singulos vitulos, per arietes duas,

<span id="029">29</span> per agnos decimam decimæ, qui simul sunt agni
septem. Hircum quoque,

<span id="030">30</span> qui mactatur pro expiatione: præter holocaustum
sempiternum et liba ejus.

<span id="031">31</span> Immaculata offeretis omnia cum libationibus
suis.

------------------------------------------------------------------------

[Next: Numbers Chapter 29](num029)
