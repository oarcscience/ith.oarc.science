[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/joe003)  [KJV](../kjv/joe003)  [Sep](../sep/joe003) 
[Tan](../tan/joe003)   
  
[Joel Index](joe)  
  [Previous](joe002)  [Next](amo001) 

------------------------------------------------------------------------

### Vulgate (Latin): Joel Chapter 3

<span id="001">1</span> \[Quia ecce in diebus illis, et in tempore
illo,  
cum convertero captivitatem Juda et Jerusalem,  

<span id="002">2</span> congregabo omnes gentes,  
et deducam eas in vallem Josaphat;  
et disceptabo cum eis ibi super populo meo,  
et hæreditate mea Israël,  
quos disperserunt in nationibus,  
et terram meam diviserunt.  

<span id="003">3</span> Et super populum meum miserunt sortem;  
et posuerunt puerum in prostibulo,  
et puellam vendiderunt pro vino ut biberent.  

<span id="004">4</span> Verum quid mihi et vobis, Tyrus et Sidon,  
et omnis terminus Palæstinorum?  
numquid ultionem vos reddetis mihi?  
et si ulciscimini vos contra me,  
cito velociter reddam vicissitudinem vobis super caput vestrum.  

<span id="005">5</span> Argentum enim meum et aurum tulistis,  
et desiderabilia mea et pulcherrima intulistis in delubra vestra.  

<span id="006">6</span> Et filios Juda et filios Jerusalem vendidistis
filiis Græcorum,  
ut longe faceretis eos de finibus suis.  

<span id="007">7</span> Ecce ego suscitabo eos de loco in quo
vendidistis eos,  
et convertam retributionem vestram in caput vestrum.  

<span id="008">8</span> Et vendam filios vestros et filias vestras in
manibus filiorum Juda,  
et venundabunt eos Sabæis, genti longinquæ,  
quia Dominus locutus est.  

<span id="009">9</span> Clamate hoc in gentibus,  
sanctificate bellum,  
suscitate robustos:  
accedant, ascendant omnes viri bellatores.  

<span id="010">10</span> Concidite aratra vestra in gladios,  
et ligones vestros in lanceas.  
Infirmus dicat: Quia fortis ego sum.  

<span id="011">11</span> Erumpite, et venite, omnes gentes de
circuitu,  
et congregamini;  
ibi occumbere faciet Dominus robustos tuos.  

<span id="012">12</span> Consurgant, et ascendant gentes in vallem
Josaphat,  
quia ibi sedebo ut judicem omnes gentes in circuitu.  

<span id="013">13</span> Mittite falces, quoniam maturavit messis;  
venite, et descendite,  
quia plenum est torcular, exuberant torcularia:  
quia multiplicata est malitia eorum.  

<span id="014">14</span> Populi, populi, in valle concisionis,  
quia juxta est dies Domini in valle concisionis.  

<span id="015">15</span> Sol et luna obtenebrati sunt,  
et stellæ retraxerunt splendorem suum.  

<span id="016">16</span> Et Dominus de Sion rugiet,  
et de Jerusalem dabit vocem suam,  
et movebuntur cæli et terra;  
et Dominus spes populi sui,  
et fortitudo filiorum Israël.  

<span id="017">17</span> Et scietis quia ego Dominus Deus vester,  
habitans in Sion monte sancto meo;  
et erit Jerusalem sancta,  
et alieni non transibunt per eam amplius.  

<span id="018">18</span> Et erit in die illa: stillabunt montes
dulcedinem,  
et colles fluent lacte,  
et per omnes rivos Juda ibunt aquæ;  
et fons de domo Domini egredietur,  
et irrigabit torrentem spinarum.  

<span id="019">19</span> Ægyptus in desolationem erit,  
et Idumæa in desertum perditionis,  
pro eo quod inique egerint in filios Juda,  
et effuderint sanguinem innocentem in terra sua.  

<span id="020">20</span> Et Judæa in æternum habitabitur,  
et Jerusalem in generationem et generationem.  

<span id="021">21</span> Et mundabo sanguinem eorum, quem non
mundaveram;  
et Dominus commorabitur in Sion.\]

------------------------------------------------------------------------

[Next: Amos Chapter 1](amo001)
