[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/co1012)  [GNT](../gnt/co1012) 
[KJV](../kjv/co1012)   
  
[1 Corinthians Index](co1)  
  [Previous](co1011)  [Next](co1013) 

------------------------------------------------------------------------

### Vulgate (Latin): 1 Corinthians Chapter 12

<span id="001">1</span> De spiritualibus autem, nolo vos ignorare
fratres.

<span id="002">2</span> Scitis quoniam cum gentes essetis, ad simulacra
muta prout ducebamini euntes.

<span id="003">3</span> Ideo notum vobis facio, quod nemo in Spiritu Dei
loquens, dicit anathema Jesu. Et nemo potest dicere, Dominus Jesus, nisi
in Spiritu Sancto.

<span id="004">4</span> Divisiones vero gratiarum sunt, idem autem
Spiritus:

<span id="005">5</span> et divisiones ministrationum sunt, idem autem
Dominus:

<span id="006">6</span> et divisiones operationum sunt, idem vero Deus
qui operatur omnia in omnibus.

<span id="007">7</span> Unicuique autem datur manifestatio Spiritus ad
utilitatem.

<span id="008">8</span> Alii quidem per Spiritum datur sermo sapientiæ:
alii autem sermo scientiæ secundum eumdem Spiritum:

<span id="009">9</span> alteri fides in eodem Spiritu: alii gratia
sanitatum in uno Spiritu:

<span id="010">10</span> alii operatio virtutum, alii prophetia, alii
discretio spirituum, alii genera linguarum, alii interpretatio sermonum.

<span id="011">11</span> Hæc autem omnia operantur unus atque idem
Spiritus, dividens singulis prout vult.  

<span id="012">12</span> Sicut enim corpus unum est, et membra habet
multa, omnia autem membra corporis cum sint multa, unum tamen corpus
sunt: ita et Christus.

<span id="013">13</span> Etenim in uno Spiritu omnes nos in unum corpus
baptizati sumus, sive Judæi, sive gentiles, sive servi, sive liberi: et
omnes in uno Spiritu potati sumus.

<span id="014">14</span> Nam et corpus non est unum membrum, sed multa.

<span id="015">15</span> Si dixerit pes: Quoniam non sum manus, non sum
de corpore: num ideo non est de corpore?

<span id="016">16</span> Et si dixerit auris: Quoniam non sum oculus,
non sum de corpore: num ideo est de corpore?

<span id="017">17</span> Si totum corpus oculus: ubi auditus? Si totum
auditus: ubi odoratus?

<span id="018">18</span> Nunc autem posuit Deus membra, unumquodque
eorum in corpore sicut voluit.

<span id="019">19</span> Quod si essent omnia unum membrum, ubi corpus?

<span id="020">20</span> Nunc autem multa quidem membra, unum autem
corpus.

<span id="021">21</span> Non potest autem oculus dicere manui: Opera tua
non indigeo: aut iterum caput pedibus: Non estis mihi necessarii.

<span id="022">22</span> Sed multo magis quæ videntur membra corporis
infirmiora esse, necessariora sunt:

<span id="023">23</span> et quæ putamus ignobiliora membra esse
corporis, his honorem abundantiorem circumdamus: et quæ inhonesta sunt
nostra, abundantiorem honestatem habent.

<span id="024">24</span> Honesta autem nostra nullius egent: sed Deus
temperavit corpus, ei cui deerat, abundantiorem tribuendo honorem,

<span id="025">25</span> ut non sit schisma in corpore, sed idipsum pro
invicem sollicita sint membra.

<span id="026">26</span> Et si quid patitur unum membrum, compatiuntur
omnia membra: sive gloriatur unum membrum, congaudent omnia membra.  

<span id="027">27</span> Vos autem estis corpus Christi, et membra de
membro.

<span id="028">28</span> Et quosdam quidem posuit Deus in ecclesia
primum apostolos, secundo prophetas, exinde doctores, deinde virtutes,
exinde gratias curationum, opitulationes, gubernationes, genera
linguarum, interpretationes sermonum.

<span id="029">29</span> Numquid omnes apostoli? numquid omnes prophetæ?
numquid omnes doctores?

<span id="030">30</span> numquid omnes virtutes? numquid omnes gratiam
habent curationum? numquid omnes linguis loquuntur? numquid omnes
interpretantur?

<span id="031">31</span> Æmulamini autem charismata meliora. Et adhuc
excellentiorem viam vobis demonstro.

------------------------------------------------------------------------

[Next: 1 Corinthians Chapter 13](co1013)
