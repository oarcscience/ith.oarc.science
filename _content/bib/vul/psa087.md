[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa087)  [KJV](../kjv/psa087)  [Sep](../sep/psa087) 
[Tan](../tan/psa087)   
  
[Psalms Index](psa)  
  [Previous](psa086)  [Next](psa088) 

------------------------------------------------------------------------

### Vulgate (Latin): Psalms Chapter 87

<span id="001">1</span> Canticum Psalmi, filiis Core, in finem, pro
Maheleth ad respondendum. Intellectus Eman Ezrahitæ.

<span id="002">2</span> \[Domine, Deus salutis meæ,  
in die clamavi et nocte coram te.  

<span id="003">3</span> Intret in conspectu tuo oratio mea,  
inclina aurem tuam ad precem meam.  

<span id="004">4</span> Quia repleta est malis anima mea,  
et vita mea inferno appropinquavit.  

<span id="005">5</span> Æstimatus sum cum descendentibus in lacum,  
factus sum sicut homo sine adjutorio,  

<span id="006">6</span> inter mortuos liber;  
sicut vulnerati dormientes in sepulchris,  
quorum non es memor amplius,  
et ipsi de manu tua repulsi sunt.  

<span id="007">7</span> Posuerunt me in lacu inferiori,  
in tenebrosis, et in umbra mortis.  

<span id="008">8</span> Super me confirmatus est furor tuus,  
et omnes fluctus tuos induxisti super me.  

<span id="009">9</span> Longe fecisti notos meos a me;  
posuerunt me abominationem sibi.  
Traditus sum, et non egrediebar;  

<span id="010">10</span> oculi mei languerunt præ inopia.  
Clamavi ad te, Domine, tota die;  
expandi ad te manus meas.  

<span id="011">11</span> Numquid mortuis facies mirabilia?  
aut medici suscitabunt, et confitebuntur tibi?  

<span id="012">12</span> Numquid narrabit aliquis in sepulchro
misericordiam tuam,  
et veritatem tuam in perditione?  

<span id="013">13</span> Numquid cognoscentur in tenebris mirabilia
tua?  
et justitia tua in terra oblivionis?  

<span id="014">14</span> Et ego ad te, Domine, clamavi,  
et mane oratio mea præveniet te.  

<span id="015">15</span> Ut quid, Domine, repellis orationem meam;  
avertis faciem tuam a me?  

<span id="016">16</span> Pauper sum ego, et in laboribus a juventute
mea;  
exaltatus autem, humiliatus sum et conturbatus.  

<span id="017">17</span> In me transierunt iræ tuæ,  
et terrores tui conturbaverunt me:  

<span id="018">18</span> circumdederunt me sicut aqua tota die;  
circumdederunt me simul.  

<span id="019">19</span> Elongasti a me amicum et proximum,  
et notos meos a miseria.\]

------------------------------------------------------------------------

[Next: Psalms Chapter 88](psa088)
