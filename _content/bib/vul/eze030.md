[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze030)  [KJV](../kjv/eze030)  [Sep](../sep/eze030) 
[Tan](../tan/eze030)   
  
[Ezekiel Index](eze)  
  [Previous](eze029)  [Next](eze031) 

------------------------------------------------------------------------

### Vulgate (Latin): Ezekiel Chapter 30

<span id="001">1</span> Et factum est verbum Domini ad me, dicens:

<span id="002">2</span> Fili hominis, propheta, et dic: \[Hæc dicit
Dominus Deus:  
Ululate: Væ, væ diei!  

<span id="003">3</span> quia juxta est dies,  
et appropinquat dies Domini, dies nubis:  
tempus gentium erit.  

<span id="004">4</span> Et veniet gladius in Ægyptum,  
et erit pavor in Æthiopia,  
cum ceciderint vulnerati in Ægypto,  
et ablata fuerit multitudo illius,  
et destructa fundamenta ejus.  

<span id="005">5</span> Æthiopia, et Libya, et Lydi,  
et omne reliquum vulgus,  
et Chub, et filii terræ fœderis,  
cum eis gladio cadent.  

<span id="006">6</span> Hæc dicit Dominus Deus:  
Et corruent fulcientes Ægyptum,  
et destruetur superbia imperii ejus:  
a turre Syenes gladio cadent in ea,  
ait Dominus Deus exercituum.  

<span id="007">7</span> Et dissipabuntur in medio terrarum
desolatarum,  
et urbes ejus in medio civitatum desertarum erunt:  

<span id="008">8</span> et scient quia ego Dominus,  
cum dedero ignem in Ægypto,  
et attriti fuerint omnes auxiliatores ejus.  

<span id="009">9</span> In die illa egredientur nuntii a facie mea in
trieribus  
ad conterendam Æthiopiæ confidentiam:  
et erit pavor in eis in die Ægypti,  
quia absque dubio veniet.  

<span id="010">10</span> Hæc dicit Dominus Deus:  
Cessare faciam multitudinem Ægypti  
in manu Nabuchodonosor regis Babylonis.  

<span id="011">11</span> Ipse et populus ejus cum eo, fortissimi
gentium,  
adducentur ad disperdendam terram:  
et evaginabunt gladios suos super Ægyptum,  
et implebunt terram interfectis.  

<span id="012">12</span> Et faciam alveos fluminum aridos,  
et tradam terram in manus pessimorum:  
et dissipabo terram et plenitudinem ejus  
manu alienorum:  
ego Dominus locutus sum.  

<span id="013">13</span> Hæc dicit Dominus Deus:  
Et disperdam simulacra,  
et cessare faciam idola de Memphis:  
et dux de terra Ægypti non erit amplius,  
et dabo terrorem in terra Ægypti.  

<span id="014">14</span> Et disperdam terram Phathures,  
et dabo ignem in Taphnis,  
et faciam judicia in Alexandria.  

<span id="015">15</span> Et effundam indignationem meam super Pelusium,
robur Ægypti,  
et interficiam multitudinem Alexandriæ.  

<span id="016">16</span> Et dabo ignem in Ægypto:  
quasi parturiens dolebit Pelusium,  
et Alexandria erit dissipata,  
et in Memphis angustiæ quotidianæ.  

<span id="017">17</span> Juvenes Heliopoleos et Bubasti gladio cadent,  
et ipsæ captivæ ducentur.  

<span id="018">18</span> Et in Taphnis nigrescet dies,  
cum contrivero ibi sceptra Ægypti,  
et defecerit in ea superbia potentiæ ejus:  
ipsam nubes operiet,  
filiæ autem ejus in captivitatem ducentur.  

<span id="019">19</span> Et judicia faciam in Ægypto:  
et scient quia ego Dominus.\]  

<span id="020">20</span> Et factum est in undecimo anno, in primo mense,
in septima mensis: factum est verbum Domini ad me, dicens:

<span id="021">21</span> \[Fili hominis, brachium Pharaonis regis Ægypti
confregi,  
et ecce non est obvolutum ut restitueretur ei sanitas,  
ut ligaretur pannis, et fasciaretur linteolis,  
ut recepto robore posset tenere gladium.  

<span id="022">22</span> Propterea hæc dicit Dominus Deus:  
Ecce ego ad Pharaonem regem Ægypti,  
et comminuam brachium ejus forte, sed confractum:  
et dejiciam gladium de manu ejus,  

<span id="023">23</span> et dispergam Ægyptum in gentibus,  
et ventilabo eos in terris.  

<span id="024">24</span> Et confortabo brachia regis Babylonis,  
daboque gladium meum in manu ejus,  
et confringam brachia Pharaonis,  
et gement gemitibus interfecti coram facie ejus.  

<span id="025">25</span> Et confortabo brachia regis Babylonis,  
et brachia Pharaonis concident:  
et scient quia ego Dominus,  
cum dedero gladium meum in manu regis Babylonis,  
et extenderit eum super terram Ægypti.  

<span id="026">26</span> Et dispergam Ægyptum in nationes,  
et ventilabo eos in terras:  
et scient quia ego Dominus.\]

------------------------------------------------------------------------

[Next: Ezekiel Chapter 31](eze031)
