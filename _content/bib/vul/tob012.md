[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/tob012)  [Apo](../apo/tob012) 
[Sep:ToA](../sep/toa012)  [Sep:ToS](../sep/tos012)   
  
[Tobias Index](tob)  
  [Previous](tob011)  [Next](tob013) 

------------------------------------------------------------------------

### Vulgate (Latin): Tobias Chapter 12

<span id="001">1</span> Tunc vocavit ad se Tobias filium suum, dixitque
ei: Quid possumus dare viro isti sancto, qui venit tecum?

<span id="002">2</span> Respondens Tobias, dixit patri suo: Pater, quam
mercedem dabimus ei? aut quid dignum poterit esse beneficiis ejus?

<span id="003">3</span> Me duxit et reduxit sanum, pecuniam a Gabelo
ipse recepit, uxorem ipse me habere fecit, et dæmonium ab ea ipse
compescuit: gaudium parentibus ejus fecit, meipsum a devoratione piscis
eripuit, te quoque videre fecit lumen cæli, et bonis omnibus per eum
repleti sumus. Quid illi ad hæc poterimus dignum dare?

<span id="004">4</span> Sed peto te, pater mi, ut roges eum, si forte
dignabitur medietatem de omnibus quæ allata sunt, sibi assumere.

<span id="005">5</span> Et vocantes eum, pater scilicet et filius,
tulerunt eum in partem: et rogare cœperunt ut dignaretur dimidiam partem
omnium quæ attulerant acceptam habere.  

<span id="006">6</span> Tunc dixit eis occulte: Benedicite Deum cæli, et
coram omnibus viventibus confitemini ei, quia fecit vobiscum
misericordiam suam.

<span id="007">7</span> Etenim sacramentum regis abscondere bonum est:
opera autem Dei revelare et confiteri honorificum est.

<span id="008">8</span> Bona est oratio cum jejunio, et eleemosyna magis
quam thesauros auri recondere:

<span id="009">9</span> quoniam eleemosyna a morte liberat, et ipsa est
quæ purgat peccata, et facit invenire misericordiam et viam æternam.

<span id="010">10</span> Qui autem faciunt peccatum et iniquitatem,
hostes sunt animæ suæ.

<span id="011">11</span> Manifesto ergo vobis veritatem, et non
abscondam a vobis occultum sermonem.

<span id="012">12</span> Quando orabas cum lacrimis, et sepeliebas
mortuos, et derelinquebas prandium tuum, et mortuos abscondebas per diem
in domo tua, et nocte sepeliebas eos, ego obtuli orationem tuam Domino.

<span id="013">13</span> Et quia acceptus eras Deo, necesse fuit ut
tentatio probaret te.

<span id="014">14</span> Et nunc misit me Dominus ut curarem te, et
Saram uxorem filii tui a dæmonio liberarem.

<span id="015">15</span> Ego enim sum Raphaël angelus, unus ex septem
qui adstamus ante Dominum.

<span id="016">16</span> Cumque hæc audissent, turbati sunt, et
trementes ceciderunt super terram in faciem suam.

<span id="017">17</span> Dixitque eis angelus: Pax vobis: nolite timere.

<span id="018">18</span> Etenim cum essem vobiscum, per voluntatem Dei
eram: ipsum benedicite, et cantate illi.

<span id="019">19</span> Videbar quidem vobiscum manducare et bibere:
sed ego cibo invisibili, et potu qui ab hominibus videri non potest,
utor.

<span id="020">20</span> Tempus est ergo ut revertar ad eum qui me
misit: vos autem benedicite Deum, et narrate omnia mirabilia ejus.

<span id="021">21</span> Et cum hæc dixisset, ab aspectu eorum ablatus
est, et ultra eum videre non potuerunt.

<span id="022">22</span> Tunc prostrati per horas tres in faciem,
benedixerunt Deum: et exsurgentes narraverunt omnia mirabilia ejus.

------------------------------------------------------------------------

[Next: Tobias Chapter 13](tob013)
