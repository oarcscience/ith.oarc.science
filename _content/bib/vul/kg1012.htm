<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Kings: 1 Kings Chapter 12</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/kg1012">Polyglot</A>&nbsp;
<A HREF="../kjv/kg1012">KJV</A>&nbsp;
<A HREF="../sep/kg1012">Sep</A>&nbsp;
<A HREF="../tan/kg1012">Tan</A>&nbsp;

<BR>
<BR><A HREF="kg1">1 Kings Index</A><BR>
&nbsp;
<A HREF="kg1011">Previous</A>&nbsp;
<A HREF="kg1013">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Kings Chapter 12</H3><P><a name="001">1</A>&nbsp;Venit autem Roboam in Sichem: illuc enim congregatus erat omnis Isra&#235;l ad constituendum eum regem.</P>
<P><a name="002">2</A>&nbsp;At vero Jeroboam filius Nabat, cum adhuc esset in &#198;gypto profugus a facie regis Salomonis, audita morte ejus, reversus est de &#198;gypto.</P>
<P><a name="003">3</A>&nbsp;Miseruntque et vocaverunt eum: venit ergo Jeroboam, et omnis multitudo Isra&#235;l, et locuti sunt ad Roboam, dicentes:</P>
<P><a name="004">4</A>&nbsp;Pater tuus durissimum jugum imposuit nobis: tu itaque nunc imminue paululum de imperio patris tui durissimo, et de jugo gravissimo quod imposuit nobis, et serviemus tibi.</P>
<P><a name="005">5</A>&nbsp;Qui ait eis: Ite usque ad tertium diem, et revertimini ad me. Cumque abiisset populus,</P>
<P><a name="006">6</A>&nbsp;iniit consilium rex Roboam cum senioribus qui assistebant coram Salomone patre ejus cum adhuc viveret, et ait: Quod datis mihi consilium, ut respondeam populo huic?</P>
<P><a name="007">7</A>&nbsp;Qui dixerunt ei: Si hodie obedieris populo huic, et servieris, et petitioni eorum cesseris, locutusque fueris ad eos verba lenia, erunt tibi servi cunctis diebus.</P>
<P><a name="008">8</A>&nbsp;Qui dereliquit consilium senum, quod dederant ei, et adhibuit adolescentes, qui nutriti fuerant cum eo, et assistebant illi,</P>
<P><a name="009">9</A>&nbsp;dixitque ad eos: Quod mihi datis consilium, ut respondeam populo huic, qui dixerunt mihi: Levius fac jugum quod imposuit pater tuus super nos?</P>
<P><a name="010">10</A>&nbsp;Et dixerunt ei juvenes qui nutriti fuerant cum eo: Sic loqueris populo huic, qui locuti sunt ad te, dicentes: Pater tuus aggravavit jugum nostrum: tu releva nos. Sic loqueris ad eos: Minimus digitus meus grossior est dorso patris mei.</P>
<P><a name="011">11</A>&nbsp;Et nunc pater meus posuit super vos jugum grave, ego autem addam super jugum vestrum: pater meus cecidit vos flagellis, ego autem c&#230;dam vos scorpionibus.</P>
<P><a name="012">12</A>&nbsp;Venit ergo Jeroboam et omnis populus ad Roboam die tertia, sicut locutus fuerat rex, dicens: Revertimini ad me die tertia.</P>
<P><a name="013">13</A>&nbsp;Responditque rex populo dura, derelicto consilio seniorum quod ei dederant,</P>
<P><a name="014">14</A>&nbsp;et locutus est eis secundum consilium juvenum, dicens: Pater meus aggravavit jugum vestrum, ego autem addam jugo vestro: pater meus cecidit vos flagellis, ego autem c&#230;dam vos scorpionibus.</P>
<P><a name="015">15</A>&nbsp;Et non acquievit rex populo: quoniam aversatus fuerat eum Dominus, ut suscitaret verbum suum quod locutus fuerat in manu Ahi&#230; Silonit&#230;, ad Jeroboam filium Nabat.<BR>
</P>
<P><a name="016">16</A>&nbsp;Videns itaque populus quod noluisset eos audire rex, respondit ei dicens: Qu&#230; nobis pars in David? vel qu&#230; h&#230;reditas in filio Isai? vade in tabernacula tua, Isra&#235;l: nunc vide domum tuam, David. Et abiit Isra&#235;l in tabernacula sua.</P>
<P><a name="017">17</A>&nbsp;Super filios autem Isra&#235;l, quicumque habitabant in civitatibus Juda, regnavit Roboam.</P>
<P><a name="018">18</A>&nbsp;Misit ergo rex Roboam Aduram, qui erat super tributa: et lapidavit eum omnis Isra&#235;l, et mortuus est. Porro rex Roboam festinus ascendit currum, et fugit in Jerusalem:</P>
<P><a name="019">19</A>&nbsp;recessitque Isra&#235;l a domo David usque in pr&#230;sentem diem.</P>
<P><a name="020">20</A>&nbsp;Factum est autem cum audisset omnis Isra&#235;l quod reversus esset Jeroboam, miserunt, et vocaverunt eum congregato c&#156;tu, et constituerunt eum regem super omnem Isra&#235;l: nec secutus est quisquam domum David pr&#230;ter tribum Juda solam.</P>
<P><a name="021">21</A>&nbsp;Venit autem Roboam Jerusalem, et congregavit universam domum Juda, et tribum Benjamin, centum octoginta millia electorum virorum bellatorum, ut pugnarent contra domum Isra&#235;l, et reducerent regnum Roboam filio Salomonis.</P>
<P><a name="022">22</A>&nbsp;Factus est autem sermo Domini ad Semeiam virum Dei, dicens:</P>
<P><a name="023">23</A>&nbsp;Loquere ad Roboam filium Salomonis regem Juda, et ad omnem domum Juda, et Benjamin, et reliquos de populo, dicens:</P>
<P><a name="024">24</A>&nbsp;H&#230;c dicit Dominus: Non ascendetis, neque bellabitis contra fratres vestros filios Isra&#235;l: revertatur vir in domum suam: a me enim factum est verbum hoc. Audierunt sermonem Domini, et reversi sunt de itinere, sicut eis pr&#230;ceperat Dominus.<BR>
</P>
<P><a name="025">25</A>&nbsp;&#198;dificavit autem Jeroboam Sichem in monte Ephraim, et habitavit ibi: et egressus inde &#230;dificavit Phanuel.</P>
<P><a name="026">26</A>&nbsp;Dixitque Jeroboam in corde suo: Nunc revertetur regnum ad domum David,</P>
<P><a name="027">27</A>&nbsp;si ascenderit populus iste ut faciat sacrificia in domo Domini in Jerusalem: et convertetur cor populi hujus ad dominum suum Roboam regem Juda, interficientque me, et revertentur ad eum.</P>
<P><a name="028">28</A>&nbsp;Et excogitato consilio fecit duos vitulos aureos, et dixit eis: Nolite ultra ascendere in Jerusalem: ecce dii tui Isra&#235;l, qui te eduxerunt de terra &#198;gypti.</P>
<P><a name="029">29</A>&nbsp;Posuitque unum in Bethel, et alterum in Dan:</P>
<P><a name="030">30</A>&nbsp;et factum est verbum hoc in peccatum: ibat enim populus ad adorandum vitulum usque in Dan.</P>
<P><a name="031">31</A>&nbsp;Et fecit fana in excelsis, et sacerdotes de extremis populi, qui non erant de filiis Levi.</P>
<P><a name="032">32</A>&nbsp;Constituitque diem solemnem in mense octavo, quintadecima die mensis, in similitudinem solemnitatis qu&#230; celebrabatur in Juda. Et ascendens altare, similiter fecit in Bethel, ut immolaret vitulis quos fabricatus fuerat: constituitque in Bethel sacerdotes excelsorum qu&#230; fecerat.</P>
<P><a name="033">33</A>&nbsp;Et ascendit super altare quod exstruxerat in Bethel, quintadecima die mensis octavi, quem finxerat de corde suo: et fecit solemnitatem filiis Isra&#235;l, et ascendit super altare, ut adoleret incensum.</P>
<P><HR>
<CENTER>
<A HREF="kg1013">Next: 1 Kings Chapter 13</A></CENTER>
</BODY>
</HTML>
