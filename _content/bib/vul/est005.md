[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/est005)  [KJV](../kjv/est005)  [Sep](../sep/est005) 
[Tan](../tan/est005)   
  
[Esther Index](est)  
  [Previous](est004)  [Next](est006) 

------------------------------------------------------------------------

### Vulgate (Latin): Esther Chapter 5

<span id="001">1</span> Die autem tertio induta est Esther regalibus
vestimentis, et stetit in atrio domus regiæ, quod erat interius, contra
basilicam regis: at ille sedebat super solium suum in consistorio
palatii contra ostium domus.

<span id="002">2</span> Cumque vidisset Esther reginam stantem, placuit
oculis ejus, et extendit contra eam virgam auream, quam tenebat manu:
quæ accedens, osculata est summitatem virgæ ejus.

<span id="003">3</span> Dixitque ad eam rex: Quid vis, Esther regina?
quæ est petitio tua? etiam si dimidiam partem regni petieris, dabitur
tibi.

<span id="004">4</span> At illa respondit: Si regi placet, obsecro ut
venias ad me hodie, et Aman tecum, ad convivium quod paravi.

<span id="005">5</span> Statimque rex: Vocate, inquit, cito Aman ut
Esther obediat voluntati. Venerunt itaque rex et Aman ad convivium, quod
eis regina paraverat.

<span id="006">6</span> Dixitque ei rex, postquam vinum biberat
abundanter: Quid petis ut detur tibi? et pro qua re postulas? etiam si
dimidiam partem regni mei petieris, impetrabis.

<span id="007">7</span> Cui respondit Esther: Petitio mea, et preces
sunt istæ:

<span id="008">8</span> si inveni in conspectu regis gratiam, et si regi
placet ut det mihi quod postulo, et meam impleat petitionem: veniat rex
et Aman ad convivium quod paravi eis, et cras aperiam regi voluntatem
meam.  

<span id="009">9</span> Egressus est itaque illo die Aman lætus et
alacer. Cumque vidisset Mardochæum sedentem ante fores palatii, et non
solum non assurrexisse sibi, sed nec motum quidem de loco sessionis suæ,
indignatus est valde:

<span id="010">10</span> et dissimulata ira reversus in domum suam,
convocavit ad se amicos suos, et Zares uxorem suam,

<span id="011">11</span> et exposuit illis magnitudinem divitiarum
suarum, filiorumque turbam, et quanta eum gloria super omnes principes
et servos suos rex elevasset.

<span id="012">12</span> Et post hæc ait: Regina quoque Esther nullum
alium vocavit ad convivium cum rege præter me: apud quam etiam cras cum
rege pransurus sum.

<span id="013">13</span> Et cum hæc omnia habeam, nihil me habere puto,
quamdiu videro Mardochæum Judæum sedentem ante fores regias.

<span id="014">14</span> Responderuntque ei Zares uxor ejus, et ceteri
amici: Jube parari excelsam trabem, habentem altitudinis quinquaginta
cubitos, et dic mane regi ut appendatur super eam Mardochæus, et sic
ibis cum rege lætus ad convivium. Placuit ei consilium, et jussit
excelsam parari crucem.

------------------------------------------------------------------------

[Next: Esther Chapter 6](est006)
