<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Exodus: Exodus Chapter 40</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/exo040">Polyglot</A>&nbsp;
<A HREF="../kjv/exo040">KJV</A>&nbsp;
<A HREF="../sep/exo040">Sep</A>&nbsp;
<A HREF="../tan/exo040">Tan</A>&nbsp;

<BR>
<BR><A HREF="exo">Exodus Index</A><BR>
&nbsp;
<A HREF="exo039">Previous</A>&nbsp;
<A HREF="lev001">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Exodus Chapter 40</H3><P><a name="001">1</A>&nbsp;Locutusque est Dominus ad Moysen, dicens:</P>
<P><a name="002">2</A>&nbsp;Mense primo, prima die mensis, eriges tabernaculum testimonii,</P>
<P><a name="003">3</A>&nbsp;et pones in eo arcam, dimittesque ante illam velum:</P>
<P><a name="004">4</A>&nbsp;et illata mensa, pones super eam qu&#230; rite pr&#230;cepta sunt. Candelabrum stabit cum lucernis suis,</P>
<P><a name="005">5</A>&nbsp;et altare aureum, in quo adoletur incensum, coram arca testimonii. Tentorium in introitu tabernaculi pones,</P>
<P><a name="006">6</A>&nbsp;et ante illud altare holocausti:</P>
<P><a name="007">7</A>&nbsp;labrum inter altare et tabernaculum, quod implebis aqua.</P>
<P><a name="008">8</A>&nbsp;Circumdabisque atrium tentoriis, et ingressum ejus.</P>
<P><a name="009">9</A>&nbsp;Et assumpto unctionis oleo unges tabernaculum cum vasis suis, ut sanctificentur:</P>
<P><a name="010">10</A>&nbsp;altare holocausti et omnia vasa ejus,</P>
<P><a name="011">11</A>&nbsp;labrum cum basi sua: omnia unctionis oleo consecrabis, ut sint Sancta sanctorum.</P>
<P><a name="012">12</A>&nbsp;Applicabisque Aaron et filios ejus ad fores tabernaculi testimonii, et lotos aqua</P>
<P><a name="013">13</A>&nbsp;indues sanctis vestibus, ut ministrent mihi, et unctio eorum in sacerdotium sempiternum proficiat.</P>
<P><a name="014">14</A>&nbsp;Fecitque Moyses omnia qu&#230; pr&#230;ceperat Dominus.</P>
<P><a name="015">15</A>&nbsp;Igitur mense primo anni secundi, prima die mensis, collocatum est tabernaculum.</P>
<P><a name="016">16</A>&nbsp;Erexitque Moyses illud, et posuit tabulas ac bases et vectes, statuitque columnas,</P>
<P><a name="017">17</A>&nbsp;et expandit tectum super tabernaculum, imposito desuper operimento, sicut Dominus imperaverat.</P>
<P><a name="018">18</A>&nbsp;Posuit et testimonium in arca, subditis infra vectibus, et oraculum desuper.</P>
<P><a name="019">19</A>&nbsp;Cumque intulisset arcam in tabernaculum, appendit ante eam velum ut expleret Domini jussionem.</P>
<P><a name="020">20</A>&nbsp;Posuit et mensam in tabernaculo testimonii ad plagam septentrionalem extra velum,</P>
<P><a name="021">21</A>&nbsp;ordinatis coram propositionis panibus, sicut pr&#230;ceperat Dominus Moysi.</P>
<P><a name="022">22</A>&nbsp;Posuit et candelabrum in tabernaculo testimonii e regione mens&#230; in parte australi,</P>
<P><a name="023">23</A>&nbsp;locatis per ordinem lucernis, juxta pr&#230;ceptum Domini.</P>
<P><a name="024">24</A>&nbsp;Posuit et altare aureum sub tecto testimonii contra velum,</P>
<P><a name="025">25</A>&nbsp;et adolevit super eo incensum aromatum, sicut jusserat Dominus Moysi.</P>
<P><a name="026">26</A>&nbsp;Posuit et tentorium in introitu tabernaculi testimonii,</P>
<P><a name="027">27</A>&nbsp;et altare holocausti in vestibulo testimonii, offerens in eo holocaustum, et sacrificia, ut Dominus imperaverat.</P>
<P><a name="028">28</A>&nbsp;Labrum quoque statuit inter tabernaculum testimonii et altare, implens illud aqua.</P>
<P><a name="029">29</A>&nbsp;Laveruntque Moyses et Aaron ac filii ejus manus suas et pedes,</P>
<P><a name="030">30</A>&nbsp;cum ingrederentur tectum f&#156;deris, et accederent ad altare, sicut pr&#230;ceperat Dominus Moysi.</P>
<P><a name="031">31</A>&nbsp;Erexit et atrium per gyrum tabernaculi et altaris, ducto in introitu ejus tentorio.<BR>
 Postquam omnia perfecta sunt,</P>
<P><a name="032">32</A>&nbsp;operuit nubes tabernaculum testimonii, et gloria Domini implevit illud.</P>
<P><a name="033">33</A>&nbsp;Nec poterat Moyses ingredi tectum f&#156;deris, nube operiente omnia, et majestate Domini coruscante, quia cuncta nubes operuerat.</P>
<P><a name="034">34</A>&nbsp;Siquando nubes tabernaculum deserebat, proficiscebantur filii Isra&#235;l per turmas suas:</P>
<P><a name="035">35</A>&nbsp;si pendebat desuper, manebant in eodem loco.</P>
<P><a name="036">36</A>&nbsp;Nubes quippe Domini incubabat per diem tabernaculo, et ignis in nocte, videntibus cunctis populis Isra&#235;l per cunctas mansiones suas.</P>
<P></P>
<P><HR>
<CENTER>
<A HREF="lev001">Next: Leviticus Chapter 1</A></CENTER>
</BODY>
</HTML>
