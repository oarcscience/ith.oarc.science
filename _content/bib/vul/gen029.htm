<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 29</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/gen029">Polyglot</A>&nbsp;
<A HREF="../kjv/gen029">KJV</A>&nbsp;
<A HREF="../sep/gen029">Sep</A>&nbsp;
<A HREF="../tan/gen029">Tan</A>&nbsp;

<BR>
<BR><A HREF="gen">Genesis Index</A><BR>
&nbsp;
<A HREF="gen028">Previous</A>&nbsp;
<A HREF="gen030">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 29</H3><P><a name="001">1</A>&nbsp;Profectus ergo Jacob venit in terram orientalem.</P>
<P><a name="002">2</A>&nbsp;Et vidit puteum in agro, tres quoque greges ovium accubantes juxta eum: nam ex illo adaquabantur pecora, et os ejus grandi lapide claudebatur.</P>
<P><a name="003">3</A>&nbsp;Morisque erat ut cunctis ovibus congregatis devolverent lapidem, et refectis gregibus rursum super os putei ponerent.</P>
<P><a name="004">4</A>&nbsp;Dixitque ad pastores: Fratres, unde estis? Qui responderunt: De Haran.</P>
<P><a name="005">5</A>&nbsp;Quos interrogans, Numquid, ait, nostis Laban filium Nachor? Dixerunt: Novimus.</P>
<P><a name="006">6</A>&nbsp;Sanusne est? inquit. Valet, inquiunt: et ecce Rachel filia ejus venit cum grege suo.</P>
<P><a name="007">7</A>&nbsp;Dixitque Jacob: Adhuc multum diei superest, nec est tempus ut reducantur ad caulas greges: date ante potum ovibus, et sic eas ad pastum reducite.</P>
<P><a name="008">8</A>&nbsp;Qui responderunt: Non possumus, donec omnia pecora congregentur, et amoveamus lapidem de ore putei, ut adaquemus greges.</P>
<P><a name="009">9</A>&nbsp;Adhuc loquebantur, et ecce Rachel veniebat cum ovibus patris sui: nam gregem ipsa pascebat.</P>
<P><a name="010">10</A>&nbsp;Quam cum vidisset Jacob, et sciret consobrinam suam, ovesque Laban avunculi sui, amovit lapidem quo puteus claudebatur.</P>
<P><a name="011">11</A>&nbsp;Et adaquato grege, osculatus est eam: et elevata voce flevit,</P>
<P><a name="012">12</A>&nbsp;et indicavit ei quod frater esset patris sui, et filius Rebecc&#230;: at illa festinans nuntiavit patri suo.</P>
<P><a name="013">13</A>&nbsp;Qui cum audisset venisse Jacob filium sororis su&#230;, cucurrit obviam ei: complexusque eum, et in oscula ruens, duxit in domum suam. Auditis autem causis itineris,</P>
<P><a name="014">14</A>&nbsp;respondit: Os meum es, et caro mea. Et postquam impleti sunt dies mensis unius,</P>
<P><a name="015">15</A>&nbsp;dixit ei: Num quia frater meus es, gratis servies mihi? dic quid mercedis accipias.<BR>
</P>
<P><a name="016">16</A>&nbsp;Habebat vero duas filias: nomen majoris Lia, minor vero appellabatur Rachel.</P>
<P><a name="017">17</A>&nbsp;Sed Lia lippis erat oculis: Rachel decora facie, et venusto aspectu.</P>
<P><a name="018">18</A>&nbsp;Quam diligens Jacob, ait: Serviam tibi pro Rachel filia tua minore, septem annis.</P>
<P><a name="019">19</A>&nbsp;Respondit Laban: Melius est ut tibi eam dem quam alteri viro: mane apud me.</P>
<P><a name="020">20</A>&nbsp;Servivit ergo Jacob pro Rachel septem annis: et videbantur illi pauci dies pr&#230; amoris magnitudine.</P>
<P><a name="021">21</A>&nbsp;Dixitque ad Laban: Da mihi uxorem meam: quia jam tempus impletum est, ut ingrediar ad illam.</P>
<P><a name="022">22</A>&nbsp;Qui vocatis multis amicorum turbis ad convivium, fecit nuptias.</P>
<P><a name="023">23</A>&nbsp;Et vespere Liam filiam suam introduxit ad eum,</P>
<P><a name="024">24</A>&nbsp;dans ancillam fili&#230;, Zelpham nomine. Ad quam cum ex more Jacob fuisset ingressus, facto mane vidit Liam:</P>
<P><a name="025">25</A>&nbsp;et dixit ad socerum suum: Quid est quod facere voluisti? nonne pro Rachel servivi tibi? quare imposuisti mihi?</P>
<P><a name="026">26</A>&nbsp;Respondit Laban: Non est in loco nostro consuetudinis, ut minores ante tradamus ad nuptias.</P>
<P><a name="027">27</A>&nbsp;Imple hebdomadam dierum hujus copul&#230;: et hanc quoque dabo tibi pro opere quo serviturus es mihi septem annis aliis.</P>
<P><a name="028">28</A>&nbsp;Acquievit placito: et hebdomada transacta, Rachel duxit uxorem:</P>
<P><a name="029">29</A>&nbsp;cui pater servam Balam tradiderat.</P>
<P><a name="030">30</A>&nbsp;Tandemque potitus optatis nuptiis, amorem sequentis priori pr&#230;tulit, serviens apud eum septem annis aliis.<BR>
</P>
<P><a name="031">31</A>&nbsp;Videns autem Dominus quod despiceret Liam, aperuit vulvam ejus, sorore sterili permanente.</P>
<P><a name="032">32</A>&nbsp;Qu&#230; conceptum genuit filium, vocavitque nomen ejus Ruben, dicens: Vidit Dominus humilitatem meam: nunc amabit me vir meus.</P>
<P><a name="033">33</A>&nbsp;Rursumque concepit et peperit filium, et ait: Quoniam audivit me Dominus haberi contemptui, dedit etiam istum mihi; vocavitque nomen ejus Simeon.</P>
<P><a name="034">34</A>&nbsp;Concepitque tertio, et genuit alium filium: dixitque: Nunc quoque copulabitur mihi maritus meus: eo quod pepererim ei tres filios: et idcirco appellavit nomen ejus Levi.</P>
<P><a name="035">35</A>&nbsp;Quarto concepit, et peperit filium, et ait: Modo confitebor Domino, et ob hoc vocavit eum Judam: cessavitque parere.</P>
<P><HR>
<CENTER>
<A HREF="gen030">Next: Genesis Chapter 30</A></CENTER>
</BODY>
</HTML>
