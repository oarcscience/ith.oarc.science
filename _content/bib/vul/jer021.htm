<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Jeremiah: Jeremiah Chapter 21</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jer021">Polyglot</A>&nbsp;
<A HREF="../kjv/jer021">KJV</A>&nbsp;
<A HREF="../sep/jer021">Sep</A>&nbsp;
<A HREF="../tan/jer021">Tan</A>&nbsp;

<BR>
<BR><A HREF="jer">Jeremiah Index</A><BR>
&nbsp;
<A HREF="jer020">Previous</A>&nbsp;
<A HREF="jer022">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Jeremiah Chapter 21</H3><P><a name="001">1</A>&nbsp;Verbum quod factum est ad Jeremiam a Domino, quando misit ad eum rex Sedecias Phassur filium Melchi&#230;, et Sophoniam filium Maasi&#230; sacerdotem, dicens:</P>
<P><a name="002">2</A>&nbsp;Interroga pro nobis Dominum, quia Nabuchodonosor, rex Babylonis, pr&#230;liatur adversum nos: si forte faciat Dominus nobiscum secundum omnia mirabilia sua, et recedat a nobis.</P>
<P><a name="003">3</A>&nbsp;Et dixit Jeremias ad eos: Sic dicetis Sedeci&#230;:</P>
<P><a name="004">4</A>&nbsp;H&#230;c dicit Dominus Deus Isra&#235;l: Ecce ego convertam vasa belli qu&#230; in manibus vestris sunt, et quibus vos pugnatis adversum regem Babylonis et Chald&#230;os qui obsident vos in circuitu murorum: et congregabo ea in medio civitatis hujus.</P>
<P><a name="005">5</A>&nbsp;Et debellabo ego vos in manu extenta, et in brachio forti, et in furore, et in indignatione, et in ira grandi.</P>
<P><a name="006">6</A>&nbsp;Et percutiam habitatores civitatis hujus: homines et besti&#230; pestilentia magna morientur.</P>
<P><a name="007">7</A>&nbsp;Et post h&#230;c, ait Dominus, dabo Sedeciam regem Juda, et servos ejus, et populum ejus, et qui derelicti sunt in civitate hac a peste, et gladio, et fame, in manu Nabuchodonosor regis Babylonis, et in manu inimicorum eorum, et in manu qu&#230;rentium animam eorum: et percutiet eos in ore gladii, et non flectetur, neque parcet, nec miserebitur.</P>
<P><a name="008">8</A>&nbsp;Et ad populum hunc dices: H&#230;c dicit Dominus: Ecce ego do coram vobis viam vit&#230;, et viam mortis.</P>
<P><a name="009">9</A>&nbsp;Qui habitaverit in urbe hac morietur gladio, et fame, et peste: qui autem egressus fuerit, et transfugerit ad Chald&#230;os qui obsident vos, vivet, et erit ei anima sua quasi spolium.</P>
<P><a name="010">10</A>&nbsp;Posui enim faciem meam super civitatem hanc in malum, et non in bonum, ait Dominus: in manu regis Babylonis dabitur, et exuret eam igni.</P>
<P><a name="011">11</A>&nbsp;Et domui regis Juda: [Audite verba Domini,<BR></P>
<P><a name="012">12</A>&nbsp;domus David.<BR> H&#230;c dicit Dominus:<BR> Judicate mane judicium,<BR> et eruite vi oppressum de manu calumniantis,<BR> ne forte egrediatur ut ignis indignatio mea,<BR> et succendatur, et non sit qui extinguat,<BR> propter malitiam studiorum vestrorum.<BR></P>
<P><a name="013">13</A>&nbsp;Ecce ego ad te, habitatricem vallis solid&#230; atque campestris,<BR> ait Dominus:<BR> qui dicitis: Quis percutiet nos?<BR> et quis ingredietur domos nostras?<BR></P>
<P><a name="014">14</A>&nbsp;Et visitabo super vos juxta fructum studiorum vestrorum,<BR> dicit Dominus:<BR> et succendam ignem in saltu ejus,<BR> et devorabit omnia in circuitu ejus.]</P>
<P><HR>
<CENTER>
<A HREF="jer022">Next: Jeremiah Chapter 22</A></CENTER>
</BODY>
</HTML>
