[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/wis006)  [Apo](../apo/wis006) 
[Sep](../sep/wis006)   
  
[Wisdom Index](wis)  
  [Previous](wis005)  [Next](wis007) 

------------------------------------------------------------------------

### Vulgate (Latin): Wisdom Chapter 6

<span id="001">1</span> \[Melior est sapientia quam vires,  
et vir prudens quam fortis.  

<span id="002">2</span> Audite ergo, reges, et intelligite;  
discite, judices finium terræ.  

<span id="003">3</span> Præbete aures, vos qui continetis
multitudines,  
et placetis vobis in turbis nationum.  

<span id="004">4</span> Quoniam data est a Domino potestas vobis,  
et virtus ab Altissimo:  
qui interrogabit opera vestra, et cogitationes scrutabitur.  

<span id="005">5</span> Quoniam cum essetis ministri regni illius,  
non recte judicastis, nec custodistis legem justitiæ,  
neque secundum voluntatem Dei ambulastis.  

<span id="006">6</span> Horrende et cito apparebit vobis,  
quoniam judicium durissimum his qui præsunt fiet.  

<span id="007">7</span> Exiguo enim conceditur misericordia;  
potentes autem potenter tormenta patientur.  

<span id="008">8</span> Non enim subtrahet personam cujusquam Deus,  
nec verebitur magnitudinem ejus cujusquam,  
quoniam pusillum et magnum ipse fecit,  
et æqualiter cura est illi de omnibus.  

<span id="009">9</span> Fortioribus autem fortior instat cruciatio.  

<span id="010">10</span> Ad vos ergo, reges, sunt hi sermones mei:  
ut discatis sapientiam, et non excidatis.  

<span id="011">11</span> Qui enim custodierint justa juste,
justificabuntur;  
et qui didicerint ista, invenient quid respondeant.  

<span id="012">12</span> Concupiscite ergo sermones meos;  
diligite illos, et habebitis disciplinam.  

<span id="013">13</span> Clara est, et quæ numquam marcescit,
sapientia:  
et facile videtur ab his qui diligunt eam,  
et invenitur ab his qui quærunt illam.  

<span id="014">14</span> Præoccupat qui se concupiscunt,  
ut illis se prior ostendat.  

<span id="015">15</span> Qui de luce vigilaverit ad illam non
laborabit;  
assidentem enim illam foribus suis inveniet.  

<span id="016">16</span> Cogitare ergo de illa sensus est consummatus,  
et qui vigilaverit propter illam cito securus erit.  

<span id="017">17</span> Quoniam dignos se ipsa circuit quærens,  
et in viis ostendit se hilariter,  
et in omni providentia occurrit illis.  

<span id="018">18</span> Initium enim illius verissima est disciplinæ
concupiscentia.  

<span id="019">19</span> Cura ergo disciplinæ dilectio est,  
et dilectio custodia legum illius est;  
custoditio autem legum consummatio incorruptionis est;  

<span id="020">20</span> incorruptio autem facit esse proximum Deo.  

<span id="021">21</span> Concupiscentia itaque sapientiæ deducit ad
regnum perpetuum.  

<span id="022">22</span> Si ergo delectamini sedibus et sceptris, o
reges populi,  
diligite sapientiam, ut in perpetuum regnetis:  

<span id="023">23</span> diligite lumen sapientiæ, omnes qui præestis
populis.\]  

<span id="024">24</span> \[Quid est autem sapientia, et quemadmodum
facta sit, referam,  
et non abscondam a vobis sacramenta Dei:  
sed ab initio nativitatis investigabo,  
et ponam in lucem scientiam illius,  
et non præteribo veritatem.  

<span id="025">25</span> Neque cum invidia tabescente iter habebo,  
quoniam talis homo non erit particeps sapientiæ.  

<span id="026">26</span> Multitudo autem sapientium sanitas est orbis
terrarum,  
et rex sapiens stabilimentum populi est.  

<span id="027">27</span> Ergo accipite disciplinam per sermones meos,  
et proderit vobis.\]

------------------------------------------------------------------------

[Next: Wisdom Chapter 7](wis007)
