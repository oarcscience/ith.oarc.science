[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rut004)  [KJV](../kjv/rut004)  [Sep](../sep/rut004) 
[Tan](../tan/rut004)   
  
[Ruth Index](rut)  
  [Previous](rut003)  [Next](sa1001) 

------------------------------------------------------------------------

### Vulgate (Latin): Ruth Chapter 4

<span id="001">1</span> Ascendit ergo Booz ad portam, et sedit ibi.
Cumque vidisset propinquum præterire, de quo prius sermo habitus est,
dixit ad eum: Declina paulisper, et sede hic: vocans eum nomine suo. Qui
divertit, et sedit.

<span id="002">2</span> Tollens autem Booz decem viros de senioribus
civitatis, dixit ad eos: Sedete hic.

<span id="003">3</span> Quibus sedentibus, locutus est ad propinquum:
Partem agri fratris nostri Elimelech vendet Noëmi, quæ reversa est de
regione Moabitide:

<span id="004">4</span> quod audire te volui, et tibi dicere coram
cunctis sedentibus, et majoribus natu de populo meo. Si vis possidere
jure propinquitatis, eme, et posside: sin autem displicet tibi, hoc
ipsum indica mihi, ut sciam quid facere debeam: nullus enim est
propinquus, excepto te, qui prior es, et me, qui secundus sum. At ille
respondit: Ego agrum emam.

<span id="005">5</span> Cui dixit Booz: Quando emeris agrum de manu
mulieris, Ruth quoque Moabitidem, quæ uxor defuncti fuit, debes
accipere: ut suscites nomen propinqui tui in hæreditate sua.

<span id="006">6</span> Qui respondit: Cedo juri propinquitatis: neque
enim posteritatem familiæ meæ delere debeo: tu meo utere privilegio, quo
me libenter carere profiteor.

<span id="007">7</span> Hic autem erat mos antiquitus in Israël inter
propinquos, ut siquando alter alteri suo juri cedebat, ut esset firma
concessio, solvebat homo calceamentum suum, et dabat proximo suo: hoc
erat testimonium cessionis in Israël.

<span id="008">8</span> Dixit ergo propinquo suo Booz: Tolle
calceamentum tuum. Quod statim solvit de pede suo.

<span id="009">9</span> At ille majoribus natu, et universo populo:
Testes vos, inquit, estis hodie, quod possederim omnis quæ fuerunt
Elimelech, et Chelion, et Mahalon, tradente Noëmi;

<span id="010">10</span> et Ruth Moabitidem, uxorem Mahalon, in
conjugium sumpserim, ut suscitem nomen defuncti in hæreditate sua, ne
vocabulum ejus de familia sua ac fratribus et populo deleatur. Vos,
inquam, hujus rei testes estis.

<span id="011">11</span> Respondit omnis populus, qui erat in porta, et
majores natu: Nos testes sumus: faciat Dominus hanc mulierem, quæ
ingreditur domum tuam, sicut Rachel et Liam, quæ ædificaverunt domum
Israël: ut sit exemplum virtutis in Ephratha, et habeat celebre nomen in
Bethlehem:

<span id="012">12</span> fiatque domus tua sicut domus Phares, quem
Thamar peperit Judæ, de semine quod tibi dederit Dominus ex hac
puella.  

<span id="013">13</span> Tulit itaque Booz Ruth, et accepit uxorem:
ingressusque est ad eam, et dedit illi Dominus ut conciperet, et pareret
filium.

<span id="014">14</span> Dixeruntque mulieres ad Noëmi: Benedictus
Dominus, qui non est passus ut deficeret successor familiæ tuæ, et
vocaretur nomen ejus in Israël:

<span id="015">15</span> et habeas qui consoletur animam tuam, et
enutriat senectutem: de nuru enim tua natus est, quæ te diligit, et
multo tibi melior est, quam si septem haberes filios.

<span id="016">16</span> Susceptumque Noëmi puerum posuit in sinu suo,
et nutricis ac gerulæ fungebatur officio.

<span id="017">17</span> Vicinæ autem mulieris congratulantes ei, et
dicentes: Natus est filius Noëmi: vocaverunt nomen ejus Obed: hic est
pater Isai, patris David.

<span id="018">18</span> Hæ sunt generationes Phares: Phares genuit
Esron,

<span id="019">19</span> Esron genuit Aram, Aram genuit Aminadab,

<span id="020">20</span> Aminadab genuit Nahasson, Nahasson genuit
Salmon,

<span id="021">21</span> Salmon genuit Booz, Booz genuit Obed,

<span id="022">22</span> Obed genuit Isai, Isai genuit David.

------------------------------------------------------------------------

[Next: 1 Samuel Chapter 1](sa1001)
