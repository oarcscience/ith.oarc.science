<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Exodus: Exodus Chapter 6</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/exo006">Polyglot</A>&nbsp;
<A HREF="../kjv/exo006">KJV</A>&nbsp;
<A HREF="../sep/exo006">Sep</A>&nbsp;
<A HREF="../tan/exo006">Tan</A>&nbsp;

<BR>
<BR><A HREF="exo">Exodus Index</A><BR>
&nbsp;
<A HREF="exo005">Previous</A>&nbsp;
<A HREF="exo007">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Exodus Chapter 6</H3><P><a name="001">1</A>&nbsp;Dixitque Dominus ad Moysen: Nunc videbis qu&#230; facturus sim Pharaoni: per manum enim fortem dimittet eos, et in manu robusta ejiciet illos de terra sua.</P>
<P><a name="002">2</A>&nbsp;Locutusque est Dominus ad Moysen dicens: Ego Dominus</P>
<P><a name="003">3</A>&nbsp;qui apparui Abraham, Isaac et Jacob in Deo omnipotente: et nomen meum Adonai non indicavi eis.</P>
<P><a name="004">4</A>&nbsp;Pepigique f&#156;dus cum eis, ut darem eis terram Chanaan, terram peregrinationis eorum, in qua fuerunt adven&#230;.</P>
<P><a name="005">5</A>&nbsp;Ego audivi gemitum filiorum Isra&#235;l, quo &#198;gyptii oppresserunt eos: et recordatus sum pacti mei.</P>
<P><a name="006">6</A>&nbsp;Ideo dic filiis Isra&#235;l: Ego Dominus qui educam vos de ergastulo &#198;gyptiorum, et eruam de servitute, ac redimam in brachio excelso et judiciis magnis.</P>
<P><a name="007">7</A>&nbsp;Et assumam vos mihi in populum, et ero vester Deus: et scietis quod ego sum Dominus Deus vester qui eduxerim vos de ergastulo &#198;gyptiorum,</P>
<P><a name="008">8</A>&nbsp;et induxerim in terram, super quam levavi manum meam ut darem eam Abraham, Isaac et Jacob: daboque illam vobis possidendam. Ego Dominus.<BR>
</P>
<P><a name="009">9</A>&nbsp;Narravit ergo Moyses omnia filiis Isra&#235;l: qui non acquieverunt ei propter angustiam spiritus, et opus durissimum.</P>
<P><a name="010">10</A>&nbsp;Locutusque est Dominus ad Moysen, dicens:</P>
<P><a name="011">11</A>&nbsp;Ingredere, et loquere ad Pharaonem regem &#198;gypti, ut dimittat filios Isra&#235;l de terra sua.</P>
<P><a name="012">12</A>&nbsp;Respondit Moyses coram Domino: Ecce filii Isra&#235;l non audiunt me: et quomodo audiet Pharao, pr&#230;sertim cum incircumcisus sim labiis?</P>
<P><a name="013">13</A>&nbsp;Locutusque est Dominus ad Moysen et Aaron, et dedit mandatum ad filios Isra&#235;l, et ad Pharaonem regem &#198;gypti ut educerent filios Isra&#235;l de terra &#198;gypti.<BR>
</P>
<P><a name="014">14</A>&nbsp;Isti sunt principes domorum per familias suas. Filii Ruben primogeniti Isra&#235;lis: Henoch et Phallu, Hesron et Charmi:</P>
<P><a name="015">15</A>&nbsp;h&#230; cognationes Ruben. Filii Simeon: Jamuel, et Jamin, et Ahod, et Jachin, et Soar, et Saul filius Chananitidis: h&#230; progenies Simeon.</P>
<P><a name="016">16</A>&nbsp;Et h&#230;c nomina filiorum Levi per cognationes suas: Gerson, et Caath, et Merari. Anni autem vit&#230; Levi fuerunt centum triginta septem.</P>
<P><a name="017">17</A>&nbsp;Filii Gerson: Lobni et Semei, per cognationes suas.</P>
<P><a name="018">18</A>&nbsp;Filii Caath: Amram, et Isaar, et Hebron, et Oziel; anni quoque vit&#230; Caath, centum triginta tres.</P>
<P><a name="019">19</A>&nbsp;Filii Merari: Moholi et Musi: h&#230; cognationes Levi per familias suas.</P>
<P><a name="020">20</A>&nbsp;Accepit autem Amram uxorem Jochabed patruelem suam: qu&#230; peperit ei Aaron et Moysen. Fueruntque anni vit&#230; Amram, centum triginta septem.</P>
<P><a name="021">21</A>&nbsp;Filii quoque Isaar: Core, et Nepheg, et Zechri.</P>
<P><a name="022">22</A>&nbsp;Filii quoque Oziel: Misa&#235;l, et Elisaphan, et Sethri.</P>
<P><a name="023">23</A>&nbsp;Accepit autem Aaron uxorem Elisabeth filiam Aminadab, sororem Nahason, qu&#230; peperit ei Nadab, et Abiu, et Eleazar, et Ithamar.</P>
<P><a name="024">24</A>&nbsp;Filii quoque Core: Aser, et Elcana, et Abiasaph: h&#230; sunt cognationes Coritarum.</P>
<P><a name="025">25</A>&nbsp;At vero Eleazar filius Aaron accepit uxorem de filiabus Phutiel: qu&#230; peperit ei Phinees. Hi sunt principes familiarum Leviticarum per cognationes suas.</P>
<P><a name="026">26</A>&nbsp;Iste est Aaron et Moyses, quibus pr&#230;cepit Dominus ut educerent filios Isra&#235;l de terra &#198;gypti per turmas suas.</P>
<P><a name="027">27</A>&nbsp;Hi sunt, qui loquuntur ad Pharaonem regem &#198;gypti, ut educant filios Isra&#235;l de &#198;gypto: iste est Moyses et Aaron,</P>
<P><a name="028">28</A>&nbsp;in die qua locutus est Dominus ad Moysen, in terra &#198;gypti.<BR>
</P>
<P><a name="029">29</A>&nbsp;Et locutus est Dominus ad Moysen, dicens: Ego Dominus: loquere ad Pharaonem regem &#198;gypti, omnia qu&#230; ego loquor tibi.</P>
<P><a name="030">30</A>&nbsp;Et ait Moyses coram Domino: En incircumcisus labiis sum, quomodo audiet me Pharao?</P>
<P><HR>
<CENTER>
<A HREF="exo007">Next: Exodus Chapter 7</A></CENTER>
</BODY>
</HTML>
