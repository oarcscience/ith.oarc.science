<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Proverbs: Proverbs Chapter 17</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/pro017">Polyglot</A>&nbsp;
<A HREF="../kjv/pro017">KJV</A>&nbsp;
<A HREF="../sep/pro017">Sep</A>&nbsp;
<A HREF="../tan/pro017">Tan</A>&nbsp;

<BR>
<BR><A HREF="pro">Proverbs Index</A><BR>
&nbsp;
<A HREF="pro016">Previous</A>&nbsp;
<A HREF="pro018">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Proverbs Chapter 17</H3><P><a name="001">1</A>&nbsp;[Melior est buccella sicca cum gaudio<BR> quam domus plena victimis cum jurgio.<BR></P>
<P><a name="002">2</A>&nbsp;Servus sapiens dominabitur filiis stultis,<BR> et inter fratres h&#230;reditatem dividet.<BR></P>
<P><a name="003">3</A>&nbsp;Sicut igne probatur argentum et aurum camino,<BR> ita corda probat Dominus.<BR></P>
<P><a name="004">4</A>&nbsp;Malus obedit lingu&#230; iniqu&#230;,<BR> et fallax obtemperat labiis mendacibus.<BR></P>
<P><a name="005">5</A>&nbsp;Qui despicit pauperem exprobrat factori ejus,<BR> et qui ruina l&#230;tatur alterius non erit impunitus.<BR></P>
<P><a name="006">6</A>&nbsp;Corona senum filii filiorum,<BR> et gloria filiorum patres eorum.<BR></P>
<P><a name="007">7</A>&nbsp;Non decent stultum verba composita,<BR> nec principem labium mentiens.<BR></P>
<P><a name="008">8</A>&nbsp;Gemma gratissima exspectatio pr&#230;stolantis;<BR> quocumque se vertit, prudenter intelligit.<BR></P>
<P><a name="009">9</A>&nbsp;Qui celat delictum qu&#230;rit amicitias;<BR> qui altero sermone repetit, separat f&#156;deratos.<BR></P>
<P><a name="010">10</A>&nbsp;Plus proficit correptio apud prudentem,<BR> quam centum plag&#230; apud stultum.<BR></P>
<P><a name="011">11</A>&nbsp;Semper jurgia qu&#230;rit malus:<BR> angelus autem crudelis mittetur contra eum.<BR></P>
<P><a name="012">12</A>&nbsp;Expedit magis urs&#230; occurrere raptis f&#156;tibus,<BR> quam fatuo confidenti in stultitia sua.<BR></P>
<P><a name="013">13</A>&nbsp;Qui reddit mala pro bonis,<BR> non recedet malum de domo ejus.<BR></P>
<P><a name="014">14</A>&nbsp;Qui dimittit aquam caput est jurgiorum,<BR> et antequam patiatur contumeliam judicium deserit.]<BR>
</P>
<P><a name="015">15</A>&nbsp;[Qui justificat impium, et qui condemnat justum,<BR> abominabilis est uterque apud Deum.<BR></P>
<P><a name="016">16</A>&nbsp;Quid prodest stulto habere divitias,<BR> cum sapientiam emere non possit?<BR> Qui altum facit domum suam qu&#230;rit ruinam,<BR> et qui evitat discere incidet in mala.<BR></P>
<P><a name="017">17</A>&nbsp;Omni tempore diligit qui amicus est,<BR> et frater in angustiis comprobatur.<BR></P>
<P><a name="018">18</A>&nbsp;Stultus homo plaudet manibus,<BR> cum spoponderit pro amico suo.<BR></P>
<P><a name="019">19</A>&nbsp;Qui meditatur discordias diligit rixas,<BR> et qui exaltat ostium qu&#230;rit ruinam.<BR></P>
<P><a name="020">20</A>&nbsp;Qui perversi cordis est non inveniet bonum,<BR> et qui vertit linguam incidet in malum.<BR></P>
<P><a name="021">21</A>&nbsp;Natus est stultus in ignominiam suam;<BR> sed nec pater in fatuo l&#230;tabitur.<BR></P>
<P><a name="022">22</A>&nbsp;Animus gaudens &#230;tatem floridam facit;<BR> spiritus tristis exsiccat ossa.<BR></P>
<P><a name="023">23</A>&nbsp;Munera de sinu impius accipit,<BR> ut pervertat semitas judicii.<BR></P>
<P><a name="024">24</A>&nbsp;In facie prudentis lucet sapientia;<BR> oculi stultorum in finibus terr&#230;.<BR></P>
<P><a name="025">25</A>&nbsp;Ira patris filius stultus,<BR> et dolor matris qu&#230; genuit eum.<BR></P>
<P><a name="026">26</A>&nbsp;Non est bonum damnum inferre justo,<BR> nec percutere principem qui recta judicat.<BR></P>
<P><a name="027">27</A>&nbsp;Qui moderatur sermones suos doctus et prudens est,<BR> et pretiosi spiritus vir eruditus.<BR></P>
<P><a name="028">28</A>&nbsp;Stultus quoque, si tacuerit, sapiens reputabitur,<BR> et si compresserit labia sua, intelligens.]</P>
<P><HR>
<CENTER>
<A HREF="pro018">Next: Proverbs Chapter 18</A></CENTER>
</BODY>
</HTML>
