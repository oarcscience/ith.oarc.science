[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa053)  [KJV](../kjv/isa053)  [Sep](../sep/isa053) 
[Tan](../tan/isa053)   
  
[Isaiah Index](isa)  
  [Previous](isa052)  [Next](isa054) 

------------------------------------------------------------------------

### Vulgate (Latin): Isaiah Chapter 53

<span id="001">1</span> \[Quis credidit auditui nostro?  
et brachium Domini cui revelatum est?  

<span id="002">2</span> Et ascendet sicut virgultum coram eo,  
et sicut radix de terra sitienti.  
Non est species ei, neque decor,  
et vidimus eum,  
et non erat aspectus, et desideravimus eum:  

<span id="003">3</span> despectum, et novissimum virorum,  
virum dolorum, et scientem infirmitatem,  
et quasi absconditus vultus ejus et despectus,  
unde nec reputavimus eum.  

<span id="004">4</span> Vere languores nostros ipse tulit,  
et dolores nostros ipse portavit;  
et nos putavimus eum quasi leprosum,  
et percussum a Deo, et humiliatum.  

<span id="005">5</span> Ipse autem vulneratus est propter iniquitates
nostras;  
attritus est propter scelera nostra:  
disciplina pacis nostræ super eum,  
et livore ejus sanati sumus.  

<span id="006">6</span> Omnes nos quasi oves erravimus,  
unusquisque in viam suam declinavit:  
et posuit Dominus in eo  
iniquitatem omnium nostrum.  

<span id="007">7</span> Oblatus est quia ipse voluit,  
et non aperuit os suum;  
sicut ovis ad occisionem ducetur,  
et quasi agnus coram tondente se obmutescet,  
et non aperiet os suum.  

<span id="008">8</span> De angustia, et de judicio sublatus est.  
Generationem ejus quis enarrabit?  
quia abscissus est de terra viventium:  
propter scelus populi mei percussi eum.  

<span id="009">9</span> Et dabit impios pro sepultura,  
et divitem pro morte sua,  
eo quod iniquitatem non fecerit,  
neque dolus fuerit in ore ejus.  

<span id="010">10</span> Et Dominus voluit conterere eum in
infirmitate.  
Si posuerit pro peccato animam suam,  
videbit semen longævum,  
et voluntas Domini in manu ejus dirigetur.  

<span id="011">11</span> Pro eo quod laboravit anima ejus,  
videbit et saturabitur.  
In scientia sua justificabit  
ipse justus servus meus multos,  
et iniquitates eorum ipse portabit.  

<span id="012">12</span> Ideo dispertiam ei plurimos,  
et fortium dividet spolia,  
pro eo quod tradidit in mortem animam suam,  
et cum sceleratis reputatus est,  
et ipse peccata multorum tulit,  
et pro transgressoribus rogavit.\]

------------------------------------------------------------------------

[Next: Isaiah Chapter 54](isa054)
