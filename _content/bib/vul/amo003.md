[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/amo003)  [KJV](../kjv/amo003)  [Sep](../sep/amo003) 
[Tan](../tan/amo003)   
  
[Amos Index](amo)  
  [Previous](amo002)  [Next](amo004) 

------------------------------------------------------------------------

### Vulgate (Latin): Amos Chapter 3

<span id="001">1</span> \[Audite verbum quod locutus est Dominus super
vos, filii Israël,  
super omnem cognationem quam eduxi de terra Ægypti, dicens:  

<span id="002">2</span> Tantummodo vos cognovi ex omnibus cognationibus
terræ;  
idcirco visitabo super vos omnes iniquitates vestras.  

<span id="003">3</span> Numquid ambulabunt duo pariter,  
nisi convenerit eis?  

<span id="004">4</span> numquid rugiet leo in saltu,  
nisi habuerit prædam?  
numquid dabit catulus leonis vocem de cubili suo,  
nisi aliquid apprehenderit?  

<span id="005">5</span> numquid cadet avis in laqueum terræ  
absque aucupe?  
numquid auferetur laqueus de terra  
antequam quid ceperit?  

<span id="006">6</span> si clanget tuba in civitate,  
et populus non expavescet?  
si erit malum in civitate,  
quod Dominus non fecerit?  

<span id="007">7</span> Quia non facit Dominus Deus verbum,  
nisi revelaverit secretum suum ad servos suos prophetas.  

<span id="008">8</span> Leo rugiet, quis non timebit?  
Dominus Deus locutus est, quis non prophetabit?  

<span id="009">9</span> Auditum facite in ædibus Azoti,  
et in ædibus terræ Ægypti,  
et dicite: Congregamini super montes Samariæ,  
et videte insanias multas in medio ejus,  
et calumniam patientes in penetralibus ejus.  

<span id="010">10</span> Et nescierunt facere rectum, dicit Dominus,  
thesaurizantes iniquitatem et rapinas in ædibus suis.  

<span id="011">11</span> Propterea hæc dicit Dominus Deus:  
Tribulabitur et circuietur terra:  
et detrahetur ex te fortitudo tua,  
et diripientur ædes tuæ.  

<span id="012">12</span> Hæc dicit Dominus:  
Quomodo si eruat pastor de ore leonis  
duo crura, aut extremum auriculæ,  
sic eruentur filii Israël, qui habitant in Samaria  
in plaga lectuli, et in Damasci grabato.  

<span id="013">13</span> Audite, et contestamini in domo Jacob,  
dicit Dominus Deus exercituum;  

<span id="014">14</span> quia in die cum visitare cœpero prævaricationes
Israël,  
super eum visitabo, et super altaria Bethel;  
et amputabuntur cornua altaris, et cadent in terram.  

<span id="015">15</span> Et percutiam domum hiemalem cum domo æstiva,  
et peribunt domus eburneæ,  
et dissipabuntur ædes multæ,  
dicit Dominus.\]

------------------------------------------------------------------------

[Next: Amos Chapter 4](amo004)
