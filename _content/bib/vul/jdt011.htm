<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Judith: Judith Chapter 11</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jdt011.htm">Polyglot</A>&nbsp;
<A HREF="../apo/jdt011.htm">Apo</A>&nbsp;
<A HREF="../sep/jdt011.htm">Sep</A>&nbsp;

<BR>
<BR><A HREF="jdt.htm">Judith Index</A><BR>
&nbsp;
<A HREF="jdt010.htm">Previous</A>&nbsp;
<A HREF="jdt012.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Judith Chapter 11</H3><P><a name="001">1</A>&nbsp;Tunc Holofernes dixit ei: &#198;quo animo esto, et noli pavere in corde tuo: quoniam ego numquam nocui viro qui voluit servire Nabuchodonosor regi:</P>
<P><a name="002">2</A>&nbsp;populus autem tuus, si non contempsisset me, non levassem lanceam meam super eum.</P>
<P><a name="003">3</A>&nbsp;Nunc autem dic mihi, qua ex causa recessisti ab illis, et placuit tibi ut venires ad nos?</P>
<P><a name="004">4</A>&nbsp;Et dixit illi Judith: Sume verba ancill&#230; tu&#230;, quoniam si secutus fueris verba ancill&#230; tu&#230;, perfectam rem faciet Dominus tecum.</P>
<P><a name="005">5</A>&nbsp;Vivit enim Nabuchodonosor rex terr&#230;, et vivit virtus ejus, qu&#230; est in te ad correptionem omnium animarum errantium: quoniam non solum homines serviunt illi per te, sed et besti&#230; agri obtemperant illi.</P>
<P><a name="006">6</A>&nbsp;Nuntiatur enim animi tui industria universis gentibus, et indicatum est omni s&#230;culo quoniam tu solus bonus et potens es in omni regno ejus: et disciplina tua omnibus provinciis pr&#230;dicatur.</P>
<P><a name="007">7</A>&nbsp;Nec hoc latet, quod locutus est Achior, nec illud ignoratur, quod ei jusseris evenire.</P>
<P><a name="008">8</A>&nbsp;Constat enim Deum nostrum sic peccatis offensum, ut mandaverit per prophetas suos ad populum quod tradat eum pro peccatis suis.</P>
<P><a name="009">9</A>&nbsp;Et quoniam sciunt se offendisse Deum suum filii Isra&#235;l, tremor tuus super ipsos est.</P>
<P><a name="010">10</A>&nbsp;Insuper etiam fames invasit eos, et ab ariditate aqu&#230; jam inter mortuos computantur.</P>
<P><a name="011">11</A>&nbsp;Denique hoc ordinant, ut interficient pecora sua, et bibant sanguinem eorum:</P>
<P><a name="012">12</A>&nbsp;et sancta Domini Dei sui, qu&#230; pr&#230;cepit Deus non contingi, in frumento, vino, et oleo, h&#230;c cogitaverunt impendere, et volunt consumere qu&#230; nec manibus deberent contingere: ergo quoniam h&#230;c faciunt, certum est quod in perditionem dabuntur.</P>
<P><a name="013">13</A>&nbsp;Quod ego ancilla tua cognoscens, fugi ab illis, et misit me Dominus h&#230;c ipsa nuntiare tibi.</P>
<P><a name="014">14</A>&nbsp;Ego enim ancilla tua Deum colo, etiam nunc apud te: et exiet ancilla tua, et orabo Deum,</P>
<P><a name="015">15</A>&nbsp;et dicet mihi quando eis reddat peccatum suum, et veniens nuntiabo tibi, ita ut ego adducam te per mediam Jerusalem, et habebis omnem populum Isra&#235;l, sicut oves quibus non est pastor, et non latrabit vel unus canis contra te:</P>
<P><a name="016">16</A>&nbsp;quoniam h&#230;c mihi dicta sunt per providentiam Dei,</P>
<P><a name="017">17</A>&nbsp;et quoniam iratus est illis Deus, h&#230;c ipsa missa sum nuntiare tibi.</P>
<P><a name="018">18</A>&nbsp;Placuerunt autem omnia verba h&#230;c coram Holoferne, et coram pueris ejus, et mirabantur sapientiam ejus, et dicebant alter ad alterum:</P>
<P><a name="019">19</A>&nbsp;Non est talis mulier super terram in aspectu, in pulchritudine, et in sensu verborum.</P>
<P><a name="020">20</A>&nbsp;Et dixit ad illam Holofernes: Benefecit Deus, qui misit te ante populum, ut des illum tu in manibus nostris:</P>
<P><a name="021">21</A>&nbsp;et quoniam bona est promissio tua, si fecerit mihi hoc Deus tuus, erit et Deus meus, et tu in domo Nabuchodonosor magna eris, et nomen tuum nominabitur in universa terra.</P>
<P><HR>
<CENTER>
<A HREF="jdt012.htm">Next: Judith Chapter 12</A></CENTER>
</BODY>
</HTML>
