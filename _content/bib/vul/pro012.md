[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pro012)  [KJV](../kjv/pro012)  [Sep](../sep/pro012) 
[Tan](../tan/pro012)   
  
[Proverbs Index](pro)  
  [Previous](pro011)  [Next](pro013) 

------------------------------------------------------------------------

### Vulgate (Latin): Proverbs Chapter 12

<span id="001">1</span> \[Qui diligit disciplinam diligit scientiam;  
qui autem odit increpationes insipiens est.  

<span id="002">2</span> Qui bonus est hauriet gratiam a Domino;  
qui autem confidit in cogitationibus suis impie agit.  

<span id="003">3</span> Non roborabitur homo ex impietate,  
et radix justorum non commovebitur.  

<span id="004">4</span> Mulier diligens corona est viro suo;  
et putredo in ossibus ejus, quæ confusione res dignas gerit.  

<span id="005">5</span> Cogitationes justorum judicia,  
et consilia impiorum fraudulenta.  

<span id="006">6</span> Verba impiorum insidiantur sanguini;  
os justorum liberabit eos.  

<span id="007">7</span> Verte impios, et non erunt;  
domus autem justorum permanebit.  

<span id="008">8</span> Doctrina sua noscetur vir;  
qui autem vanus et excors est patebit contemptui.  

<span id="009">9</span> Melior est pauper et sufficiens sibi  
quam gloriosus et indigens pane.  

<span id="010">10</span> Novit justus jumentorum suorum animas;  
viscera autem impiorum crudelia.  

<span id="011">11</span> Qui operatur terram suam satiabitur panibus;  
qui autem sectatur otium stultissimus est.  
Qui suavis est in vini demorationibus,  
in suis munitionibus relinquit contumeliam.  

<span id="012">12</span> Desiderium impii munimentum est pessimorum;  
radix autem justorum proficiet.\]  

<span id="013">13</span> \[Propter peccata labiorum ruina proximat
malo;  
effugiet autem justus de angustia.  

<span id="014">14</span> De fructu oris sui unusquisque replebitur
bonis,  
et juxta opera manuum suarum retribuetur ei.  

<span id="015">15</span> Via stulti recta in oculis ejus;  
qui autem sapiens est audit consilia.  

<span id="016">16</span> Fatuus statim indicat iram suam;  
qui autem dissimulat injuriam callidus est.  

<span id="017">17</span> Qui quod novit loquitur, index justitiæ est;  
qui autem mentitur, testis est fraudulentus.  

<span id="018">18</span> Est qui promittit, et quasi gladio pungitur
conscientiæ:  
lingua autem sapientium sanitas est.  

<span id="019">19</span> Labium veritatis firmum erit in perpetuum;  
qui autem testis est repentinus, concinnat linguam mendacii.  

<span id="020">20</span> Dolus in corde cogitantium mala;  
qui autem pacis ineunt consilia, sequitur eos gaudium.  

<span id="021">21</span> Non contristabit justum quidquid ei
acciderit:  
impii autem replebuntur malo.  

<span id="022">22</span> Abominatio est Domino labia mendacia;  
qui autem fideliter agunt placent ei.  

<span id="023">23</span> Homo versatus celat scientiam,  
et cor insipientium provocat stultitiam.\]  

<span id="024">24</span> \[Manus fortium dominabitur;  
quæ autem remissa est, tributis serviet.  

<span id="025">25</span> Mœror in corde viri humiliabit illum,  
et sermone bono lætificabitur.  

<span id="026">26</span> Qui negligit damnum propter amicum, justus
est;  
iter autem impiorum decipiet eos.  

<span id="027">27</span> Non inveniet fraudulentus lucrum,  
et substantia hominis erit auri pretium.  

<span id="028">28</span> In semita justitiæ vita;  
iter autem devium ducit ad mortem.\]

------------------------------------------------------------------------

[Next: Proverbs Chapter 13](pro013)
