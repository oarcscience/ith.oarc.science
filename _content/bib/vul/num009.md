[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num009)  [KJV](../kjv/num009)  [Sep](../sep/num009) 
[Tan](../tan/num009)   
  
[Numbers Index](num)  
  [Previous](num008)  [Next](num010) 

------------------------------------------------------------------------

### Vulgate (Latin): Numbers Chapter 9

<span id="001">1</span> Locutus est Dominus ad Moysen in deserto Sinai
anno secundo, postquam egressi sunt de terra Ægypti, mense primo,
dicens:

<span id="002">2</span> Faciant filii Israël Phase in tempore suo,

<span id="003">3</span> quartadecima die mensis hujus ad vesperam, juxta
omnes cæremonias et justificationes ejus.

<span id="004">4</span> Præcepitque Moyses filiis Israël ut facerent
Phase.

<span id="005">5</span> Qui fecerunt tempore suo, quartadecima die
mensis ad vesperam, in monte Sinai. Juxta omnia quæ mandaverat Dominus
Moysi, fecerunt filii Israël.

<span id="006">6</span> Ecce autem quidam immundi super anima hominis,
qui non poterant facere Phase in die illo, accedentes ad Moysen et
Aaron,

<span id="007">7</span> dixerunt eis: Immundi sumus super anima hominis:
quare fraudamur ut non valeamus oblationem offerre Domino in tempore suo
inter filios Israël?

<span id="008">8</span> Quibus respondit Moyses: State ut consulam quid
præcipiat Dominus de vobis.

<span id="009">9</span> Locutusque est Dominus ad Moysen, dicens:

<span id="010">10</span> Loquere filiis Israël: Homo, qui fuerit
immundus super anima, sive in via procul in gente vestra, faciat Phase
Domino

<span id="011">11</span> in mense secundo, quartadecima die mensis ad
vesperam. Cum azymis et lactucis agrestibus comedent illud:

<span id="012">12</span> non relinquent ex eo quippiam usque mane, et os
ejus non confringent: omnem ritum Phase observabunt.

<span id="013">13</span> Si quis autem et mundus est, et in itinere non
fuit, et tamen non fecit Phase, exterminabitur anima illa de populis
suis, quia sacrificium Domino non obtulit tempore suo: peccatum suum
ipse portabit.

<span id="014">14</span> Peregrinus quoque et advena si fuerint apud
vos, facient Phase Domino juxta cæremonias et justificationes ejus.
Præceptum idem erit apud vos tam advenæ quam indigenæ.  

<span id="015">15</span> Igitur die qua erectum est tabernaculum,
operuit illud nubes. A vespere autem super tentorium erat quasi species
ignis usque mane.

<span id="016">16</span> Sic fiebat jugiter: per diem operiebat illud
nubes, et per noctem quasi species ignis.

<span id="017">17</span> Cumque ablata fuisset nubes, quæ tabernaculum
protegebat, tunc proficiscebantur filii Israël: et in loco ubi stetisset
nubes, ibi castrametabantur.

<span id="018">18</span> Ad imperium Domini proficiscebantur, et ad
imperium illius figebant tabernaculum. Cunctis diebus quibus stabat
nubes super tabernaculum, manebant in eodem loco:

<span id="019">19</span> et si evenisset ut multo tempore maneret super
illud, erant filii Israël in excubiis Domini, et non proficiscebantur

<span id="020">20</span> quot diebus fuisset nubes super tabernaculum.
Ad imperium Domini erigebant tentoria, et ad imperium illius deponebant.

<span id="021">21</span> Si fuisset nubes a vespere usque mane, et
statim diluculo tabernaculum reliquisset, proficiscebantur: et si post
diem et noctem recessisset, dissipabant tentoria.

<span id="022">22</span> Si vero biduo aut uno mense vel longiori
tempore fuisset super tabernaculum, manebant filii Israël in eodem loco,
et non proficiscebantur: statim autem ut recessisset, movebant castra.

<span id="023">23</span> Per verbum Domini figebant tentoria, et per
verbum illius proficiscebantur: erantque in excubiis Domini juxta
imperium ejus per manum Moysi.

------------------------------------------------------------------------

[Next: Numbers Chapter 10](num010)
