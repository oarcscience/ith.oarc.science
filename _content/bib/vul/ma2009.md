[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma2009)  [Apo](../apo/ma2009) 
[Sep](../sep/ma2009)   
  
[2 Macabees Index](ma2)  
  [Previous](ma2008)  [Next](ma2010) 

------------------------------------------------------------------------

### Vulgate (Latin): 2 Macabees Chapter 9

<span id="001">1</span> Eodem tempore, Antiochus inhoneste revertebatur
de Perside.

<span id="002">2</span> Intraverat enim in eam quæ dicitur Persepolis,
et tentavit expoliare templum, et civitatem opprimere: sed multitudine
ad arma concurrente, in fugam versi sunt: et ita contigit ut Antiochus
post fugam turpiter rediret.

<span id="003">3</span> Et cum venisset circa Ecbatanam, recognovit quæ
erga Nicanorem et Timotheum gesta sunt.

<span id="004">4</span> Elatus autem in ira, arbitrabatur se injuriam
illorum qui se fugaverant posse in Judæos retorquere: ideoque jussit
agitari currum suum sine intermissione agens iter, cælesti eum judicio
perurgente, eo quod ita superbe locutus est se venturum Jerosolymam, et
congeriem sepulchri Judæorum eam facturum.

<span id="005">5</span> Sed qui universa conspicit Dominus Deus Israël,
percussit eum insanabili et invisibili plaga. Ut enim finivit hunc ipsum
sermonem, apprehendit eum dolor dirus viscerum, et amara internorum
tormenta:

<span id="006">6</span> et quidem satis juste, quippe qui multis et
novis cruciatibus aliorum torserat viscera, licet ille nullo modo a sua
malitia cessaret.

<span id="007">7</span> Super hoc autem superbia repletus, ignem spirans
animo in Judæos, et præcipiens accelerari negotium, contigit illum
impetu euntem de curru cadere, et gravi corporis collisione membra
vexari.

<span id="008">8</span> Isque qui sibi videbatur etiam fluctibus maris
imperare, supra humanum modum superbia repletus, et montium altitudines
in statera appendere, nunc humiliatus ad terram in gestatorio
portabatur, manifestam Dei virtutem in semetipso contestans:

<span id="009">9</span> ita ut de corpore impii vermes scaturirent, ac
viventis in doloribus carnes ejus effluerent, odore etiam illius et
fœtore exercitus gravaretur:

<span id="010">10</span> et qui paulo ante sidera cæli contingere se
arbitrabatur, eum nemo poterat propter intolerantiam fœtoris portare.  

<span id="011">11</span> Hinc igitur cœpit ex gravi superbia deductus ad
agnitionem sui venire, divina admonitus plaga, per momenta singula
doloribus suis augmenta capientibus.

<span id="012">12</span> Et cum nec ipse jam fœtorem suum ferre posset,
ita ait: Justum est subditum esse Deo, et mortalem non paria Deo
sentire.

<span id="013">13</span> Orabat autem hic scelestus Dominum, a quo non
esset misericordiam consecuturus.

<span id="014">14</span> Et civitatem, ad quam festinans veniebat ut eam
ad solum deduceret ac sepulchrum congestorum faceret, nunc optat liberam
reddere:

<span id="015">15</span> et Judæos, quos nec sepultura quidem se dignos
habiturum, sed avibus ac feris diripiendos traditurum, et cum parvulis
exterminaturum dixerat, æquales nunc Atheniensibus facturum pollicetur:

<span id="016">16</span> templum etiam sanctum, quod prius expoliaverat,
optimis donis ornaturum, et sancta vasa multiplicaturum, et pertinentes
ad sacrificia sumptus de redditibus suis præstaturum:

<span id="017">17</span> super hæc, et Judæum se futurum, et omnem locum
terræ perambulaturum, et prædicaturum Dei potestatem.

<span id="018">18</span> Sed non cessantibus doloribus (supervenerat
enim in eum justum Dei judicium), desperans scripsit ad Judæos in modum
deprecationis epistolam hæc continentem:

<span id="019">19</span> Optimis civibus Judæis plurimam salutem, et
bene valere, et esse felices, rex et principes Antiochus.

<span id="020">20</span> Si bene valetis, et filii vestri, et ex
sententia vobis cuncta sunt, maximas agimus gratias.

<span id="021">21</span> Et ego in infirmitate constitutus, vestri autem
memor benigne reversus de Persidis locis, et infirmitate gravi
apprehensus, necessarium duxi pro communi utilitate curam habere:

<span id="022">22</span> non desperans memetipsum, sed spem multam
habens effugiendi infirmitatem.

<span id="023">23</span> Respiciens autem quod et pater meus, quibus
temporibus in locis superioribus ducebat exercitum, ostendit qui post se
susciperet principatum:

<span id="024">24</span> ut si quid contrarium accideret, aut difficile
nuntiaretur, scientes hi qui in regionibus erant, cui esset rerum summa
derelicta, non turbarentur.

<span id="025">25</span> Ad hæc, considerans de proximo potentes quosque
et vicinos temporibus insidiantes, et eventum exspectantes, designavi
filium meum Antiochum regem, quem sæpe recurrens in superiora regna
multis vestrum commendabam: et scripsi ad eum quæ subjecta sunt.

<span id="026">26</span> Ora itaque vos, et peto memores beneficiorum
publice et privatim, ut unusquisque conservet fidem ad me et ad filium
meum.

<span id="027">27</span> Confido enim eum modeste et humane acturum, et
sequentem propositum meum, et communem vobis fore.

<span id="028">28</span> Igitur homicida et blasphemus pessime
percussus, et ut ipse alios tractaverat, peregre in montibus miserabili
obitu vita functus est.

<span id="029">29</span> Transferebat autem corpus Philippus
collactaneus ejus: qui, metuens filium Antiochi, ad Ptolemæum
Philometorem in Ægyptum abiit.

------------------------------------------------------------------------

[Next: 2 Macabees Chapter 10](ma2010)
