[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job005)  [KJV](../kjv/job005)  [Sep](../sep/job005) 
[Tan](../tan/job005)   
  
[Job Index](job)  
  [Previous](job004)  [Next](job006) 

------------------------------------------------------------------------

### Vulgate (Latin): Job Chapter 5

<span id="001">1</span> \[Voca ergo, si est qui tibi respondeat,  
et ad aliquem sanctorum convertere.  

<span id="002">2</span> Vere stultum interficit iracundia,  
et parvulum occidit invidia.  

<span id="003">3</span> Ego vidi stultum firma radice,  
et maledixi pulchritudini ejus statim.  

<span id="004">4</span> Longe fient filii ejus a salute,  
et conterentur in porta,  
et non erit qui eruat.  

<span id="005">5</span> Cujus messem famelicus comedet,  
et ipsum rapiet armatus,  
et bibent sitientes divitias ejus.  

<span id="006">6</span> Nihil in terra sine causa fit,  
et de humo non oritur dolor.  

<span id="007">7</span> Homo nascitur ad laborem,  
et avis ad volatum.  

<span id="008">8</span> Quam ob rem ego deprecabor Dominum,  
et ad Deum ponam eloquium meum:  

<span id="009">9</span> qui facit magna et inscrutabilia,  
et mirabilia absque numero;  

<span id="010">10</span> qui dat pluviam super faciem terræ,  
et irrigat aquis universa;  

<span id="011">11</span> qui ponit humiles in sublime,  
et mœrentes erigit sospitate;  

<span id="012">12</span> qui dissipat cogitationes malignorum,  
ne possint implere manus eorum quod cœperant;  

<span id="013">13</span> qui apprehendit sapientes in astutia eorum,  
et consilium pravorum dissipat.  

<span id="014">14</span> Per diem incurrent tenebras,  
et quasi in nocte, sic palpabunt in meridie.  

<span id="015">15</span> Porro salvum faciet egenum a gladio oris
eorum,  
et de manu violenti pauperem.  

<span id="016">16</span> Et erit egeno spes;  
iniquitas autem contrahet os suum.  

<span id="017">17</span> Beatus homo qui corripitur a Deo:  
increpationem ergo Domini ne reprobes:  

<span id="018">18</span> quia ipse vulnerat, et medetur;  
percutit, et manus ejus sanabunt.  

<span id="019">19</span> In sex tribulationibus liberabit te,  
et in septima non tangent te malum.  

<span id="020">20</span> In fame eruet te de morte,  
et in bello de manu gladii.  

<span id="021">21</span> A flagello linguæ absconderis,  
et non timebis calamitatem cum venerit.  

<span id="022">22</span> In vastitate et fame ridebis,  
et bestias terræ non formidabis.  

<span id="023">23</span> Sed cum lapidibus regionum pactum tuum,  
et bestiæ terræ pacificæ erunt tibi.  

<span id="024">24</span> Et scies quod pacem habeat tabernaculum tuum;  
et visitans speciem tuam, non peccabis.  

<span id="025">25</span> Scies quoque quoniam multiplex erit semen
tuum,  
et progenies tua quasi herba terræ.  

<span id="026">26</span> Ingredieris in abundantia sepulchrum,  
sicut infertur acervus tritici in tempore suo.  

<span id="027">27</span> Ecce hoc, ut investigavimus, ita est:  
quod auditum, mente pertracta.\]

------------------------------------------------------------------------

[Next: Job Chapter 6](job006)
