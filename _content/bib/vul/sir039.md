[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir039)  [Apo](../apo/sir039) 
[Sep](../sep/sir039)   
  
[Sirach Index](sir)  
  [Previous](sir038)  [Next](sir040) 

------------------------------------------------------------------------

### Vulgate (Latin): Sirach Chapter 39

<span id="001">1</span> \[Sapientiam omnium antiquorum exquiret
sapiens,  
et in prophetis vacabit.  

<span id="002">2</span> Narrationem virorum nominatorum conservabit,  
et in versutias parabolarum simul introibit.  

<span id="003">3</span> Occulta proverbiorum exquiret,  
et in absconditis parabolarum conversabitur.  

<span id="004">4</span> In medio magnatorum ministrabit,  
et in conspectu præsidis apparebit.  

<span id="005">5</span> In terram alienigenarum gentium pertransiet:  
bona enim et mala in hominibus tentabit.  

<span id="006">6</span> Cor suum tradet ad vigilandum diluculo ad
Dominum, qui fecit illum,  
et in conspectu Altissimi deprecabitur.  

<span id="007">7</span> Aperiet os suum in oratione,  
et pro delictis suis deprecabitur.  

<span id="008">8</span> Si enim Dominus magnus voluerit,  
spiritu intelligentiæ replebit illum:  

<span id="009">9</span> et ipse tamquam imbres mittet eloquia sapientiæ
suæ,  
et in oratione confitebitur Domino:  

<span id="010">10</span> et ipse diriget consilium ejus, et
disciplinam,  
et in absconditis suis consiliabitur.  

<span id="011">11</span> Ipse palam faciet disciplinam doctrinæ suæ,  
et in lege testamenti Domini gloriabitur.  

<span id="012">12</span> Collaudabunt multi sapientiam ejus,  
et usque in sæculum non delebitur.  

<span id="013">13</span> Non recedet memoria ejus,  
et nomen ejus requiretur a generatione in generationem.  

<span id="014">14</span> Sapientiam ejus enarrabunt gentes,  
et laudem ejus enuntiabit ecclesia.  

<span id="015">15</span> Si permanserit, nomen derelinquet plus quam
mille:  
et si requieverit, proderit illi.\]  

<span id="016">16</span> \[Adhuc consiliabor ut enarrem:  
ut furore enim repletus sum.  

<span id="017">17</span> In voce dicit: Obaudite me, divini fructus,  
et quasi rosa plantata super rivos aquarum fructificate.  

<span id="018">18</span> Quasi Libanus odorem suavitatis habete.  

<span id="019">19</span> Florete flores quasi lilium:  
et date odorem, et frondete in gratiam:  
et collaudate canticum, et benedicite Dominum in operibus suis.  

<span id="020">20</span> Date nomini ejus magnificentiam,  
et confitemini illi in voce labiorum vestrorum,  
et in canticis labiorum, et citharis:  
et sic dicetis in confessione:  

<span id="021">21</span> Opera Domini universa bona valde.  

<span id="022">22</span> In verbo ejus stetit aqua sicut congeries:  
et in sermone oris illius sicut exceptoria aquarum:  

<span id="023">23</span> quoniam in præcepto ipsius placor fit,  
et non est minoratio in salute ipsius.  

<span id="024">24</span> Opera omnis carnis coram illo,  
et non est quidquam absconditum ab oculis ejus.  

<span id="025">25</span> A sæculo usque in sæculum respicit,  
et nihil est mirabile in conspectu ejus.  

<span id="026">26</span> Non est dicere: Quid est hoc, aut quid est
istud?  
omnia enim in tempore suo quærentur.  

<span id="027">27</span> Benedictio illius quasi fluvius inundavit.  

<span id="028">28</span> Quomodo cataclysmus aridam inebriavit,  
sic ira ipsius gentes quæ non exquisierunt eum hæreditabit.  

<span id="029">29</span> Quomodo convertit aquas in siccitatem, et
siccata est terra,  
et viæ illius viis illorum directæ sunt,  
sic peccatoribus offensiones in ira ejus.  

<span id="030">30</span> Bona bonis creata sunt ab initio:  
sic nequissimis bona et mala.  

<span id="031">31</span> Initium necessariæ rei vitæ hominum, aqua,
ignis, et ferrum,  
sal, lac, et panis similagineus, et mel,  
et botrus uvæ, et oleum, et vestimentum.  

<span id="032">32</span> Hæc omnia sanctis in bona,  
sic et impiis et peccatoribus in mala convertentur.  

<span id="033">33</span> Sunt spiritus qui ad vindictam creati sunt,  
et in furore suo confirmaverunt tormenta sua.  

<span id="034">34</span> In tempore consummationis effundent virtutem,  
et furorem ejus qui fecit illos placabunt.  

<span id="035">35</span> Ignis, grando, fames, et mors,  
omnia hæc ad vindictam creata sunt:  

<span id="036">36</span> bestiarum dentes, et scorpii, et serpentes,  
et rhomphæa vindicans in exterminium impios.  

<span id="037">37</span> In mandatis ejus epulabuntur:  
et super terram in necessitatem præparabuntur,  
et in temporibus suis non præterient verbum.  

<span id="038">38</span> Propterea ab initio confirmatus sum, et
consiliatus sum,  
et cogitavi, et scripta dimisi.  

<span id="039">39</span> Omnia opera Domini bona,  
et omne opus hora sua subministrabit.  

<span id="040">40</span> Non est dicere: Hoc illo nequius est:  
omnia enim in tempore suo comprobabuntur.  

<span id="041">41</span> Et nunc in omni corde et ore collaudate,  
et benedicite nomen Domini.\]

------------------------------------------------------------------------

[Next: Sirach Chapter 40](sir040)
