<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Ezekiel: Ezekiel Chapter 36</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/eze036.htm">Polyglot</A>&nbsp;
<A HREF="../kjv/eze036.htm">KJV</A>&nbsp;
<A HREF="../sep/eze036.htm">Sep</A>&nbsp;
<A HREF="../tan/eze036.htm">Tan</A>&nbsp;

<BR>
<BR><A HREF="eze.htm">Ezekiel Index</A><BR>
&nbsp;
<A HREF="eze035.htm">Previous</A>&nbsp;
<A HREF="eze037.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Ezekiel Chapter 36</H3><P><a name="001">1</A>&nbsp;Tu autem, fili hominis, propheta super montes Isra&#235;l, et dices: [Montes Isra&#235;l, audite verbum Domini.<BR></P>
<P><a name="002">2</A>&nbsp;H&#230;c dicit Dominus Deus:<BR> Eo quod dixerit inimicus de vobis: Euge,<BR> altitudines sempitern&#230; in h&#230;reditatem dat&#230; sunt nobis:<BR></P>
<P><a name="003">3</A>&nbsp;propterea vaticinare, et dic:<BR> H&#230;c dicit Dominus Deus:<BR> Pro eo quod desolati estis, et conculcati per circuitum,<BR> et facti in h&#230;reditatem reliquis gentibus,<BR> et ascendistis super labium lingu&#230; et opprobrium populi,<BR></P>
<P><a name="004">4</A>&nbsp;propterea, montes Isra&#235;l, audite verbum Domini Dei.<BR> H&#230;c dicit Dominus Deus montibus et collibus,<BR> torrentibus, vallibusque et desertis,<BR> parietinis et urbibus derelictis,<BR> qu&#230; depopulat&#230; sunt et subsannat&#230; a reliquis gentibus per circuitum.<BR></P>
<P><a name="005">5</A>&nbsp;Propterea h&#230;c dicit Dominus Deus:<BR> Quoniam in igne zeli mei locutus sum de reliquis gentibus,<BR> et de Idum&#230;a universa,<BR> qu&#230; dederunt terram meam sibi in h&#230;reditatem cum gaudio,<BR> et toto corde et ex animo,<BR> et ejecerunt eam ut vastarent:<BR></P>
<P><a name="006">6</A>&nbsp;idcirco vaticinare super humum Isra&#235;l,<BR> et dices montibus et collibus, jugis et vallibus:<BR> H&#230;c dicit Dominus Deus:<BR> Ecce ego in zelo meo et in furore meo locutus sum,<BR> eo quod confusionem gentium sustinueritis.<BR></P>
<P><a name="007">7</A>&nbsp;Idcirco h&#230;c dicit Dominus Deus:<BR> Ego levavi manum meam,<BR> ut gentes qu&#230; in circuitu vestro sunt,<BR> ips&#230; confusionem suam portent.<BR></P>
<P><a name="008">8</A>&nbsp;Vos autem, montes Isra&#235;l, ramos vestros germinetis,<BR> et fructum vestrum afferatis populo meo Isra&#235;l:<BR> prope enim est ut veniat.<BR></P>
<P><a name="009">9</A>&nbsp;Quia ecce ego ad vos, et convertar ad vos:<BR> et arabimini, et accipietis sementem.<BR></P>
<P><a name="010">10</A>&nbsp;Et multiplicabo in vobis homines, omnemque domum Isra&#235;l:<BR> et habitabuntur civitates, et ruinosa instaurabuntur.<BR></P>
<P><a name="011">11</A>&nbsp;Et replebo vos hominibus et jumentis,<BR> et multiplicabuntur, et crescent:<BR> et habitare vos faciam sicut a principio,<BR> bonisque donabo majoribus quam habuistis ab initio:<BR> et scietis quia ego Dominus.<BR></P>
<P><a name="012">12</A>&nbsp;Et adducam super vos homines, populum meum Isra&#235;l,<BR> et h&#230;reditate possidebunt te:<BR> et eris eis in h&#230;reditatem,<BR> et non addes ultra ut absque eis sis.<BR></P>
<P><a name="013">13</A>&nbsp;H&#230;c dicit Dominus Deus:<BR> Pro eo quod dicunt de vobis:<BR> Devoratrix hominum es, et suffocans gentem tuam:<BR></P>
<P><a name="014">14</A>&nbsp;propterea homines non comedes amplius,<BR> et gentem tuam non necabis ultra,<BR> ait Dominus Deus.<BR></P>
<P><a name="015">15</A>&nbsp;Nec auditam faciam in te amplius confusionem gentium,<BR> et opprobrium populorum nequaquam portabis:<BR> et gentem tuam non amittes amplius,<BR> ait Dominus Deus.]<BR>
</P>
<P><a name="016">16</A>&nbsp;Et factum est verbum Domini ad me, dicens:</P>
<P><a name="017">17</A>&nbsp;[Fili hominis, domus Isra&#235;l habitaverunt in humo sua,<BR> et polluerunt eam in viis suis et in studiis suis:<BR> juxta immunditiam menstruat&#230; facta est via eorum coram me.<BR></P>
<P><a name="018">18</A>&nbsp;Et effudi indignationem meam super eos<BR> pro sanguine quem fuderunt super terram,<BR> et in idolis suis polluerunt eam.<BR></P>
<P><a name="019">19</A>&nbsp;Et dispersi eos in gentes,<BR> et ventilati sunt in terras:<BR> juxta vias eorum et adinventiones eorum judicavi eos.<BR></P>
<P><a name="020">20</A>&nbsp;Et ingressi sunt ad gentes ad quas introierunt:<BR> et polluerunt nomen sanctum meum,<BR> cum diceretur de eis: Populus Domini iste est,<BR> et de terra ejus egressi sunt.<BR></P>
<P><a name="021">21</A>&nbsp;Et peperci nomini sancto meo,<BR> quod polluerat domus Isra&#235;l in gentibus ad quas ingressi sunt.<BR></P>
<P><a name="022">22</A>&nbsp;Idcirco dices domui Isra&#235;l:<BR> H&#230;c dicit Dominus Deus:<BR> Non propter vos ego faciam, domus Isra&#235;l,<BR> sed propter nomen sanctum meum,<BR> quod polluistis in gentibus ad quas intrastis.<BR></P>
<P><a name="023">23</A>&nbsp;Et sanctificabo nomen meum magnum<BR> quod pollutum est inter gentes,<BR> quod polluistis in medio earum:<BR> ut sciant gentes quia ego Dominus,<BR> ait Dominus exercituum,<BR> cum sanctificatus fuero in vobis coram eis.<BR></P>
<P><a name="024">24</A>&nbsp;Tollam quippe vos de gentibus,<BR> et congregabo vos de universis terris,<BR> et adducam vos in terram vestram.<BR></P>
<P><a name="025">25</A>&nbsp;Et effundam super vos aquam mundam,<BR> et mundabimini ab omnibus inquinamentis vestris,<BR> et ab universis idolis vestris mundabo vos.<BR></P>
<P><a name="026">26</A>&nbsp;Et dabo vobis cor novum,<BR> et spiritum novum ponam in medio vestri:<BR> et auferam cor lapideum de carne vestra,<BR> et dabo vobis cor carneum.<BR></P>
<P><a name="027">27</A>&nbsp;Et spiritum meum ponam in medio vestri:<BR> et faciam ut in pr&#230;ceptis meis ambuletis,<BR> et judicia mea custodiatis et operemini.<BR></P>
<P><a name="028">28</A>&nbsp;Et habitabitis in terra quam dedi patribus vestris:<BR> et eritis mihi in populum,<BR> et ego ero vobis in Deum.<BR></P>
<P><a name="029">29</A>&nbsp;Et salvabo vos ex universis inquinamentis vestris:<BR> et vocabo frumentum et multiplicabo illud,<BR> et non imponam vobis famem.<BR></P>
<P><a name="030">30</A>&nbsp;Et multiplicabo fructum ligni, et genimina agri,<BR> ut non portetis ultra opprobrium famis in gentibus.<BR></P>
<P><a name="031">31</A>&nbsp;Et recordabimini viarum vestrarum pessimarum,<BR> studiorumque non bonorum:<BR> et displicebunt vobis iniquitates vestr&#230; et scelera vestra.<BR></P>
<P><a name="032">32</A>&nbsp;Non propter vos ego faciam, ait Dominus Deus, notum sit vobis:<BR> confundimini, et erubescite super viis vestris, domus Isra&#235;l.]<BR>
</P>
<P><a name="033">33</A>&nbsp;[H&#230;c dicit Dominus Deus:<BR> In die qua mundavero vos ex omnibus iniquitatibus vestris,<BR> et inhabitari fecero urbes,<BR> et instauravero ruinosa,<BR></P>
<P><a name="034">34</A>&nbsp;et terra deserta fuerit exculta,<BR> qu&#230; quondam erat desolata in oculis omnis viatoris,<BR></P>
<P><a name="035">35</A>&nbsp;dicent: Terra illa inculta facta est ut hortus voluptatis:<BR> et civitates desert&#230;, et destitut&#230; atque suffoss&#230;, munit&#230; sederunt.<BR></P>
<P><a name="036">36</A>&nbsp;Et scient gentes qu&#230;cumque derelict&#230; fuerint in circuitu vestro,<BR> quia ego Dominus &#230;dificavi dissipata, plantavique inculta:<BR> ego Dominus locutus sim, et fecerim.<BR></P>
<P><a name="037">37</A>&nbsp;H&#230;c dicit Dominus Deus:<BR> Adhuc in hoc invenient me domus Isra&#235;l, ut faciam eis:<BR> multiplicabo eos sicut gregem hominum,<BR></P>
<P><a name="038">38</A>&nbsp;ut gregem sanctum,<BR> ut gregem Jerusalem in solemnitatibus ejus:<BR> sic erunt civitates desert&#230;, plen&#230; gregibus hominum:<BR> et scient quia ego Dominus.]</P>
<P><HR>
<CENTER>
<A HREF="eze037.htm">Next: Ezekiel Chapter 37</A></CENTER>
</BODY>
</HTML>
