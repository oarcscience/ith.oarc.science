[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir045)  [Apo](../apo/sir045) 
[Sep](../sep/sir045)   
  
[Sirach Index](sir)  
  [Previous](sir044)  [Next](sir046) 

------------------------------------------------------------------------

### Vulgate (Latin): Sirach Chapter 45

<span id="001">1</span> \[Dilectus Deo et hominibus Moyses,  
cujus memoria in benedictione est.  

<span id="002">2</span> Similem illum fecit in gloria sanctorum,  
et magnificavit eum in timore inimicorum,  
et in verbis suis monstra placavit.  

<span id="003">3</span> Glorificavit illum in conspectu regum,  
et jussit illi coram populo suo,  
et ostendit illi gloriam suam.  

<span id="004">4</span> In fide et lenitate ipsius sanctum fecit
illum,  
et elegit eum ex omni carne.  

<span id="005">5</span> Audivit enim eum, et vocem ipsius,  
et induxit illum in nubem.  

<span id="006">6</span> Et dedit illi coram præcepta,  
et legem vitæ et disciplinæ,  
docere Jacob testamentum suum,  
et judicia sua Israël.\]  

<span id="007">7</span> \[Excelsum fecit Aaron fratrem ejus,  
et similem sibi, de tribu Levi.  

<span id="008">8</span> Statuit ei testamentum æternum,  
et dedit illi sacerdotium gentis,  
et beatificavit illum in gloria:  

<span id="009">9</span> et circumcinxit eum zona gloriæ,  
et induit eum stolam gloriæ,  
et coronavit eum in vasis virtutis.  

<span id="010">10</span> Circumpedes, et femoralia, et humerale posuit
ei:  
et cinxit illum tintinnabulis aureis plurimis in gyro:  

<span id="011">11</span> dare sonitum in incessu suo,  
auditum facere sonitum in templo  
in memoriam filiis gentis suæ.  

<span id="012">12</span> Stolam sanctam auro, et hyacintho, et
purpura,  
opus textile viri sapientis, judicio et veritate præditi:  

<span id="013">13</span> torto cocco opus artificis  
gemmis pretiosis figuratis in ligatura auri,  
et opere lapidarii sculptis,  
in memoriam secundum numerum tribuum Israël.  

<span id="014">14</span> Corona aurea super mitram ejus  
expressa signo sanctitatis, et gloria honoris:  
opus virtutis, et desideria oculorum ornata.  

<span id="015">15</span> Sic pulchra ante ipsum non fuerunt talia  
usque ad originem.  

<span id="016">16</span> Non est indutus illa alienigena aliquis,  
sed tantum filii ipsius soli,  
et nepotes ejus per omne tempus.  

<span id="017">17</span> Sacrificia ipsius  
consumpta sunt igne quotidie.  

<span id="018">18</span> Complevit Moyses manus ejus,  
et unxit illum oleo sancto.  

<span id="019">19</span> Factum est illi in testamentum æternum,  
et semini ejus, sicut dies cæli,  
fungi sacerdotio, et habere laudem,  
et glorificare populum suum in nomine ejus.  

<span id="020">20</span> Ipsum elegit ab omni vivente,  
offerre sacrificium Deo, incensum, et bonum odorem,  
in memoriam placare pro populo suo:  

<span id="021">21</span> et dedit illi in præceptis suis potestatem,  
in testamentis judiciorum:  
docere Jacob testimonia,  
et in lege sua lucem dare Israël.  

<span id="022">22</span> Quia contra illum steterunt alieni,  
et propter invidiam circumdederunt illum homines in deserto,  
qui erant cum Dathan et Abiron,  
et congregatio Core in iracundia.  

<span id="023">23</span> Vidit Dominus Deus, et non placuit illi,  
et consumpti sunt in impetu iracundiæ.  

<span id="024">24</span> Fecit illis monstra,  
et consumpsit illos in flamma ignis.  

<span id="025">25</span> Et addidit Aaron gloriam,  
et dedit illi hæreditatem,  
et primitias frugum terræ divisit illi.  

<span id="026">26</span> Panem ipsis in primis paravit in satietatem:  
nam et sacrificia Domini edent,  
quæ dedit illi et semini ejus.  

<span id="027">27</span> Ceterum in terra gentes non hæreditabit,  
et pars non est illi in gente:  
ipse est enim pars ejus, et hæreditas.\]  

<span id="028">28</span> \[Phinees, filius Eleazari, tertius in gloria
est,  
imitando eum in timore Domini,  

<span id="029">29</span> et stare in reverentia gentis:  
in bonitate et alacritate animæ suæ placuit Deo pro Israël.  

<span id="030">30</span> Ideo statuit illi testamentum pacis,  
principem sanctorum et gentis suæ,  
ut sit illi et semini ejus sacerdotii dignitas in æternum.  

<span id="031">31</span> Et testamentum David regi filio Jesse de tribu
Juda,  
hæreditas ipsi et semini ejus:  
ut daret sapientiam in cor nostrum,  
judicare gentem suam in justitia,  
ne abolerentur bona ipsorum:  
et gloriam ipsorum in gentem eorum æternam fecit.\]

------------------------------------------------------------------------

[Next: Sirach Chapter 46](sir046)
