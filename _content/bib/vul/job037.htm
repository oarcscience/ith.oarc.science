<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Job: Job Chapter 37</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/job037">Polyglot</A>&nbsp;
<A HREF="../kjv/job037">KJV</A>&nbsp;
<A HREF="../sep/job037">Sep</A>&nbsp;
<A HREF="../tan/job037">Tan</A>&nbsp;

<BR>
<BR><A HREF="job">Job Index</A><BR>
&nbsp;
<A HREF="job036">Previous</A>&nbsp;
<A HREF="job038">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Job Chapter 37</H3><P><a name="001">1</A>&nbsp;[Super hoc expavit cor meum,<BR> et emotum est de loco suo.<BR></P>
<P><a name="002">2</A>&nbsp;Audite auditionem in terrore vocis ejus,<BR> et sonum de ore illius procedentem.<BR></P>
<P><a name="003">3</A>&nbsp;Subter omnes c&#230;los ipse considerat,<BR> et lumen illius super terminos terr&#230;.<BR></P>
<P><a name="004">4</A>&nbsp;Post eum rugiet sonitus;<BR> tonabit voce magnitudinis su&#230;:<BR> et non investigabitur, cum audita fuerit vox ejus.<BR></P>
<P><a name="005">5</A>&nbsp;Tonabit Deus in voce sua mirabiliter,<BR> qui facit magna et inscrutabilia;<BR></P>
<P><a name="006">6</A>&nbsp;qui pr&#230;cipit nivi ut descendat in terram,<BR> et hiemis pluviis, et imbri fortitudinis su&#230;;<BR></P>
<P><a name="007">7</A>&nbsp;qui in manu omnium hominum signat,<BR> ut noverint singuli opera sua.<BR></P>
<P><a name="008">8</A>&nbsp;Ingredietur bestia latibulum,<BR> et in antro suo morabitur.<BR></P>
<P><a name="009">9</A>&nbsp;Ab interioribus egredietur tempestas,<BR> et ab Arcturo frigus.<BR></P>
<P><a name="010">10</A>&nbsp;Flante Deo, concrescit gelu,<BR> et rursum latissim&#230; funduntur aqu&#230;.<BR></P>
<P><a name="011">11</A>&nbsp;Frumentum desiderat nubes,<BR> et nubes spargunt lumen suum.<BR></P>
<P><a name="012">12</A>&nbsp;Qu&#230; lustrant per circuitum,<BR> quocumque eas voluntas gubernantis duxerit,<BR> ad omne quod pr&#230;ceperit illis super faciem orbis terrarum:<BR></P>
<P><a name="013">13</A>&nbsp;sive in una tribu, sive in terra sua,<BR> sive in quocumque loco misericordi&#230; su&#230;<BR> eas jusserit inveniri.<BR></P>
<P><a name="014">14</A>&nbsp;Ausculta h&#230;c, Job:<BR> sta, et considera mirabilia Dei.<BR></P>
<P><a name="015">15</A>&nbsp;Numquid scis quando pr&#230;ceperit Deus pluviis,<BR> ut ostenderent lucem nubium ejus?<BR></P>
<P><a name="016">16</A>&nbsp;Numquid nosti semitas nubium magnas,<BR> et perfectas scientias?<BR></P>
<P><a name="017">17</A>&nbsp;Nonne vestimenta tua calida sunt,<BR> cum perflata fuerit terra austro?<BR></P>
<P><a name="018">18</A>&nbsp;Tu forsitan cum eo fabricatus es c&#230;los,<BR> qui solidissimi quasi &#230;re fusi sunt.<BR></P>
<P><a name="019">19</A>&nbsp;Ostende nobis quid dicamus illi:<BR> nos quippe involvimur tenebris.<BR></P>
<P><a name="020">20</A>&nbsp;Quis narrabit ei qu&#230; loquor?<BR> etiam si locutus fuerit homo, devorabitur.<BR></P>
<P><a name="021">21</A>&nbsp;At nunc non vident lucem:<BR> subito a&#235;r cogetur in nubes,<BR> et ventus transiens fugabit eas.<BR></P>
<P><a name="022">22</A>&nbsp;Ab aquilone aurum venit,<BR> et ad Deum formidolosa laudatio.<BR></P>
<P><a name="023">23</A>&nbsp;Digne eum invenire non possumus:<BR> magnus fortitudine, et judicio, et justitia:<BR> et enarrari non potest.<BR></P>
<P><a name="024">24</A>&nbsp;Ideo timebunt eum viri,<BR> et non audebunt contemplari omnes qui sibi videntur esse sapientes.]</P>
<P><HR>
<CENTER>
<A HREF="job038">Next: Job Chapter 38</A></CENTER>
</BODY>
</HTML>
