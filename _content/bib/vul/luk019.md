[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/luk019)  [GNT](../gnt/luk019) 
[KJV](../kjv/luk019)   
  
[Luke Index](luk)  
  [Previous](luk018)  [Next](luk020) 

------------------------------------------------------------------------

### Vulgate (Latin): Luke Chapter 19

<span id="001">1</span> Et ingressus perambulabat Jericho.

<span id="002">2</span> Et ecce vir nomine Zachæus: et hic princeps erat
publicanorum, et ipse dives:

<span id="003">3</span> et quærebat videre Jesum, quis esset: et non
poterat præ turba, quia statura pusillus erat.

<span id="004">4</span> Et præcurrens ascendit in arborem sycomorum ut
videret eum: quia inde erat transiturus.

<span id="005">5</span> Et cum venisset ad locum, suspiciens Jesus vidit
illum, et dixit ad eum: Zachæe, festinans descende: quia hodie in domo
tua oportet me manere.

<span id="006">6</span> Et festinans descendit, et excepit illum
gaudens.

<span id="007">7</span> Et cum viderent omnes, murmurabant, dicentes
quod ad hominem peccatorem divertisset.

<span id="008">8</span> Stans autem Zachæus, dixit ad Dominum: Ecce
dimidium bonorum meorum, Domine, do pauperibus: et si quid aliquem
defraudavi, reddo quadruplum.

<span id="009">9</span> Ait Jesus ad eum: Quia hodie salus domui huic
facta est: eo quod et ipse filius sit Abrahæ.

<span id="010">10</span> Venit enim Filius hominis quærere, et salvum
facere quod perierat.  

<span id="011">11</span> Hæc illis audientibus adjiciens, dixit
parabolam, eo quod esset prope Jerusalem: et quia existimarent quod
confestim regnum Dei manifestaretur.

<span id="012">12</span> Dixit ergo: Homo quidam nobilis abiit in
regionem longinquam accipere sibi regnum, et reverti.

<span id="013">13</span> Vocatis autem decem servis suis, dedit eis
decem mnas, et ait ad illos: Negotiamini dum venio.

<span id="014">14</span> Cives autem ejus oderant eum: et miserunt
legationem post illum, dicentes: Nolumus hunc regnare super nos.

<span id="015">15</span> Et factum est ut rediret accepto regno: et
jussit vocari servos, quibus dedit pecuniam, ut sciret quantum quisque
negotiatus esset.

<span id="016">16</span> Venit autem primus dicens: Domine, mna tua
decem mnas acquisivit.

<span id="017">17</span> Et ait illi: Euge bone serve, quia in modico
fuisti fidelis, eris potestatem habens super decem civitates.

<span id="018">18</span> Et alter venit, dicens: Domine, mna tua fecit
quinque mnas.

<span id="019">19</span> Et huic ait: Et tu esto super quinque
civitates.

<span id="020">20</span> Et alter venit, dicens: Domine, ecce mna tua,
quam habui repositam in sudario:

<span id="021">21</span> timui enim te, quia homo austerus es: tollis
quod non posuisti, et metis quod non seminasti.

<span id="022">22</span> Dicit ei: De ore tuo te judico, serve nequam.
Sciebas quod ego homo austerus sum, tollens quod non posui, et metens
quod non seminavi:

<span id="023">23</span> et quare non dedisti pecuniam meam ad mensam,
ut ego veniens cum usuris utique exegissem illam?

<span id="024">24</span> Et astantibus dixit: Auferte ab illo mnam, et
date illi qui decem mnas habet.

<span id="025">25</span> Et dixerunt ei: Domine, habet decem mnas.

<span id="026">26</span> Dico autem vobis, quia omni habenti dabitur, et
abundabit: ab eo autem qui non habet, et quod habet auferetur ab eo.

<span id="027">27</span> Verumtamen inimicos meos illos, qui noluerunt
me regnare super se, adducite huc: et interficite ante me.

<span id="028">28</span> Et his dictis, præcedebat ascendens
Jerosolymam.  

<span id="029">29</span> Et factum est, cum appropinquasset ad Bethphage
et Bethaniam, ad montem qui vocatur Oliveti, misit duos discipulos suos,

<span id="030">30</span> dicens: Ite in castellum quod contra est: in
quod introëuntes, invenietis pullum asinæ alligatum, cui nemo umquam
hominum sedit: solvite illum, et adducite.

<span id="031">31</span> Et si quis vos interrogaverit: Quare solvitis?
sic dicetis ei: Quia Dominus operam ejus desiderat.

<span id="032">32</span> Abierunt autem qui missi erant: et invenerunt,
sicut dixit illis, stantem pullum.

<span id="033">33</span> Solventibus autem illis pullum, dixerunt domini
ejus ad illos: Quid solvitis pullum?

<span id="034">34</span> At illi dixerunt: Quia Dominus eum necessarium
habet.

<span id="035">35</span> Et duxerunt illum ad Jesum. Et jacentes
vestimenta sua supra pullum, imposuerunt Jesum.

<span id="036">36</span> Eunte autem illo, substernebant vestimenta sua
in via:

<span id="037">37</span> et cum appropinquaret jam ad descensum montis
Oliveti, cœperunt omnes turbæ discipulorum gaudentes laudare Deum voce
magna super omnibus, quas viderant, virtutibus,

<span id="038">38</span> dicentes: Benedictus, qui venit rex in nomine
Domini: pax in cælo, et gloria in excelsis.

<span id="039">39</span> Et quidam pharisæorum de turbis dixerunt ad
illum: Magister, increpa discipulos tuos.

<span id="040">40</span> Quibus ipse ait: Dico vobis, quia si hi
tacuerint, lapides clamabunt.  

<span id="041">41</span> Et ut appropinquavit, videns civitatem flevit
super illam, dicens:

<span id="042">42</span> Quia si cognovisses et tu, et quidem in hac die
tua, quæ ad pacem tibi: nunc autem abscondita sunt ab oculis tuis.

<span id="043">43</span> Quia venient dies in te: et circumdabunt te
inimici tui vallo, et circumdabunt te: et coangustabunt te undique:

<span id="044">44</span> et ad terram prosternent te, et filios tuos,
qui in te sunt, et non relinquent in te lapidem super lapidem: eo quod
non cognoveris tempus visitationis tuæ.

<span id="045">45</span> Et ingressus in templum, cœpit ejicere
vendentes in illo, et ementes,

<span id="046">46</span> dicens illis: Scriptum est: Quia domus mea
domus orationis est: vos autem fecistis illam speluncam latronum.

<span id="047">47</span> Et erat docens quotidie in templo. Principes
autem sacerdotum, et scribæ, et princeps plebis quærebant illum perdere:

<span id="048">48</span> et non inveniebant quid facerent illi. Omnis
enim populus suspensus erat, audiens illum.

------------------------------------------------------------------------

[Next: Luke Chapter 20](luk020)
