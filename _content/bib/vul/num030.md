[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num030)  [KJV](../kjv/num030)  [Sep](../sep/num030) 
[Tan](../tan/num030)   
  
[Numbers Index](num)  
  [Previous](num029)  [Next](num031) 

------------------------------------------------------------------------

### Vulgate (Latin): Numbers Chapter 30

<span id="001">1</span> Narravitque Moyses filiis Israël omnia quæ ei
Dominus imperarat.

<span id="002">2</span> Et locutus est ad principes tribuum filiorum
Israël: Iste est sermo quem præcepit Dominus:

<span id="003">3</span> Si quis virorum votum Domino voverit, aut se
constrinxerit juramento: non faciet irritum verbum suum, sed omne quod
promisit, implebit.

<span id="004">4</span> Mulier si quippiam voverit, et se constrinxerit
juramento, quæ est in domo patris sui, et in ætate adhuc puellari: si
cognoverit pater votum quod pollicita est, et juramentum quo obligavit
animam suam, et tacuerit, voti rea erit:

<span id="005">5</span> quidquid pollicita est, et juravit, opere
complebit.

<span id="006">6</span> Sin autem statim ut audierit, contradixerit
pater: et vota et juramenta ejus irrita erunt, nec obnoxia tenebitur
sponsioni, eo quod contradixerit pater.

<span id="007">7</span> Si maritum habuerit, et voverit aliquid, et
semel de ore ejus verbum egrediens animam ejus obligaverit juramento:

<span id="008">8</span> quo die audierit vir, et non contradixerit, voti
rea erit, reddetque quodcumque promiserat.

<span id="009">9</span> Sin autem audiens statim contradixerit, et
irritas fecerit pollicitationes ejus, verbaque quibus obstrinxerat
animam suam, propitius erit ei Dominus.

<span id="010">10</span> Vidua et repudiata quidquid voverint, reddent.

<span id="011">11</span> Uxor in domo viri cum se voto constrinxerit et
juramento,

<span id="012">12</span> si audierit vir, et tacuerit, nec contradixerit
sponsioni, reddet quodcumque promiserat.

<span id="013">13</span> Sin autem extemplo contradixerit, non tenebitur
promissionis rea: quia maritus contradixit, et Dominus ei propitius
erit.

<span id="014">14</span> Si voverit, et juramento se constrinxerit, ut
per jejunium, vel ceterarum rerum abstinentiam affligat animam suam, in
arbitrio viri erit ut faciat, sive non faciat.

<span id="015">15</span> Quod si audiens vir tacuerit, et in alteram
diem distulerit sententiam, quidquid voverat atque promiserat, reddet:
quia statim ut audivit, tacuit.

<span id="016">16</span> Sin autem contradixerit postquam rescivit,
portabit ipse iniquitatem ejus.

<span id="017">17</span> Istæ sunt leges, quas constituit Dominus Moysi
inter virum et uxorem, inter patrem et filiam, quæ in puellari adhuc
ætate est, vel quæ manet in parentis domo.

------------------------------------------------------------------------

[Next: Numbers Chapter 31](num031)
