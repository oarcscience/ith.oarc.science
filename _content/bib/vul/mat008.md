[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mat008)  [GNT](../gnt/mat008) 
[KJV](../kjv/mat008)   
  
[Matthew Index](mat)  
  [Previous](mat007)  [Next](mat009) 

------------------------------------------------------------------------

### Vulgate (Latin): Matthew Chapter 8

<span id="001">1</span> Cum autem descendisset de monte, secutæ sunt eum
turbæ multæ:

<span id="002">2</span> et ecce leprosus veniens, adorabat eum, dicens:
Domine, si vis, potes me mundare.

<span id="003">3</span> Et extendens Jesus manum, tetigit eum, dicens:
Volo: mundare. Et confestim mundata est lepra ejus.

<span id="004">4</span> Et ait illi Jesus: Vide, nemini dixeris: sed
vade, ostende te sacerdoti, et offer munus, quod præcepit Moyses, in
testimonium illis.  

<span id="005">5</span> Cum autem introisset Capharnaum, accessit ad eum
centurio, rogans eum,

<span id="006">6</span> et dicens: Domine, puer meus jacet in domo
paralyticus, et male torquetur.

<span id="007">7</span> Et ait illi Jesus: Ego veniam, et curabo eum.

<span id="008">8</span> Et respondens centurio, ait: Domine, non sum
dignus ut intres sub tectum meum: sed tantum dic verbo, et sanabitur
puer meus.

<span id="009">9</span> Nam et ego homo sum sub potestate constitutus,
habens sub me milites, et dico huic: Vade, et vadit: et alii: Veni, et
venit: et servo meo: Fac hoc, et facit.

<span id="010">10</span> Audiens autem Jesus miratus est, et sequentibus
se dixit: Amen dico vobis, non inveni tantam fidem in Israël.

<span id="011">11</span> Dico autem vobis, quod multi ab oriente et
occidente venient, et recumbent cum Abraham, et Isaac, et Jacob in regno
cælorum:

<span id="012">12</span> filii autem regni ejicientur in tenebras
exteriores: ibi erit fletus et stridor dentium.

<span id="013">13</span> Et dixit Jesus centurioni: Vade, et sicut
credidisti, fiat tibi. Et sanatus est puer in illa hora.  

<span id="014">14</span> Et cum venisset Jesus in domum Petri, vidit
socrum ejus jacentem, et febricitantem:

<span id="015">15</span> et tetigit manum ejus, et dimisit eam febris,
et surrexit, et ministrabat eis.  

<span id="016">16</span> Vespere autem facto, obtulerunt ei multos
dæmonia habentes: et ejiciebat spiritus verbo, et omnes male habentes
curavit:

<span id="017">17</span> ut adimpleretur quod dictum est per Isaiam
prophetam, dicentem: \[Ipse infirmitates nostras accepit:  
et ægrotationes nostras portavit.\]

<span id="018">18</span> Videns autem Jesus turbas multas circum se,
jussit ire trans fretum.  

<span id="019">19</span> Et accedens unus scriba, ait illi: Magister,
sequar te, quocumque ieris.

<span id="020">20</span> Et dicit ei Jesus: Vulpes foveas habent, et
volucres cæli nidos; Filius autem hominis non habet ubi caput reclinet.

<span id="021">21</span> Alius autem de discipulis ejus ait illi:
Domine, permitte me primum ire, et sepelire patrem meum.

<span id="022">22</span> Jesus autem ait illi: Sequere me, et dimitte
mortuos sepelire mortuos suos.  

<span id="023">23</span> Et ascendente eo in naviculam, secuti sunt eum
discipuli ejus:

<span id="024">24</span> et ecce motus magnus factus est in mari, ita ut
navicula operiretur fluctibus: ipse vero dormiebat.

<span id="025">25</span> Et accesserunt ad eum discipuli ejus, et
suscitaverunt eum, dicentes: Domine, salva nos: perimus.

<span id="026">26</span> Et dicit eis Jesus: Quid timidi estis, modicæ
fidei? Tunc surgens imperavit ventis, et mari, et facta est
tranquillitas magna.

<span id="027">27</span> Porro homines mirati sunt, dicentes: Qualis est
hic, quia venti et mare obediunt ei?  

<span id="028">28</span> Et cum venisset trans fretum in regionem
Gerasenorum, occurrerunt ei duo habentes dæmonia, de monumentis
exeuntes, sævi nimis, ita ut nemo posset transire per viam illam.

<span id="029">29</span> Et ecce clamaverunt, dicentes: Quid nobis et
tibi, Jesu fili Dei? Venisti huc ante tempus torquere nos?

<span id="030">30</span> Erat autem non longe ab illis grex multorum
porcorum pascens.

<span id="031">31</span> Dæmones autem rogabant eum, dicentes: Si ejicis
nos hinc, mitte nos in gregem porcorum.

<span id="032">32</span> Et ait illis: Ite. At illi exeuntes abierunt in
porcos, et ecce impetu abiit totus grex per præceps in mare: et mortui
sunt in aquis.

<span id="033">33</span> Pastores autem fugerunt: et venientes in
civitatem, nuntiaverunt omnia, et de eis qui dæmonia habuerant.

<span id="034">34</span> Et ecce tota civitas exiit obviam Jesu: et viso
eo, rogabant ut transiret a finibus eorum.

------------------------------------------------------------------------

[Next: Matthew Chapter 9](mat009)
