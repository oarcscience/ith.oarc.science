<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Isaiah: Isaiah Chapter 52</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/isa052">Polyglot</A>&nbsp;
<A HREF="../kjv/isa052">KJV</A>&nbsp;
<A HREF="../sep/isa052">Sep</A>&nbsp;
<A HREF="../tan/isa052">Tan</A>&nbsp;

<BR>
<BR><A HREF="isa">Isaiah Index</A><BR>
&nbsp;
<A HREF="isa051">Previous</A>&nbsp;
<A HREF="isa053">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Isaiah Chapter 52</H3><P><a name="001">1</A>&nbsp;[Consurge, consurge, induere fortitudine tua, Sion!<BR> induere vestimentis glori&#230; tu&#230;,<BR> Jerusalem, civitas Sancti,<BR> quia non adjiciet ultra ut pertranseat per te<BR> incircumcisus et immundus.<BR></P>
<P><a name="002">2</A>&nbsp;Excutere de pulvere, consurge;<BR> sede, Jerusalem!<BR> solve vincula colli tui,<BR> captiva filia Sion.<BR></P>
<P><a name="003">3</A>&nbsp;Quia h&#230;c dicit Dominus:<BR> Gratis venundati estis,<BR> et sine argento redimemini.<BR></P>
<P><a name="004">4</A>&nbsp;Quia h&#230;c dicit Dominus Deus:<BR> In &#198;gyptum descendit populus meus in principio, ut colonus esset ibi,<BR> et Assur absque ulla causa calumniatus est eum.<BR></P>
<P><a name="005">5</A>&nbsp;Et nunc quid mihi est hic, dicit Dominus,<BR> quoniam ablatus est populus meus gratis?<BR> Dominatores ejus inique agunt, dicit Dominus,<BR> et jugiter tota die nomen meum blasphematur.<BR></P>
<P><a name="006">6</A>&nbsp;Propter hoc sciet populus meus nomen meum<BR> in die illa:<BR> quia ego ipse qui loquebar, ecce adsum.]<BR>
</P>
<P><a name="007">7</A>&nbsp;[Quam pulchri super montes pedes annuntiantis<BR> et pr&#230;dicantis pacem;<BR> annuntiantis bonum,<BR> pr&#230;dicantis salutem,<BR> dicentis Sion:<BR> Regnabit Deus tuus!<BR></P>
<P><a name="008">8</A>&nbsp;Vox speculatorum tuorum: levaverunt vocem,<BR> simul laudabunt,<BR> quia oculo ad oculum videbunt<BR> cum converterit Dominus Sion.<BR></P>
<P><a name="009">9</A>&nbsp;Gaudete, et laudate simul,<BR> deserta Jerusalem,<BR> quia consolatus est Dominus populum suum;<BR> redemit Jerusalem.<BR></P>
<P><a name="010">10</A>&nbsp;Paravit Dominus brachium sanctum suum<BR> in oculis omnium gentium;<BR> et videbunt omnes fines terr&#230;<BR> salutare Dei nostri.<BR></P>
<P><a name="011">11</A>&nbsp;Recedite, recedite; exite inde,<BR> pollutum nolite tangere;<BR> exite de medio ejus; mundamini,<BR> qui fertis vasa Domini.<BR></P>
<P><a name="012">12</A>&nbsp;Quoniam non in tumultu exibitis,<BR> nec in fuga properabitis;<BR> pr&#230;cedet enim vos Dominus,<BR> et congregabit vos Deus Isra&#235;l.]<BR>
</P>
<P><a name="013">13</A>&nbsp;[Ecce intelliget servus meus,<BR> exaltabitur et elevabitur, et sublimis erit valde.<BR></P>
<P><a name="014">14</A>&nbsp;Sicut obstupuerunt super te multi,<BR> sic inglorius erit inter viros aspectus ejus,<BR> et forma ejus inter filios hominum.<BR></P>
<P><a name="015">15</A>&nbsp;Iste asperget gentes multas;<BR> super ipsum continebunt reges os suum:<BR> quia quibus non est narratum de eo viderunt,<BR> et qui non audierunt contemplati sunt.]</P>
<P><HR>
<CENTER>
<A HREF="isa053">Next: Isaiah Chapter 53</A></CENTER>
</BODY>
</HTML>
