[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa054)  [KJV](../kjv/isa054)  [Sep](../sep/isa054) 
[Tan](../tan/isa054)   
  
[Isaiah Index](isa)  
  [Previous](isa053)  [Next](isa055) 

------------------------------------------------------------------------

### Vulgate (Latin): Isaiah Chapter 54

<span id="001">1</span> \[Lauda, sterilis, quæ non paris;  
decanta laudem, et hinni, quæ non pariebas:  
quoniam multi filii desertæ  
magis quam ejus quæ habet virum, dicit Dominus.  

<span id="002">2</span> Dilata locum tentorii tui,  
et pelles tabernaculorum tuorum extende:  
ne parcas:  
longos fac funiculos tuos,  
et clavos tuos consolida.  

<span id="003">3</span> Ad dexteram enim et ad lævam penetrabis,  
et semen tuum gentes hæreditabit,  
et civitates desertas inhabitabit.  

<span id="004">4</span> Noli timere, quia non confunderis,  
neque erubesces; non enim te pudebit,  
quia confusionis adolescentiæ tuæ oblivisceris,  
et opprobrii viduitatis tuæ non recordaberis amplius.  

<span id="005">5</span> Quia dominabitur tui qui fecit te,  
Dominus exercituum nomen ejus,  
et redemptor tuus, Sanctus Israël:  
Deus omnis terræ vocabitur.  

<span id="006">6</span> Quia et mulierem derelictam et mœrentem
spiritu  
vocavit te Dominus,  
et uxorem ab adolescentia abjectam,  
dixit Deus tuus.  

<span id="007">7</span> Ad punctum in modico dereliqui te,  
et in miserationibus magnis congregabo te.  

<span id="008">8</span> In momento indignationis abscondi  
faciem meam parumper a te;  
et in misericordia sempiterna misertus sum tui,  
dixit redemptor tuus, Dominus.  

<span id="009">9</span> Sicut in diebus Noë istud mihi est,  
cui juravi ne inducerem aquas Noë ultra super terram;  
sic juravi ut non irascar tibi,  
et non increpem te.  

<span id="010">10</span> Montes enim commovebuntur,  
et colles contremiscent;  
misericordia autem mea non recedet a te,  
et fœdus pacis meæ non movebitur,  
dixit miserator tuus Dominus.  

<span id="011">11</span> Paupercula, tempestate convulsa absque ulla
consolatione,  
ecce ego sternam per ordinem lapides tuos,  
et fundabo te in sapphiris:  

<span id="012">12</span> et ponam jaspidem propugnacula tua,  
et portas tuas in lapides sculptos,  
et omnes terminos tuos in lapides desiderabiles;  

<span id="013">13</span> universos filios tuos doctos a Domino,  
et multitudinem pacis filiis tuis.  

<span id="014">14</span> Et in justitia fundaberis:  
recede procul a calumnia, quia non timebis,  
et a pavore, quia non appropinquabit tibi.  

<span id="015">15</span> Ecce accola veniet qui non erat mecum,  
advena quondam tuus adjungetur tibi.  

<span id="016">16</span> Ecce ego creavi fabrum  
sufflantem in igne prunas,  
et proferentem vas in opus suum;  
et ego creavi interfectorem ad disperdendum.  

<span id="017">17</span> Omne vas quod fictum est contra te, non
dirigetur,  
et omnem linguam resistentem tibi in judicio, judicabis.  
Hæc est hæreditas servorum Domini,  
et justitia eorum apud me, dicit Dominus.\]

------------------------------------------------------------------------

[Next: Isaiah Chapter 55](isa055)
