<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Ephesians: Ephesians Chapter 4</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/eph004.htm">Polyglot</A>&nbsp;
<A HREF="../gnt/eph004.htm">GNT</A>&nbsp;
<A HREF="../kjv/eph004.htm">KJV</A>&nbsp;

<BR>
<BR><A HREF="eph.htm">Ephesians Index</A><BR>
&nbsp;
<A HREF="eph003.htm">Previous</A>&nbsp;
<A HREF="eph005.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Ephesians Chapter 4</H3><P><a name="001">1</A>&nbsp;Obsecro itaque vos ego vinctus in Domino, ut digne ambuletis vocatione, qua vocati estis,</P>
<P><a name="002">2</A>&nbsp;cum omni humilitate, et mansuetudine, cum patientia, supportantes invicem in caritate,</P>
<P><a name="003">3</A>&nbsp;solliciti servare unitatem Spiritus in vinculo pacis.</P>
<P><a name="004">4</A>&nbsp;Unum corpus, et unus Spiritus, sicut vocati estis in una spe vocationis vestr&#230;.</P>
<P><a name="005">5</A>&nbsp;Unus Dominus, una fides, unum baptisma.</P>
<P><a name="006">6</A>&nbsp;Unus Deus et Pater omnium, qui est super omnes, et per omnia, et in omnibus nobis.<BR>
</P>
<P><a name="007">7</A>&nbsp;Unicuique autem nostrum data est gratia secundum mensuram donationis Christi.</P>
<P><a name="008">8</A>&nbsp;Propter quod dicit: Ascendens in altum, captivam duxit captivitatem: dedit dona hominibus.</P>
<P><a name="009">9</A>&nbsp;Quod autem ascendit, quid est, nisi quia et descendit primum in inferiores partes terr&#230;?</P>
<P><a name="010">10</A>&nbsp;Qui descendit, ipse est et qui ascendit super omnes c&#230;los, ut impleret omnia.</P>
<P><a name="011">11</A>&nbsp;Et ipse dedit quosdam quidem apostolos, quosdam autem prophetas, alios vero evangelistas, alios autem pastores et doctores,</P>
<P><a name="012">12</A>&nbsp;ad consummationem sanctorum in opus ministerii, in &#230;dificationem corporis Christi:</P>
<P><a name="013">13</A>&nbsp;donec occurramus omnes in unitatem fidei, et agnitionis Filii Dei, in virum perfectum, in mensuram &#230;tatis plenitudinis Christi:</P>
<P><a name="014">14</A>&nbsp;ut jam non simus parvuli fluctuantes, et circumferamur omni vento doctrin&#230; in nequitia hominum, in astutia ad circumventionem erroris.</P>
<P><a name="015">15</A>&nbsp;Veritatem autem facientes in caritate, crescamus in illo per omnia, qui est caput Christus:</P>
<P><a name="016">16</A>&nbsp;ex quo totum corpus compactum et connexum per omnem juncturam subministrationis, secundum operationem in mensuram uniuscujusque membri, augmentum corporis facit in &#230;dificationem sui in caritate.<BR>
</P>
<P><a name="017">17</A>&nbsp;Hoc igitur dico, et testificor in Domino, ut jam non ambuletis, sicut et gentes ambulant in vanitate sensus sui,</P>
<P><a name="018">18</A>&nbsp;tenebris obscuratum habentes intellectum, alienati a vita Dei per ignorantiam, qu&#230; est in illis, propter c&#230;citatem cordis ipsorum,</P>
<P><a name="019">19</A>&nbsp;qui desperantes, semetipsos tradiderunt impudiciti&#230;, in operationem immunditi&#230; omnis in avaritiam.</P>
<P><a name="020">20</A>&nbsp;Vos autem non ita didicistis Christum,</P>
<P><a name="021">21</A>&nbsp;si tamen illum audistis, et in ipso edocti estis, sicut est veritas in Jesu,</P>
<P><a name="022">22</A>&nbsp;deponere vos secundum pristinam conversationem veterem hominem, qui corrumpitur secundum desideria erroris.</P>
<P><a name="023">23</A>&nbsp;Renovamini autem spiritu mentis vestr&#230;,</P>
<P><a name="024">24</A>&nbsp;et induite novum hominem, qui secundum Deum creatus est in justitia, et sanctitate veritatis.<BR>
</P>
<P><a name="025">25</A>&nbsp;Propter quod deponentes mendacium, loquimini veritatem unusquisque cum proximo suo: quoniam sumus invicem membra.</P>
<P><a name="026">26</A>&nbsp;Irascimini, et nolite peccare: sol non occidat super iracundiam vestram.</P>
<P><a name="027">27</A>&nbsp;Nolite locum dare diabolo:</P>
<P><a name="028">28</A>&nbsp;qui furabatur, jam non furetur: magis autem laboret, operando manibus suis, quod bonum est, ut habeat unde tribuat necessitatem patienti.</P>
<P><a name="029">29</A>&nbsp;Omnis sermo malus ex ore vestro non procedat: sed si quis bonus ad &#230;dificationem fidei ut det gratiam audientibus.</P>
<P><a name="030">30</A>&nbsp;Et nolite contristare Spiritum Sanctum Dei: in quo signati estis in diem redemptionis.</P>
<P><a name="031">31</A>&nbsp;Omnis amaritudo, et ira, et indignatio, et clamor, et blasphemia tollatur a vobis cum omni malitia.</P>
<P><a name="032">32</A>&nbsp;Estote autem invicem benigni, misericordes, donantes invicem sicut et Deus in Christo donavit vobis.</P>
<P><HR>
<CENTER>
<A HREF="eph005.htm">Next: Ephesians Chapter 5</A></CENTER>
</BODY>
</HTML>
