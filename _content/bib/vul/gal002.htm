<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Galatians: Galatians Chapter 2</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/gal002.htm">Polyglot</A>&nbsp;
<A HREF="../gnt/gal002.htm">GNT</A>&nbsp;
<A HREF="../kjv/gal002.htm">KJV</A>&nbsp;

<BR>
<BR><A HREF="gal.htm">Galatians Index</A><BR>
&nbsp;
<A HREF="gal001.htm">Previous</A>&nbsp;
<A HREF="gal003.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Galatians Chapter 2</H3><P><a name="001">1</A>&nbsp;Deinde post annos quatuordecim, iterum ascendi Jerosolymam cum Barnaba, assumpto et Tito.</P>
<P><a name="002">2</A>&nbsp;Ascendi autem secundum revelationem: et contuli cum illis Evangelium, quod pr&#230;dico in gentibus, seorsum autem iis qui videbantur aliquid esse: ne forte in vacuum currerem, aut cucurrissem.</P>
<P><a name="003">3</A>&nbsp;Sed neque Titus, qui mecum erat, cum esset gentilis, compulsus est circumcidi:</P>
<P><a name="004">4</A>&nbsp;sed propter subintroductos falsos fratres, qui subintroierunt explorare libertatem nostram, quam habemus in Christo Jesu, ut nos in servitutem redigerent.</P>
<P><a name="005">5</A>&nbsp;Quibus neque ad horam cessimus subjectione, ut veritas Evangelii permaneat apud vos:</P>
<P><a name="006">6</A>&nbsp;ab iis autem, qui videbantur esse aliquid (quales aliquando fuerint, nihil mea interest: Deus personam hominis non accipit): mihi enim qui videbantur esse aliquid, nihil contulerunt.</P>
<P><a name="007">7</A>&nbsp;Sed e contra cum vidissent quod creditum est mihi Evangelium pr&#230;putii, sicut et Petro circumcisionis</P>
<P><a name="008">8</A>&nbsp;(qui enim operatus est Petro in apostolatum circumcisionis, operatus est et mihi inter gentes):</P>
<P><a name="009">9</A>&nbsp;et cum cognovissent gratiam, qu&#230; data est mihi, Jacobus, et Cephas, et Joannes, qui videbantur column&#230; esse, dextras dederunt mihi, et Barnab&#230; societatis: ut nos in gentes, ipsi autem in circumcisionem:</P>
<P><a name="010">10</A>&nbsp;tantum ut pauperum memores essemus, quod etiam sollicitus fui hoc ipsum facere.<BR>
</P>
<P><a name="011">11</A>&nbsp;Cum autem venisset Cephas Antiochiam, in faciem ei restiti, quia reprehensibilis erat.</P>
<P><a name="012">12</A>&nbsp;Prius enim quam venirent quidam a Jacobo, cum gentibus edebat: cum autem venissent, subtrahebat, et segregabat se, timens eos qui ex circumcisione erant.</P>
<P><a name="013">13</A>&nbsp;Et simulationi ejus consenserunt ceteri Jud&#230;i, ita ut et Barnabas duceretur ab eis in illam simulationem.</P>
<P><a name="014">14</A>&nbsp;Sed cum vidissem quod non recte ambularent ad veritatem Evangelii, dixi Ceph&#230; coram omnibus: Si tu, cum Jud&#230;us sis, gentiliter vivis, et non judaice: quomodo gentes cogis judaizare?<BR>
</P>
<P><a name="015">15</A>&nbsp;Nos natura Jud&#230;i, et non ex gentibus peccatores.</P>
<P><a name="016">16</A>&nbsp;Scientes autem quod non justificatur homo ex operibus legis, nisi per fidem Jesu Christi: et nos in Christo Jesu credimus, ut justificemur ex fide Christi, et non ex operibus legis: propter quod ex operibus legis non justificabitur omnis caro.</P>
<P><a name="017">17</A>&nbsp;Quod si qu&#230;rentes justificari in Christo, inventi sumus et ipsi peccatores, numquid Christus peccati minister est? Absit.</P>
<P><a name="018">18</A>&nbsp;Si enim qu&#230; destruxi, iterum h&#230;c &#230;difico: pr&#230;varicatorem me constituo.</P>
<P><a name="019">19</A>&nbsp;Ego enim per legem, legi mortuus sum, ut Deo vivam: Christo confixus sum cruci.</P>
<P><a name="020">20</A>&nbsp;Vivo autem, jam non ego: vivit vero in me Christus. Quod autem nunc vivo in carne: in fide vivo Filii Dei, qui dilexit me, et tradidit semetipsum pro me.</P>
<P><a name="021">21</A>&nbsp;Non abjicio gratiam Dei. Si enim per legem justitia, ergo gratis Christus mortuus est.</P>
<P><HR>
<CENTER>
<A HREF="gal003.htm">Next: Galatians Chapter 3</A></CENTER>
</BODY>
</HTML>
