[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2001)  [KJV](../kjv/kg2001)  [Sep](../sep/kg2001) 
[Tan](../tan/kg2001)   
  
[2 Kings Index](kg2)  
  [Previous](kg1022)  [Next](kg2002) 

------------------------------------------------------------------------

### Vulgate (Latin): 2 Kings Chapter 1

<span id="001">1</span> Prævaricatus est autem Moab in Israël, postquam
mortuus est Achab.

<span id="002">2</span> Ceciditque Ochozias per cancellos cœnaculi sui,
quod habebat in Samaria, et ægrotavit: misitque nuntios, dicens ad eos:
Ite, consulite Beelzebub deum Accaron, utrum vivere queam de infirmitate
mea hac.

<span id="003">3</span> Angelus autem Domini locutus est ad Eliam
Thesbiten, dicens: Surge, et ascende in occursum nuntiorum regis
Samariæ, et dices ad eos: Numquid non est Deus in Israël, ut eatis ad
consulendum Beelzebub deum Accaron?

<span id="004">4</span> Quam ob rem hæc dicit Dominus: De lectulo, super
quem ascendisti, non descendes, sed morte morieris. Et abiit Elias.

<span id="005">5</span> Reversique sunt nuntii ad Ochoziam. Qui dixit
eis: Quare reversi estis?

<span id="006">6</span> At illi responderunt ei: Vir occurrit nobis, et
dixit ad nos: Ite, et revertimini ad regem qui misit vos, et dicetis ei:
Hæc dicit Dominus: Numquid quia non erat Deus in Israël, mittis ut
consulatur Beelzebub deus Accaron? idcirco de lectulo, super quem
ascendisti, non descendes, sed morte morieris.

<span id="007">7</span> Qui dixit eis: Cujus figuræ et habitus est vir
ille, qui occurrit vobis, et locutus est verba hæc?

<span id="008">8</span> At illi dixerunt: Vir pilosus, et zona pellicea
accinctus renibus. Qui ait: Elias Thesbites est.  

<span id="009">9</span> Misitque ad eum quinquagenarium principem, et
quinquaginta qui erant sub eo. Qui ascendit ad eum: sedentique in
vertice montis, ait: Homo Dei, rex præcepit ut descendas.

<span id="010">10</span> Respondensque Elias, dixit quinquagenario: Si
homo Dei sum, descendat ignis de cælo, et devoret te, et quinquaginta
tuos. Descendit itaque ignis de cælo, et devoravit eum, et quinquaginta
qui erant cum eo.

<span id="011">11</span> Rursumque misit ad eum principem
quinquagenarium alterum, et quinquaginta cum eo. Qui locutus est illi:
Homo Dei, hæc dicit rex: Festina, descende.

<span id="012">12</span> Respondens Elias, ait: Si homo Dei ego sum,
descendat ignis de cælo, et devoret te, et quinquaginta tuos. Descendit
ergo ignis de cælo, et devoravit illum, et quinquaginta ejus.

<span id="013">13</span> Iterum misit principem quinquagenarium tertium,
et quinquaginta qui erant cum eo. Qui cum venisset, curvavit genua
contra Eliam, et precatus est eum, et ait: Homo Dei, noli despicere
animam meam, et animas servorum tuorum qui mecum sunt.

<span id="014">14</span> Ecce descendit ignis de cælo, et devoravit duos
principes quinquagenarios primos, et quinquagenos qui cum eis erant: sed
nunc obsecro ut miserearis animæ meæ.

<span id="015">15</span> Locutus est autem angelus Domini ad Eliam,
dicens: Descende cum eo: ne timeas. Surrexit igitur, et descendit cum eo
ad regem,

<span id="016">16</span> et locutus est ei: Hæc dicit Dominus: Quia
misisti nuntios ad consulendum Beelzebub deum Accaron, quasi non esset
Deus in Israël a quo posses interrogare sermonem, ideo de lectulo super
quem ascendisti, non descendes, sed morte morieris.

<span id="017">17</span> Mortuus est ergo juxta sermonem Domini quem
locutus est Elias, et regnavit Joram frater ejus pro eo, anno secundo
Joram filii Josaphat regis Judæ: non enim habebat filium.

<span id="018">18</span> Reliqua autem verborum Ochoziæ quæ operatus
est, nonne hæc scripta sunt in libro sermonum dierum regum Israël?

------------------------------------------------------------------------

[Next: 2 Kings Chapter 2](kg2002)
