[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer008)  [KJV](../kjv/jer008)  [Sep](../sep/jer008) 
[Tan](../tan/jer008)   
  
[Jeremiah Index](jer)  
  [Previous](jer007)  [Next](jer009) 

------------------------------------------------------------------------

### Vulgate (Latin): Jeremiah Chapter 8

<span id="001">1</span> \[In illo tempore, ait Dominus,  
ejicient ossa regum Juda, et ossa principum ejus,  
et ossa sacerdotum, et ossa prophetarum,  
et ossa eorum qui habitaverunt Jerusalem,  
de sepulchris suis:  

<span id="002">2</span> et expandent ea ad solem, et lunam,  
et omnem militiam cæli,  
quæ dilexerunt, et quibus servierunt,  
et post quæ ambulaverunt,  
et quæ quæsierunt, et adoraverunt.  
Non colligentur, et non sepelientur:  
in sterquilinium super faciem terræ erunt.  

<span id="003">3</span> Et eligent magis mortem quam vitam,  
omnes qui residui fuerint de cognatione hac pessima,  
in universis locis quæ derelicta sunt,  
ad quæ ejeci eos, dicit Dominus exercituum.\]  

<span id="004">4</span> Et dices ad eos: \[Hæc dicit Dominus:  
Numquid qui cadit non resurget?  
et qui aversus est non revertetur?  

<span id="005">5</span> Quare ergo aversus est populus iste in
Jerusalem  
aversione contentiosa?  
Apprehenderunt mendacium,  
et noluerunt reverti.  

<span id="006">6</span> Attendi, et auscultavi:  
nemo quod bonum est loquitur;  
nullus est qui agat pœnitentiam super peccato suo,  
dicens: Quid feci?  
Omnes conversi sunt ad cursum suum,  
quasi equus impetu vadens ad prælium.  

<span id="007">7</span> Milvus in cælo cognovit tempus suum:  
turtur, et hirundo, et ciconia custodierunt tempus adventus sui:  
populus autem meus non cognovit judicium Domini.  

<span id="008">8</span> Quomodo dicitis: Sapientes nos sumus,  
et lex Domini nobiscum est?  
vere mendacium operatus est stylus mendax scribarum!  

<span id="009">9</span> Confusi sunt sapientes;  
perterriti et capti sunt:  
verbum enim Domini projecerunt,  
et sapientia nulla est in eis.  

<span id="010">10</span> Propterea dabo mulieres eorum exteris,  
agros eorum hæredibus,  
quia a minimo usque ad maximum  
omnes avaritiam sequuntur:  
a propheta usque ad sacerdotem  
cuncti faciunt mendacium.  

<span id="011">11</span> Et sanabant contritionem filiæ populi mei ad
ignominiam,  
dicentes: Pax, pax!  
cum non esset pax.  

<span id="012">12</span> Confusi sunt, quia abominationem fecerunt:  
quinimmo confusione non sunt confusi,  
et erubescere nescierunt.  
Idcirco cadent inter corruentes:  
in tempore visitationis suæ corruent, dicit Dominus.  

<span id="013">13</span> Congregans congregabo eos, ait Dominus.  
Non est uva in vitibus, et non sunt ficus in ficulnea:  
folium defluxit,  
et dedi eis quæ prætergressa sunt.  

<span id="014">14</span> Quare sedemus?  
convenite, et ingrediamur civitatem munitam,  
et sileamus ibi:  
quia Dominus Deus noster silere nos fecit,  
et potum dedit nobis aquam fellis:  
peccavimus enim Domino.  

<span id="015">15</span> Exspectavimus pacem, et non erat bonum:  
tempus medelæ, et ecce formido.  

<span id="016">16</span> A Dan auditus est fremitus equorum ejus;  
a voce hinnituum pugnatorum ejus commota est omnis terra:  
et venerunt, et devoraverunt terram et plenitudinem ejus;  
urbem et habitatores ejus.  

<span id="017">17</span> Quia ecce ego mittam vobis serpentes regulos,  
quibus non est incantatio:  
et mordebunt vos, ait Dominus.  

<span id="018">18</span> Dolor meus super dolorem,  
in me cor meum mœrens.  

<span id="019">19</span> Ecce vox clamoris filiæ populi mei de terra
longinqua:  
Numquid Dominus non est in Sion?  
aut rex ejus non est in ea?  
Quare ergo me ad iracundiam concitaverunt in sculptilibus suis,  
et in vanitatibus alienis?  

<span id="020">20</span> Transiit messis, finita est æstas,  
et nos salvati non sumus.  

<span id="021">21</span> Super contritione filiæ populi mei contritus
sum, et contristatus:  
stupor obtinuit me.  

<span id="022">22</span> Numquid resina non est in Galaad?  
aut medicus non est ibi?  
quare igitur non est obducta cicatrix filiæ populi mei?\]

------------------------------------------------------------------------

[Next: Jeremiah Chapter 9](jer009)
