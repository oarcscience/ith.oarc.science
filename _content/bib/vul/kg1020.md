[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1020)  [KJV](../kjv/kg1020)  [Sep](../sep/kg1020) 
[Tan](../tan/kg1020)   
  
[1 Kings Index](kg1)  
  [Previous](kg1019)  [Next](kg1021) 

------------------------------------------------------------------------

### Vulgate (Latin): 1 Kings Chapter 20

<span id="001">1</span> Porro Benadad rex Syriæ congregavit omnem
exercitum suum, et triginta duos reges secum, et equos, et currus: et
ascendens pugnabat contra Samariam, et obsidebat eam.

<span id="002">2</span> Mittensque nuntios ad Achab regem Israël in
civitatem,

<span id="003">3</span> ait: Hæc dicit Benadad: Argentum tuum, et aurum
tuum meum est: et uxores tuæ, et filii tui optimi, mei sunt.

<span id="004">4</span> Responditque rex Israël: Juxta verbum tuum,
domine mi rex, tuus sum ego, et omnia mea.

<span id="005">5</span> Revertentesque nuntii, dixerunt: Hæc dicit
Benadad, qui misit nos ad te: Argentum tuum, et aurum tuum, et uxores
tuas, et filios tuos, dabis mihi.

<span id="006">6</span> Cras igitur hac eadem hora mittam servos meos ad
te, et scrutabuntur domum tuam, et domum servorum tuorum: et omne quod
eis placuerit, ponent in manibus suis, et auferent.

<span id="007">7</span> Vocavit autem rex Israël omnes seniores terræ,
et ait: Animadvertite, et videte quoniam insidietur nobis: misit enim ad
me pro uxoribus meis, et filiis, et pro argento et auro: et non abnui.

<span id="008">8</span> Dixeruntque omnes majores natu, et universus
populus, ad eum: Non audias, neque acquiescas illi.

<span id="009">9</span> Respondit itaque nuntiis Benadad: Dicite domino
meo regi: Omnia propter quæ misisti ad me servum tuum in initio, faciam:
hanc autem rem facere non possum.

<span id="010">10</span> Reversique nuntii retulerunt ei. Qui remisit,
et ait: Hæc faciant mihi dii, et hæc addant, si suffecerit pulvis
Samariæ pugillis omnis populi qui sequitur me.

<span id="011">11</span> Et respondens rex Israël, ait: Dicite ei: Ne
glorietur, accinctus æque ut discinctus.

<span id="012">12</span> Factum est autem cum audisset Benadad verbum
istud, bibebat ipse et reges in umbraculis: et ait servis suis:
Circumdate civitatem. Et circumdederunt eam.  

<span id="013">13</span> Et ecce propheta unus accedens ad Achab regem
Israël, ait ei: Hæc dicit Dominus: Certe vidisti omnem multitudinem hanc
nimiam? ecce ego tradam eam in manu tua hodie, ut scias quia ego sum
Dominus.

<span id="014">14</span> Et ait Achab: Per quem? Dixitque ei: Hæc dicit
Dominus: Per pedissequos principum provinciarum. Et ait: Quis incipiet
præliari? Et ille dixit: Tu.

<span id="015">15</span> Recensuit ergo pueros principum provinciarum,
et reperit numerum ducentorum triginta duorum: et recensuit post eos
populum, omnes filios Israël, septem millia.

<span id="016">16</span> Et egressi sunt meridie. Benadad autem bibebat
temulentus in umbraculo suo, et reges triginta duo cum eo, qui ad
auxilium ejus venerant.

<span id="017">17</span> Egressi sunt autem pueri principum provinciarum
in prima fronte. Misit itaque Benadad: qui nuntiaverunt ei, dicentes:
Viri egressi sunt de Samaria.

<span id="018">18</span> Et ille ait: Sive pro pace veniunt,
apprehendite eos vivos: sive ut prælientur, vivos eos capite.

<span id="019">19</span> Egressi sunt ergo pueri principum provinciarum,
ac reliquus exercitus sequebatur:

<span id="020">20</span> et percussit unusquisque virum qui contra se
veniebat: fugeruntque Syri, et persecutus est eos Israël. Fugit quoque
Benadad rex Syriæ in equo cum equitibus suis.

<span id="021">21</span> Necnon egressus rex Israël percussit equos et
currus, et percussit Syriam plaga magna.

<span id="022">22</span> Accedens autem propheta ad regem Israël, dixit
ei: Vade, et confortare, et scito, et vide quid facias: sequenti enim
anno rex Syriæ ascendet contra te.  

<span id="023">23</span> Servi vero regis Syriæ dixerunt ei: Dii montium
sunt dii eorum, ideo superaverunt nos: sed melius est ut pugnemus contra
eos in campestribus, et obtinebimus eos.

<span id="024">24</span> Tu ergo verbum hoc fac: amove reges singulos ab
exercitu tuo, et pone principes pro eis:

<span id="025">25</span> et instaura numerum militum qui ceciderunt de
tuis, et equos secundum equos pristinos, et currus secundum currus quos
ante habuisti: et pugnabimus contra eos in campestribus, et videbis quod
obtinebimus eos. Credidit consilio eorum, et fecit ita.

<span id="026">26</span> Igitur postquam annus transierat, recensuit
Benadad Syros, et ascendit in Aphec ut pugnaret contra Israël.

<span id="027">27</span> Porro filii Israël recensiti sunt, et acceptis
cibariis profecti ex adverso, castraque metati sunt contra eos, quasi
duo parvi greges caprarum: Syri autem repleverunt terram.

<span id="028">28</span> (Et accedens unus vir Dei, dixit ad regem
Israël: Hæc dicit Dominus: Quia dixerunt Syri: Deus montium est Dominus,
et non est Deus vallium: dabo omnem multitudinem hanc grandem in manu
tua, et scietis quia ego sum Dominus.)

<span id="029">29</span> Dirigebantque septem diebus ex adverso hi atque
illi acies, septima autem die commissum est bellum: percusseruntque
filii Israël de Syris centum millia peditum in die una.

<span id="030">30</span> Fugerunt autem qui remanserant in Aphec, in
civitatem: et cecidit murus super viginti septem millia hominum qui
remanserant. Porro Benadad fugiens ingressus est civitatem, in cubiculum
quod erat intra cubiculum.

<span id="031">31</span> Dixeruntque ei servi sui: Ecce, audivimus quod
reges domus Israël clementes sint: ponamus itaque saccos in lumbis
nostris, et funiculos in capitibus nostris, et egrediamur ad regem
Israël: forsitan salvabit animas nostras.

<span id="032">32</span> Accinxerunt saccis lumbos suos, et posuerunt
funiculos in capitibus suis, veneruntque ad regem Israël, et dixerunt
ei: Servus tuus Benadad dicit: Vivat, oro te, anima mea. Et ille ait: Si
adhuc vivit, frater meus est.

<span id="033">33</span> Quod acceperunt viri pro omine: et festinantes
rapuerunt verbum ex ore ejus, atque dixerunt: Frater tuus Benadad. Et
dixit eis: Ite, et adducite eum ad me. Egressus est ergo ad eum Benadad,
et levavit eum in currum suum.

<span id="034">34</span> Qui dixit ei: Civitates quas tulit pater meus a
patre tuo, reddam: et plateas fac tibi in Damasco, sicut fecit pater
meus in Samaria, et ego fœderatus recedam a te. Pepigit ergo fœdus, et
dimisit eum.  

<span id="035">35</span> Tunc vir quidam de filiis prophetarum dixit ad
socium suum in sermone Domini: Percute me. At ille noluit percutere.

<span id="036">36</span> Cui ait: Quia noluisti audire vocem Domini,
ecce recedes a me, et percutiet te leo. Cumque paululum recessisset ab
eo, invenit eum leo, atque percussit.

<span id="037">37</span> Sed alterum inveniens virum, dixit ad eum:
Percute me. Qui percussit eum, et vulneravit.

<span id="038">38</span> Abiit ergo propheta, et occurrit regi in via,
et mutavit aspersione pulveris os et oculos suos.

<span id="039">39</span> Cumque rex transisset, clamavit ad regem, et
ait: Servus tuus egressus est ad præliandum cominus: cumque fugisset vir
unus, adduxit eum quidam ad me, et ait: Custodi virum istum: qui si
lapsus fuerit, erit anima tua pro anima ejus, aut talentum argenti
appendes.

<span id="040">40</span> Dum autem ego turbatus huc illucque me
verterem, subito non comparuit. Et ait rex Israël ad eum: Hoc est
judicium tuum, quod ipse decrevisti.

<span id="041">41</span> At ille statim abstersit pulverem de facie sua,
et cognovit eum rex Israël, quod esset de prophetis.

<span id="042">42</span> Qui ait ad eum: Hæc dicit Dominus: Quia
dimisisti virum dignum morte de manu tua, erit anima tua pro anima ejus,
et populus tuus pro populo ejus.

<span id="043">43</span> Reversus est igitur rex Israël in domum suam,
audire contemnens, et furibundus venit in Samariam.

------------------------------------------------------------------------

[Next: 1 Kings Chapter 21](kg1021)
