[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/dan011)  [KJV](../kjv/dan011) 
[Sep:Dan](../sep/dan011)  [Sep:DaT](../sep/dat011) 
[Tan](../tan/dan011)   
  
[Daniel Index](dan)  
  [Previous](dan010)  [Next](dan012) 

------------------------------------------------------------------------

### Vulgate (Latin): Daniel Chapter 11

<span id="001">1</span> Ego autem ab anno primo Darii Medi stabam ut
confortaretur et roboraretur.

<span id="002">2</span> Et nunc veritatem annuntiabo tibi. Ecce adhuc
tres reges stabunt in Perside, et quartus ditabitur opibus nimiis super
omnes: et cum invaluerit divitiis suis, concitabit omnes adversum regnum
Græciæ.  

<span id="003">3</span> Surget vero rex fortis, et dominabitur potestate
multa, et faciet quod placuerit ei.

<span id="004">4</span> Et cum steterit, conteretur regnum ejus, et
dividetur in quatuor ventos cæli: sed non in posteros ejus, neque
secundum potentiam illius, qua dominatus est: lacerabitur enim regnum
ejus etiam in externos, exceptis his.  

<span id="005">5</span> Et confortabitur rex austri: et de principibus
ejus prævalebit super eum, et dominabitur ditione: multa enim dominatio
ejus.

<span id="006">6</span> Et post finem annorum fœderabuntur: filiaque
regis austri veniet ad regem aquilonis facere amicitiam, et non
obtinebit fortitudinem brachii, nec stabit semen ejus: et tradetur ipsa,
et qui adduxerunt eam adolescentes ejus, et qui confortabant eam in
temporibus.

<span id="007">7</span> Et stabit de germine radicum ejus plantatio: et
veniet cum exercitu, et ingredietur provinciam regis aquilonis: et
abutetur eis, et obtinebit.

<span id="008">8</span> Insuper et deos eorum, et sculptilia, vasa
quoque pretiosa argenti et auri, captiva ducet in Ægyptum: ipse
prævalebit adversus regem aquilonis.

<span id="009">9</span> Et intrabit in regnum rex austri, et revertetur
ad terram suam.

<span id="010">10</span> Filii autem ejus provocabuntur, et congregabunt
multitudinem exercituum plurimorum: et veniet properans, et inundans: et
revertetur, et concitabitur, et congredietur cum robore ejus.

<span id="011">11</span> Et provocatus rex austri egredietur, et
pugnabit adversus regem aquilonis, et præparabit multitudinem nimiam, et
dabitur multitudo in manu ejus.

<span id="012">12</span> Et capiet multitudinem, et exaltabitur cor
ejus, et dejiciet multa millia, sed non prævalebit.

<span id="013">13</span> Convertetur enim rex aquilonis, et præparabit
multitudinem multo majorem quam prius: et in fine temporum annorumque
veniet properans cum exercitu magno, et opibus nimiis.

<span id="014">14</span> Et in temporibus illis multi consurgent
adversus regem austri: filii quoque prævaricatorum populi tui
extollentur ut impleant visionem, et corruent.

<span id="015">15</span> Et venit rex aquilonis, et comportabit aggerem,
et capiet urbes munitissimas: et brachia austri non sustinebunt, et
consurgent electi ejus ad resistendum, et non erit fortitudo.

<span id="016">16</span> Et faciet veniens super eum juxta placitum
suum, et non erit qui stet contra faciem ejus: et stabit in terra
inclyta, et consumetur in manu ejus.

<span id="017">17</span> Et ponet faciem suam ut veniat ad tenendum
universum regnum ejus, et recta faciet cum eo: et filiam feminarum dabit
ei, ut evertat illud: et non stabit, nec illius erit.

<span id="018">18</span> Et convertet faciem suam ad insulas, et capiet
multas: et cessare faciet principem opprobrii sui, et opprobrium ejus
convertetur in eum.

<span id="019">19</span> Et convertet faciem suam ad imperium terræ suæ,
et impinget, et corruet, et non invenietur.

<span id="020">20</span> Et stabit in loco ejus vilissimus, et indignus
decore regio: et in paucis diebus conteretur, non in furore, nec in
prælio.  

<span id="021">21</span> Et stabit in loco ejus despectus, et non
tribuetur ei honor regius: et veniet clam, et obtinebit regnum in
fraudulentia.

<span id="022">22</span> Et brachia pugnantis expugnabuntur a facie
ejus, et conterentur: insuper et dux fœderis.

<span id="023">23</span> Et post amicitias, cum eo faciet dolum: et
ascendet, et superabit in modico populo.

<span id="024">24</span> Et abundantes, et uberes urbes ingredietur: et
faciet quæ non fecerunt patres ejus, et patres patrum ejus: rapinas, et
prædam, et divitias eorum dissipabit, et contra firmissimas cogitationes
inibit: et hoc usque ad tempus.

<span id="025">25</span> Et concitabitur fortitudo ejus, et cor ejus
adversum regem austri in exercitu magno: et rex austri provocabitur ad
bellum multis auxiliis, et fortibus nimis: et non stabunt, quia inibunt
adversus eum consilia.

<span id="026">26</span> Et comedentes panem cum eo, conterent illum,
exercitusque ejus opprimetur: et cadent interfecti plurimi.

<span id="027">27</span> Duorum quoque regum cor erit ut malefaciant, et
ad mensam unam mendacium loquentur: et non proficient, quia adhuc finis
in aliud tempus.

<span id="028">28</span> Et revertetur in terram suam cum opibus multis:
et cor ejus adversum testamentum sanctum, et faciet, et revertetur in
terram suam.

<span id="029">29</span> Statuto tempore revertetur, et veniet ad
austrum: et non erit priori simile novissimum.

<span id="030">30</span> Et venient super eum trieres, et Romani: et
percutietur, et revertetur, et indignabitur contra testamentum
sanctuarii, et faciet: reverteturque, et cogitabit adversum eos qui
dereliquerunt testamentum sanctuarii.  

<span id="031">31</span> Et brachia ex eo stabunt, et polluent
sanctuarium fortitudinis, et auferent juge sacrificium: et dabunt
abominationem in desolationem.

<span id="032">32</span> Et impii in testamentum simulabunt
fraudulenter: populus autem sciens Deum suum, obtinebit, et faciet.

<span id="033">33</span> Et docti in populo docebunt plurimos: et ruent
in gladio, et in flamma, et in captivitate, et in rapina dierum.

<span id="034">34</span> Cumque corruerint, sublevabuntur auxilio
parvulo: et applicabuntur eis plurimi fraudulenter.

<span id="035">35</span> Et de eruditis ruent, ut conflentur, et
eligantur, et dealbentur usque ad tempus præfinitum: quia adhuc aliud
tempus erit.

<span id="036">36</span> Et faciet juxta voluntatem suam rex, et
elevabitur, et magnificabitur adversus omnem deum: et adversus Deum
deorum loquetur magnifica, et dirigetur, donec compleatur iracundia:
perpetrata quippe est definitio.

<span id="037">37</span> Et Deum patrum suorum non reputabit: et erit in
concupiscentiis feminarum, nec quemquam deorum curabit, quia adversum
universa consurget.

<span id="038">38</span> Deum autem Maozim in loco suo venerabitur: et
deum, quem ignoraverunt patres ejus, colet auro, et argento, et lapide
pretioso, rebusque pretiosis.

<span id="039">39</span> Et faciet ut muniat Maozim cum deo alieno, quem
cognovit, et multiplicabit gloriam, et dabit eis potestatem in multis,
et terram dividet gratuito.  

<span id="040">40</span> Et in tempore præfinito præliabitur adversus
eum rex austri, et quasi tempestas veniet contra illum rex aquilonis in
curribus, et in equitibus, et in classe magna, et ingredietur terras, et
conteret, et pertransiet.

<span id="041">41</span> Et introibit in terram gloriosam, et multæ
corruent: hæ autem solæ salvabuntur de manu ejus, Edom, et Moab, et
principium filiorum Ammon.

<span id="042">42</span> Et mittet manum suam in terras: et terra Ægypti
non effugiet.

<span id="043">43</span> Et dominabitur thesaurorum auri, et argenti, et
in omnibus pretiosis Ægypti: per Libyam quoque, et Æthiopiam transibit.

<span id="044">44</span> Et fama turbabit eum ab oriente et ab aquilone:
et veniet in multitudine magna ut conterat et interficiat plurimos.

<span id="045">45</span> Et figet tabernaculum suum Apadno inter maria,
super montem inclytum et sanctum: et veniet usque ad summitatem ejus, et
nemo auxiliabitur ei.

------------------------------------------------------------------------

[Next: Daniel Chapter 12](dan012)
