[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mat003)  [GNT](../gnt/mat003) 
[KJV](../kjv/mat003)   
  
[Matthew Index](mat)  
  [Previous](mat002)  [Next](mat004) 

------------------------------------------------------------------------

### Vulgate (Latin): Matthew Chapter 3

<span id="001">1</span> In diebus autem illis venit Joannes Baptista
prædicans in deserto Judææ,

<span id="002">2</span> et dicens: Pœnitentiam agite: appropinquavit
enim regnum cælorum.

<span id="003">3</span> Hic est enim, qui dictus est per Isaiam
prophetam dicentem: \[Vox clamantis in deserto:  
Parate viam Domini;  
rectas facite semitas ejus.\]

<span id="004">4</span> Ipse autem Joannes habebat vestimentum de pilis
camelorum, et zonam pelliceam circa lumbos suos: esca autem ejus erat
locustæ, et mel silvestre.

<span id="005">5</span> Tunc exibat ad eum Jerosolyma, et omnis Judæa,
et omnis regio circa Jordanem;

<span id="006">6</span> et baptizabantur ab eo in Jordane, confitentes
peccata sua.

<span id="007">7</span> Videns autem multos pharisæorum, et sadducæorum,
venientes ad baptismum suum, dixit eis: Progenies viperarum, quis
demonstravit vobis fugere a ventura ira?

<span id="008">8</span> Facite ergo fructum dignum pœnitentiæ.

<span id="009">9</span> Et ne velitis dicere intra vos: Patrem habemus
Abraham. Dico enim vobis quoniam potens est Deus de lapidibus istis
suscitare filios Abrahæ.

<span id="010">10</span> Jam enim securis ad radicem arborum posita est.
Omnis ergo arbor, quæ non facit fructum bonum, excidetur, et in ignem
mittetur.

<span id="011">11</span> Ego quidem baptizo vos in aqua in pœnitentiam:
qui autem post me venturus est, fortior me est, cujus non sum dignus
calceamenta portare: ipse vos baptizabit in Spiritu Sancto, et igni.

<span id="012">12</span> Cujus ventilabrum in manu sua: et permundabit
aream suam: et congregabit triticum suum in horreum, paleas autem
comburet igni inextinguibili.  

<span id="013">13</span> Tunc venit Jesus a Galilæa in Jordanem ad
Joannem, ut baptizaretur ab eo.

<span id="014">14</span> Joannes autem prohibebat eum, dicens: Ego a te
debeo baptizari, et tu venis ad me?

<span id="015">15</span> Respondens autem Jesus, dixit ei: Sine modo:
sic enim decet nos implere omnem justitiam. Tunc dimisit eum.

<span id="016">16</span> Baptizatus autem Jesus, confestim ascendit de
aqua, et ecce aperti sunt ei cæli: et vidit Spiritum Dei descendentem
sicut columbam, et venientem super se.

<span id="017">17</span> Et ecce vox de cælis dicens: Hic est Filius
meus dilectus, in quo mihi complacui.

------------------------------------------------------------------------

[Next: Matthew Chapter 4](mat004)
