[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/hos012)  [KJV](../kjv/hos012)  [Sep](../sep/hos012) 
[Tan](../tan/hos012)   
  
[Hosea Index](hos)  
  [Previous](hos011)  [Next](hos013) 

------------------------------------------------------------------------

### Vulgate (Latin): Hosea Chapter 12

<span id="001">1</span> \[Ephraim pascit ventum,  
et sequitur æstum;  
tota die mendacium et vastitatem multiplicat:  
et fœdus cum Assyriis iniit,  
et oleum in Ægyptum ferebat.  

<span id="002">2</span> Judicium ergo Domini cum Juda,  
et visitatio super Jacob:  
juxta vias ejus, et juxta adinventiones ejus reddet ei.  

<span id="003">3</span> In utero supplantavit fratrem suum,  
et in fortitudine sua directus est cum angelo.  

<span id="004">4</span> Et invaluit ad angelum, et confortatus est;  
flevit, et rogavit eum.  
In Bethel invenit eum,  
et ibi locutus est nobiscum.  

<span id="005">5</span> Et Dominus Deus exercituum,  
Dominus memoriale ejus.  

<span id="006">6</span> Et tu ad Deum tuum converteris;  
misericordiam et judicium custodi,  
et spera in Deo tuo semper.  

<span id="007">7</span> Chanaan, in manu ejus statera dolosa,  
calumniam dilexit.  

<span id="008">8</span> Et dixit Ephraim: Verumtamen dives effectus
sum;  
inveni idolum mihi:  
omnes labores mei non invenient mihi iniquitatem quam peccavi.  

<span id="009">9</span> Et ego Dominus Deus tuus ex terra Ægypti:  
adhuc sedere te faciam in tabernaculis, sicut in diebus festivitatis.  

<span id="010">10</span> Et locutus sum super prophetas,  
et ego visionem multiplicavi,  
et in manu prophetarum assimilatus sum.  

<span id="011">11</span> Si Galaad idolum, ergo frustra erant in Galgal
bobus immolantes;  
nam et altaria eorum quasi acervi super sulcos agri.  

<span id="012">12</span> Fugit Jacob in regionem Syriæ,  
et servivit Israël in uxorem,  
et in uxorem servavit.  

<span id="013">13</span> In propheta autem eduxit Dominus Israël de
Ægypto,  
et in propheta servatus est.  

<span id="014">14</span> Ad iracundiam me provocavit Ephraim in
amaritudinibus suis:  
et sanguis ejus super eum veniet,  
et opprobrium ejus restituet ei Dominus suus.\]

------------------------------------------------------------------------

[Next: Hosea Chapter 13](hos013)
