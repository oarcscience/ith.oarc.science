[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen038)  [KJV](../kjv/gen038)  [Sep](../sep/gen038) 
[Tan](../tan/gen038)   
  
[Genesis Index](gen)  
  [Previous](gen037)  [Next](gen039) 

------------------------------------------------------------------------

### Vulgate (Latin): Genesis Chapter 38

<span id="001">1</span> Eodem tempore, descendens Judas a fratribus
suis, divertit ad virum Odollamitem, nomine Hiram.

<span id="002">2</span> Viditque ibi filiam hominis Chananæi, vocabulo
Sue: et accepta uxore, ingressus est ad eam.

<span id="003">3</span> Quæ concepit, et peperit filium, et vocavit
nomen ejus Her.

<span id="004">4</span> Rursumque concepto fœtu, natum filium vocavit
Onan.

<span id="005">5</span> Tertium quoque peperit: quem appellavit Sela;
quo nato, parere ultra cessavit.

<span id="006">6</span> Dedit autem Judas uxorem primogenito suo Her,
nomine Thamar.

<span id="007">7</span> Fuit quoque Her primogenitus Judæ nequam in
conspectu Domini: et ab eo occisus est.

<span id="008">8</span> Dixit ergo Judas ad Onan filium suum: Ingredere
uxorem fratris tui, et sociare illi, ut suscites semen fratri tuo.

<span id="009">9</span> Ille sciens non sibi nasci filios, introiens ad
uxorem fratris sui, semen fundebat in terram, ne liberi fratris nomine
nascerentur.

<span id="010">10</span> Et idcirco percussit eum Dominus, quod rem
detestabilem faceret.

<span id="011">11</span> Quam ob rem dixit Judas Thamar nurui suæ: Esto
vidua in domo patris tui, donec crescat Sela filius meus: timebat enim
ne et ipse moreretur, sicut fratres ejus. Quæ abiit, et habitavit in
domo patris sui.

<span id="012">12</span> Evolutis autem multis diebus, mortua est filia
Sue uxor Judæ: qui, post luctum consolatione suscepta, ascendebat ad
tonsores ovium suarum, ipse et Hiras opilio gregis Odollamites, in
Thamnas.

<span id="013">13</span> Nuntiatumque est Thamar quod socer illius
ascenderet in Thamnas ad tondendas oves.

<span id="014">14</span> Quæ, depositis viduitatis vestibus, assumpsit
theristrum: et mutato habitu, sedit in bivio itineris, quod ducit
Thamnam: eo quod crevisset Sela, et non eum accepisset maritum.

<span id="015">15</span> Quam cum vidisset Judas, suspicatus est esse
meretricem: operuerat enim vultum suum, ne agnosceretur.

<span id="016">16</span> Ingrediensque ad eam, ait: Dimitte me ut coëam
tecum: nesciebat enim quod nurus sua esset. Qua respondente: Quid dabis
mihi ut fruaris concubitu meo?

<span id="017">17</span> dixit: Mittam tibi hædum de gregibus. Rursumque
illa dicente: Patiar quod vis, si dederis mihi arrhabonem, donec mittas
quod polliceris.

<span id="018">18</span> Ait Judas: Quid tibi vis pro arrhabone dari?
Respondit: Annulum tuum, et armillam, et baculum quem manu tenes. Ad
unum igitur coitum mulier concepit,

<span id="019">19</span> et surgens abiit: depositoque habitu quem
sumpserat, induta est viduitatis vestibus.

<span id="020">20</span> Misit autem Judas hædum per pastorem suum
Odollamitem, ut reciperet pignus quod dederat mulieri: qui cum non
invenisset eam,

<span id="021">21</span> interrogavit homines loci illius: Ubi est
mulier quæ sedebat in bivio? Respondentibus cunctis: Non fuit in loco
ista meretrix.

<span id="022">22</span> Reversus est ad Judam, et dixit ei: Non inveni
eam: sed et homines loci illius dixerunt mihi, numquam sedisse ibi
scortum.

<span id="023">23</span> Ait Judas: Habeat sibi, certe mendacii arguere
nos non potest, ego misi hædum quem promiseram: et tu non invenisti eam.

<span id="024">24</span> Ecce autem post tres menses nuntiaverunt Judæ,
dicentes: Fornicata est Thamar nurus tua, et videtur uterus illius
intumescere. Dixitque Judas: Producite eam ut comburatur.

<span id="025">25</span> Quæ cum duceretur ad pœnam, misit ad socerum
suum, dicens: De viro, cujus hæc sunt, concepi: cognosce cujus sit
annulus, et armilla, et baculus.

<span id="026">26</span> Qui, agnitis muneribus, ait: Justior me est:
quia non tradidi eam Sela filio meo. Attamen ultra non cognovit eam.

<span id="027">27</span> Instante autem partu, apparuerunt gemini in
utero: atque in ipsa effusione infantium unus protulit manum, in qua
obstetrix ligavit coccinum, dicens:

<span id="028">28</span> Iste egredietur prior.

<span id="029">29</span> Illo vero retrahente manum, egressus est alter:
dixitque mulier: Quare divisa est propter te maceria? et ob hanc causam,
vocavit nomen ejus Phares.

<span id="030">30</span> Postea egressus est frater ejus, in cujus manu
erat coccinum: quem appellavit Zara.

------------------------------------------------------------------------

[Next: Genesis Chapter 39](gen039)
