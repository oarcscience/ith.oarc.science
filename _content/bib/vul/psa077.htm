<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Psalms: Psalms Chapter 77</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/psa077">Polyglot</A>&nbsp;
<A HREF="../kjv/psa077">KJV</A>&nbsp;
<A HREF="../sep/psa077">Sep</A>&nbsp;
<A HREF="../tan/psa077">Tan</A>&nbsp;

<BR>
<BR><A HREF="psa">Psalms Index</A><BR>
&nbsp;
<A HREF="psa076">Previous</A>&nbsp;
<A HREF="psa078">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Psalms Chapter 77</H3><P><a name="001">1</A>&nbsp;Intellectus Asaph. [Attendite, popule meus, legem meam;<BR> inclinate aurem vestram in verba oris mei.<BR></P>
<P><a name="002">2</A>&nbsp;Aperiam in parabolis os meum;<BR> loquar propositiones ab initio.<BR></P>
<P><a name="003">3</A>&nbsp;Quanta audivimus, et cognovimus ea,<BR> et patres nostri narraverunt nobis.<BR></P>
<P><a name="004">4</A>&nbsp;Non sunt occultata a filiis eorum in generatione altera,<BR> narrantes laudes Domini et virtutes ejus,<BR> et mirabilia ejus qu&#230; fecit.<BR></P>
<P><a name="005">5</A>&nbsp;Et suscitavit testimonium in Jacob,<BR> et legem posuit in Isra&#235;l,<BR> quanta mandavit patribus nostris<BR> nota facere ea filiis suis:<BR></P>
<P><a name="006">6</A>&nbsp;ut cognoscat generatio altera:<BR> filii qui nascentur et exsurgent,<BR> et narrabunt filiis suis,<BR></P>
<P><a name="007">7</A>&nbsp;ut ponant in Deo spem suam,<BR> et non obliviscantur operum Dei,<BR> et mandata ejus exquirant:<BR></P>
<P><a name="008">8</A>&nbsp;ne fiant, sicut patres eorum,<BR> generatio prava et exasperans;<BR> generatio qu&#230; non direxit cor suum,<BR> et non est creditus cum Deo spiritus ejus.<BR></P>
<P><a name="009">9</A>&nbsp;Filii Ephrem, intendentes et mittentes arcum,<BR> conversi sunt in die belli.<BR></P>
<P><a name="010">10</A>&nbsp;Non custodierunt testamentum Dei,<BR> et in lege ejus noluerunt ambulare.<BR></P>
<P><a name="011">11</A>&nbsp;Et obliti sunt benefactorum ejus,<BR> et mirabilium ejus qu&#230; ostendit eis.<BR></P>
<P><a name="012">12</A>&nbsp;Coram patribus eorum fecit mirabilia<BR> in terra &#198;gypti, in campo Taneos.<BR></P>
<P><a name="013">13</A>&nbsp;Interrupit mare, et perduxit eos,<BR> et statuit aquas quasi in utre:<BR></P>
<P><a name="014">14</A>&nbsp;et deduxit eos in nube diei,<BR> et tota nocte in illuminatione ignis.<BR></P>
<P><a name="015">15</A>&nbsp;Interrupit petram in eremo,<BR> et adaquavit eos velut in abysso multa.<BR></P>
<P><a name="016">16</A>&nbsp;Et eduxit aquam de petra,<BR> et deduxit tamquam flumina aquas.<BR></P>
<P><a name="017">17</A>&nbsp;Et apposuerunt adhuc peccare ei;<BR> in iram excitaverunt Excelsum in inaquoso.<BR></P>
<P><a name="018">18</A>&nbsp;Et tentaverunt Deum in cordibus suis,<BR> ut peterent escas animabus suis.<BR></P>
<P><a name="019">19</A>&nbsp;Et male locuti sunt de Deo;<BR> dixerunt: Numquid poterit Deus parare mensam in deserto?<BR></P>
<P><a name="020">20</A>&nbsp;quoniam percussit petram, et fluxerunt aqu&#230;,<BR> et torrentes inundaverunt.<BR> Numquid et panem poterit dare,<BR> aut parare mensam populo suo?<BR></P>
<P><a name="021">21</A>&nbsp;Ideo audivit Dominus et distulit;<BR> et ignis accensus est in Jacob,<BR> et ira ascendit in Isra&#235;l:<BR></P>
<P><a name="022">22</A>&nbsp;quia non crediderunt in Deo,<BR> nec speraverunt in salutari ejus.<BR></P>
<P><a name="023">23</A>&nbsp;Et mandavit nubibus desuper,<BR> et januas c&#230;li aperuit.<BR></P>
<P><a name="024">24</A>&nbsp;Et pluit illis manna ad manducandum,<BR> et panem c&#230;li dedit eis.<BR></P>
<P><a name="025">25</A>&nbsp;Panem angelorum manducavit homo;<BR> cibaria misit eis in abundantia.<BR></P>
<P><a name="026">26</A>&nbsp;Transtulit austrum de c&#230;lo,<BR> et induxit in virtute sua africum.<BR></P>
<P><a name="027">27</A>&nbsp;Et pluit super eos sicut pulverem carnes,<BR> et sicut arenam maris volatilia pennata.<BR></P>
<P><a name="028">28</A>&nbsp;Et ceciderunt in medio castrorum eorum,<BR> circa tabernacula eorum.<BR></P>
<P><a name="029">29</A>&nbsp;Et manducaverunt, et saturati sunt nimis,<BR> et desiderium eorum attulit eis:<BR></P>
<P><a name="030">30</A>&nbsp;non sunt fraudati a desiderio suo.<BR> Adhuc esc&#230; eorum erant in ore ipsorum,<BR></P>
<P><a name="031">31</A>&nbsp;et ira Dei ascendit super eos:<BR> et occidit pingues eorum,<BR> et electos Isra&#235;l impedivit.<BR></P>
<P><a name="032">32</A>&nbsp;In omnibus his peccaverunt adhuc,<BR> et non crediderunt in mirabilibus ejus.<BR></P>
<P><a name="033">33</A>&nbsp;Et defecerunt in vanitate dies eorum,<BR> et anni eorum cum festinatione.<BR></P>
<P><a name="034">34</A>&nbsp;Cum occideret eos, qu&#230;rebant eum et revertebantur,<BR> et diluculo veniebant ad eum.<BR></P>
<P><a name="035">35</A>&nbsp;Et rememorati sunt quia Deus adjutor est eorum,<BR> et Deus excelsus redemptor eorum est.<BR></P>
<P><a name="036">36</A>&nbsp;Et dilexerunt eum in ore suo,<BR> et lingua sua mentiti sunt ei;<BR></P>
<P><a name="037">37</A>&nbsp;cor autem eorum non erat rectum cum eo,<BR> nec fideles habiti sunt in testamento ejus.<BR></P>
<P><a name="038">38</A>&nbsp;Ipse autem est misericors,<BR> et propitius fiet peccatis eorum,<BR> et non disperdet eos.<BR> Et abundavit ut averteret iram suam,<BR> et non accendit omnem iram suam.<BR></P>
<P><a name="039">39</A>&nbsp;Et recordatus est quia caro sunt,<BR> spiritus vadens et non rediens.<BR></P>
<P><a name="040">40</A>&nbsp;Quoties exacerbaverunt eum in deserto;<BR> in iram concitaverunt eum in inaquoso?<BR></P>
<P><a name="041">41</A>&nbsp;Et conversi sunt, et tentaverunt Deum,<BR> et sanctum Isra&#235;l exacerbaverunt.<BR></P>
<P><a name="042">42</A>&nbsp;Non sunt recordati manus ejus,<BR> die qua redemit eos de manu tribulantis:<BR></P>
<P><a name="043">43</A>&nbsp;sicut posuit in &#198;gypto signa sua,<BR> et prodigia sua in campo Taneos;<BR></P>
<P><a name="044">44</A>&nbsp;et convertit in sanguinem flumina eorum,<BR> et imbres eorum, ne biberent.<BR></P>
<P><a name="045">45</A>&nbsp;Misit in eos c&#156;nomyiam, et comedit eos,<BR> et ranam, et disperdidit eos;<BR></P>
<P><a name="046">46</A>&nbsp;et dedit &#230;rugini fructus eorum,<BR> et labores eorum locust&#230;;<BR></P>
<P><a name="047">47</A>&nbsp;et occidit in grandine vineas eorum,<BR> et moros eorum in pruina;<BR></P>
<P><a name="048">48</A>&nbsp;et tradidit grandini jumenta eorum,<BR> et possessionem eorum igni;<BR></P>
<P><a name="049">49</A>&nbsp;misit in eos iram indignationis su&#230;,<BR> indignationem, et iram, et tribulationem,<BR> immissiones per angelos malos.<BR></P>
<P><a name="050">50</A>&nbsp;Viam fecit semit&#230; ir&#230; su&#230;:<BR> non pepercit a morte animabus eorum,<BR> et jumenta eorum in morte conclusit:<BR></P>
<P><a name="051">51</A>&nbsp;et percussit omne primogenitum in terra &#198;gypti;<BR> primitias omnis laboris eorum in tabernaculis Cham:<BR></P>
<P><a name="052">52</A>&nbsp;et abstulit sicut oves populum suum,<BR> et perduxit eos tamquam gregem in deserto:<BR></P>
<P><a name="053">53</A>&nbsp;et deduxit eos in spe, et non timuerunt,<BR> et inimicos eorum operuit mare.<BR></P>
<P><a name="054">54</A>&nbsp;Et induxit eos in montem sanctificationis su&#230;,<BR> montem quem acquisivit dextera ejus;<BR> et ejecit a facie eorum gentes,<BR> et sorte divisit eis terram in funiculo distributionis;<BR></P>
<P><a name="055">55</A>&nbsp;et habitare fecit in tabernaculis eorum tribus Isra&#235;l.<BR></P>
<P><a name="056">56</A>&nbsp;Et tentaverunt, et exacerbaverunt Deum excelsum,<BR> et testimonia ejus non custodierunt.<BR></P>
<P><a name="057">57</A>&nbsp;Et averterunt se, et non servaverunt pactum:<BR> quemadmodum patres eorum, conversi sunt in arcum pravum.<BR></P>
<P><a name="058">58</A>&nbsp;In iram concitaverunt eum in collibus suis,<BR> et in sculptilibus suis ad &#230;mulationem eum provocaverunt.<BR></P>
<P><a name="059">59</A>&nbsp;Audivit Deus, et sprevit,<BR> et ad nihilum redegit valde Isra&#235;l.<BR></P>
<P><a name="060">60</A>&nbsp;Et repulit tabernaculum Silo,<BR> tabernaculum suum, ubi habitavit in hominibus.<BR></P>
<P><a name="061">61</A>&nbsp;Et tradidit in captivitatem virtutem eorum,<BR> et pulchritudinem eorum in manus inimici.<BR></P>
<P><a name="062">62</A>&nbsp;Et conclusit in gladio populum suum,<BR> et h&#230;reditatem suam sprevit.<BR></P>
<P><a name="063">63</A>&nbsp;Juvenes eorum comedit ignis,<BR> et virgines eorum non sunt lamentat&#230;.<BR></P>
<P><a name="064">64</A>&nbsp;Sacerdotes eorum in gladio ceciderunt,<BR> et vidu&#230; eorum non plorabantur.<BR></P>
<P><a name="065">65</A>&nbsp;Et excitatus est tamquam dormiens Dominus,<BR> tamquam potens crapulatus a vino.<BR></P>
<P><a name="066">66</A>&nbsp;Et percussit inimicos suos in posteriora;<BR> opprobrium sempiternum dedit illis.<BR></P>
<P><a name="067">67</A>&nbsp;Et repulit tabernaculum Joseph,<BR> et tribum Ephraim non elegit:<BR></P>
<P><a name="068">68</A>&nbsp;sed elegit tribum Juda,<BR> montem Sion, quem dilexit.<BR></P>
<P><a name="069">69</A>&nbsp;Et &#230;dificavit sicut unicornium sanctificium suum,<BR> in terra quam fundavit in s&#230;cula.<BR></P>
<P><a name="070">70</A>&nbsp;Et elegit David, servum suum,<BR> et sustulit eum de gregibus ovium;<BR> de post f&#156;tantes accepit eum:<BR></P>
<P><a name="071">71</A>&nbsp;pascere Jacob servum suum,<BR> et Isra&#235;l h&#230;reditatem suam.<BR></P>
<P><a name="072">72</A>&nbsp;Et pavit eos in innocentia cordis sui,<BR> et in intellectibus manuum suarum deduxit eos.]</P>
<P><HR>
<CENTER>
<A HREF="psa078">Next: Psalms Chapter 78</A></CENTER>
</BODY>
</HTML>
