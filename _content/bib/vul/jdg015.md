[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jdg015)  [KJV](../kjv/jdg015) 
[Sep:JdB](../sep/jdb015)  [Sep:JdA](../sep/jda015) 
[Tan](../tan/jdg015)   
  
[Judges Index](jdg)  
  [Previous](jdg014)  [Next](jdg016) 

------------------------------------------------------------------------

### Vulgate (Latin): Judges Chapter 15

<span id="001">1</span> Post aliquantulum autem temporis, cum dies
triticeæ messis instarent, venit Samson, invisere volens uxorem suam, et
attulit ei hædum de capris. Cumque cubiculum ejus solito vellet intrare,
prohibuit eum pater illius, dicens:

<span id="002">2</span> Putavi quod odisses eam, et ideo tradidi illam
amico tuo: sed habet sororem, quæ junior et pulchrior illa est: sit tibi
pro ea uxor.

<span id="003">3</span> Cui Samson respondit: Ab hac die non erit culpa
in me contra Philisthæos: faciam enim vobis mala.

<span id="004">4</span> Perrexitque et cepit trecentas vulpes, caudasque
earum junxit ad caudas, et faces ligavit in medio:

<span id="005">5</span> quas igne succendens, dimisit ut huc illucque
discurrerent. Quæ statim perrexerunt in segetes Philisthinorum. Quibus
succensis, et comportatæ jam fruges, et adhuc stantes in stipula,
concrematæ sunt, in tantum ut vineas quoque et oliveta flamma
consumeret.

<span id="006">6</span> Dixeruntque Philisthiim: Quis fecit hanc rem?
Quibus dictum est: Samson gener Thamnathæi: quia tulit uxorem ejus, et
alteri tradidit, hæc operatus est. Ascenderuntque Philisthiim, et
combusserunt tam mulierem quam patrem ejus.

<span id="007">7</span> Quibus ait Samson: Licet hæc feceritis, tamen
adhuc ex vobis expetam ultionem, et tunc quiescam.

<span id="008">8</span> Percussitque eos ingenti plaga, ita ut stupentes
suram femori imponerent. Et descendens habitavit in spelunca petræ Etam.

<span id="009">9</span> Igitur ascendentes Philisthiim in terram Juda,
castrametati sunt in loco, qui postea vocatus est Lechi, id est,
Maxilla, ubi eorum effusus est exercitus.

<span id="010">10</span> Dixeruntque ad eos de tribu Juda: Cur
ascendistis adversum nos? Qui responderunt: Ut ligemus Samson venimus,
et reddamus ei quæ in nos operatus est.  

<span id="011">11</span> Descenderunt ergo tria millia virorum de Juda
ad specum silicis Etam, dixeruntque ad Samson: Nescis quod Philisthiim
imperent nobis? quare hoc facere voluisti? Quibus ille ait: Sicut
fecerunt mihi, sic feci eis.

<span id="012">12</span> Ligare, inquiunt, te venimus, et tradere in
manus Philisthinorum. Quibus Samson: Jurate, ait, et spondete mihi quod
non occidatis me.

<span id="013">13</span> Dixerunt: Non te occidemus, sed vinctum
trademus. Ligaveruntque eum duobus novis funibus, et tulerunt eum de
petra Etam.

<span id="014">14</span> Qui cum venisset ad locum Maxillæ, et
Philisthiim vociferantes occurrissent ei, irruit spiritus Domini in eum:
et sicut solent ad odorem ignis lina consumi, ita vincula, quibus
ligatus erat, dissipata sunt et soluta.

<span id="015">15</span> Inventamque maxillam, id est, mandibulam asini,
quæ jacebat, arripiens interfecit in ea mille viros,

<span id="016">16</span> et ait: \[In maxilla asini,  
in mandibula pulli asinarum,  
delevi eos,  
et percussi mille viros.\]

<span id="017">17</span> Cumque hæc verba canens complesset, projecit
mandibulam de manu, et vocavit nomen loci illius Ramathlechi, quod
interpretatur, Elevatio maxillæ.

<span id="018">18</span> Sitiensque valde, clamavit ad Dominum, et ait:
Tu dedisti in manu servi tui salutem hanc maximam atque victoriam: en
siti morior, incidamque in manus incircumcisorum.

<span id="019">19</span> Aperuit itaque Dominus molarem dentem in
maxilla asini, et egressæ sunt ex eo aquæ. Quibus haustis, refocillavit
spiritum, et vires recepit. Idcirco appellatum est nomen loci illius,
Fons invocantis de maxilla, usque in præsentem diem.

<span id="020">20</span> Judicavitque Israël in diebus Philisthiim
viginti annis.

------------------------------------------------------------------------

[Next: Judges Chapter 16](jdg016)
