[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer022)  [KJV](../kjv/jer022)  [Sep](../sep/jer022) 
[Tan](../tan/jer022)   
  
[Jeremiah Index](jer)  
  [Previous](jer021)  [Next](jer023) 

------------------------------------------------------------------------

### Vulgate (Latin): Jeremiah Chapter 22

<span id="001">1</span> Hæc dicit Dominus: Descende in domum regis Juda,
et loqueris ibi verbum hoc,

<span id="002">2</span> et dices: \[Audi verbum Domini, rex Juda,  
qui sedes super solium David:  
tu et servi tui, et populus tuus,  
qui ingredimini per portas istas.  

<span id="003">3</span> Hæc dicit Dominus:  
Facite judicium et justitiam,  
et liberate vi oppressum de manu calumniatoris:  
et advenam, et pupillum, et viduam  
nolite contristare, neque opprimatis inique,  
et sanguinem innocentem ne effundatis in loco isto.  

<span id="004">4</span> Si enim facientes feceritis verbum istud,  
ingredientur per portas domus hujus  
reges sedentes de genere David super thronum ejus,  
et ascendentes currus et equos,  
ipsi, et servi, et populus eorum.  

<span id="005">5</span> Quod si non audieritis verba hæc:  
in memetipso juravi, dicit Dominus,  
quia in solitudinem erit domus hæc.  

<span id="006">6</span> Quia hæc dicit Dominus super domum regis Juda:  
Galaad, tu mihi caput Libani,  
si non posuero te solitudinem, urbes inhabitabiles!  

<span id="007">7</span> Et sanctificabo super te, interficientem virum
et arma ejus:  
et succident electas cedros tuas,  
et præcipitabunt in ignem.  

<span id="008">8</span> Et pertransibunt gentes multæ per civitatem
hanc,  
et dicet unusquisque proximo suo:  
Quare fecit Dominus sic civitati huic grandi?  

<span id="009">9</span> Et respondebunt:  
Eo quod dereliquerint pactum Domini Dei sui,  
et adoraverint deos alienos, et servierint eis.  

<span id="010">10</span> Nolite flere mortuum,  
neque lugeatis super eum fletu:  
plangite eum qui egreditur,  
quia non revertetur ultra,  
nec videbit terram nativitatis suæ.  

<span id="011">11</span> Quia hæc dicit Dominus ad Sellum,  
filium Josiæ, regem Juda,  
qui regnavit pro Josia patre suo,  
qui egressus est de loco isto:  
Non revertetur huc amplius,  

<span id="012">12</span> sed in loco ad quem transtuli eum, ibi
morietur,  
et terram istam non videbit amplius.  

<span id="013">13</span> Væ qui ædificat domum suam in injustitia,  
et cœnacula sua non in judicio:  
amicum suum opprimet frustra,  
et mercedem ejus non reddet ei:  

<span id="014">14</span> qui dicit: Ædificabo mihi domum latam,  
et cœnacula spatiosa:  
qui aperit sibi fenestras et facit laquearia cedrina,  
pingitque sinopide.  

<span id="015">15</span> Numquid regnabis quoniam confers te cedro?  
pater tuus numquid non comedit et bibit,  
et fecit judicium et justitiam tunc cum bene erat ei?  

<span id="016">16</span> Judicavit causam pauperis et egeni in bonum
suum:  
numquid non ideo quia cognovit me? dicit Dominus.  

<span id="017">17</span> Tui vero oculi et cor ad avaritiam,  
et ad sanguinem innocentem fundendum,  
et ad calumniam, et ad cursum mali operis.  

<span id="018">18</span> Propterea hæc dicit Dominus ad Joakim,  
filium Josiæ, regem Juda:  
Non plangent eum: Væ frater! et væ soror!  
non concrepabunt ei: Væ domine! et væ inclyte!  

<span id="019">19</span> Sepultura asini sepelietur,  
putrefactus et projectus extra portas Jerusalem.\]  

<span id="020">20</span> \[Ascende Libanum, et clama,  
et in Basan da vocem tuam:  
et clama ad transeuntes,  
quia contriti sunt omnes amatores tui.  

<span id="021">21</span> Locutus sum ad te in abundantia tua,  
et dixisti: Non audiam:  
hæc est via tua ab adolescentia tua,  
quia non audisti vocem meam.  

<span id="022">22</span> Omnes pastores tuos pascet ventus,  
et amatores tui in captivitatem ibunt:  
et tunc confunderis,  
et erubesces ab omni malitia tua.  

<span id="023">23</span> Quæ sedes in Libano,  
et nidificas in cedris,  
quomodo congemuisti cum venissent tibi dolores,  
quasi dolores parturientis?  

<span id="024">24</span> Vivo ego, dicit Dominus,  
quia si fuerit Jechonias filius Joakim regis Juda  
annulus in manu dextera mea,  
inde evellam eum,  

<span id="025">25</span> et dabo te in manu quærentium animam tuam,  
et in manu quorum tu formidas faciem,  
et in manu Nabuchodonosor regis Babylonis,  
et in manu Chaldæorum:  

<span id="026">26</span> et mittam te, et matrem tuam quæ genuit te,  
in terram alienam, in qua nati non estis,  
ibique moriemini.  

<span id="027">27</span> Et in terram ad quam ipsi levant animam suam ut
revertantur illuc,  
non revertentur.  

<span id="028">28</span> Numquid vas fictile atque contritum  
vir iste Jechonias?  
numquid vas absque omni voluptate?  
quare abjecti sunt ipse et semen ejus,  
et projecti in terram quam ignoraverunt?  

<span id="029">29</span> Terra, terra, terra, audi sermonem Domini.  

<span id="030">30</span> Hæc dicit Dominus:  
Scribe virum istum sterilem,  
virum qui in diebus suis non prosperabitur:  
nec enim erit de semine ejus vir  
qui sedeat super solium David,  
et potestatem habeat ultra in Juda.\]

------------------------------------------------------------------------

[Next: Jeremiah Chapter 23](jer023)
