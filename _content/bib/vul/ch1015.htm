<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Chronicles: 1 Chronicles Chapter 15</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/ch1015">Polyglot</A>&nbsp;
<A HREF="../kjv/ch1015">KJV</A>&nbsp;
<A HREF="../sep/ch1015">Sep</A>&nbsp;
<A HREF="../tan/ch1015">Tan</A>&nbsp;

<BR>
<BR><A HREF="ch1">1 Chronicles Index</A><BR>
&nbsp;
<A HREF="ch1014">Previous</A>&nbsp;
<A HREF="ch1016">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Chronicles Chapter 15</H3><P><a name="001">1</A>&nbsp;Fecit quoque sibi domos in civitate David: et &#230;dificavit locum arc&#230; Dei, tetenditque ei tabernaculum.</P>
<P><a name="002">2</A>&nbsp;Tunc dixit David: Illicitum est ut a quocumque portetur arca Dei nisi a Levitis, quos elegit Dominus ad portandum eam, et ad ministrandum sibi usque in &#230;ternum.</P>
<P><a name="003">3</A>&nbsp;Congregavitque universum Isra&#235;l in Jerusalem, ut afferretur arca Dei in locum suum, quem pr&#230;paraverat ei:</P>
<P><a name="004">4</A>&nbsp;necnon et filios Aaron, et Levitas.</P>
<P><a name="005">5</A>&nbsp;De filiis Caath, Uriel princeps fuit, et fratres ejus centum viginti.</P>
<P><a name="006">6</A>&nbsp;De filiis Merari, Asaia princeps: et fratres ejus ducenti viginti.</P>
<P><a name="007">7</A>&nbsp;De filiis Gersom, Jo&#235;l princeps: et fratres ejus centum triginta.</P>
<P><a name="008">8</A>&nbsp;De filiis Elisaphan, Semeias princeps: et fratres ejus ducenti.</P>
<P><a name="009">9</A>&nbsp;De filiis Hebron, Eliel princeps: et fratres ejus octoginta.</P>
<P><a name="010">10</A>&nbsp;De filiis Oziel, Aminadab princeps: et fratres ejus centum duodecim.</P>
<P><a name="011">11</A>&nbsp;Vocavitque David Sadoc et Abiathar sacerdotes, et Levitas, Uriel, Asaiam, Jo&#235;l, Semeiam, Eliel, et Aminadab:</P>
<P><a name="012">12</A>&nbsp;et dixit ad eos: Vos, qui estis principes familiarum Leviticarum, sanctificamini cum fratribus vestris, et afferte arcam Domini Dei Isra&#235;l ad locum qui ei pr&#230;paratus est:</P>
<P><a name="013">13</A>&nbsp;ne ut a principio, quia non eratis pr&#230;sentes, percussit nos Dominus; sic et nunc fiat, illicitum quid nobis agentibus.</P>
<P><a name="014">14</A>&nbsp;Sanctificati sunt ergo sacerdotes et Levit&#230; ut portarent arcam Domini Dei Isra&#235;l.</P>
<P><a name="015">15</A>&nbsp;Et tulerunt filii Levi arcam Dei, sicut pr&#230;ceperat Moyses juxta verbum Domini, humeris suis in vectibus.</P>
<P><a name="016">16</A>&nbsp;Dixitque David principibus Levitarum, ut constituerent de fratribus suis cantores in organis musicorum, nablis videlicet, et lyris, et cymbalis, ut resonaret in excelsis sonitus l&#230;titi&#230;.</P>
<P><a name="017">17</A>&nbsp;Constitueruntque Levitas: Heman filium Jo&#235;l, et de fratribus ejus Asaph filium Barachi&#230;: de filiis vero Merari, fratribus eorum: Ethan filium Casai&#230;.</P>
<P><a name="018">18</A>&nbsp;Et cum eis fratres eorum: in secundo ordine, Zachariam, et Ben, et Jaziel, et Semiramoth, et Jahiel, et Ani, Eliab, et Banaiam, et Maasiam, et Mathathiam, et Eliphalu, et Maceniam, et Obededom, et Jehiel, janitores.</P>
<P><a name="019">19</A>&nbsp;Porro cantores, Heman, Asaph, et Ethan, in cymbalis &#230;neis concrepantes.</P>
<P><a name="020">20</A>&nbsp;Zacharias autem, et Oziel, et Semiramoth, et Jahiel, et Ani, et Eliab, et Maasias, et Banaias in nablis arcana cantabant.</P>
<P><a name="021">21</A>&nbsp;Porro Mathathias, et Eliphalu, et Macenias, et Obededom, et Jehiel, et Ozaziu, in citharis pro octava canebant epinicion.</P>
<P><a name="022">22</A>&nbsp;Chonenias autem princeps Levitarum, propheti&#230; pr&#230;erat, ad pr&#230;cinendam melodiam: erat quippe valde sapiens.</P>
<P><a name="023">23</A>&nbsp;Et Barachias, et Elcana, janitores arc&#230;.</P>
<P><a name="024">24</A>&nbsp;Porro Sebenias, et Josaphat, et Nathana&#235;l, et Amasai, et Zacharias, et Banaias, et Eliezer sacerdotes, clangebant tubis coram arca Dei: et Obededom et Jehias erant janitores arc&#230;.<BR>
</P>
<P><a name="025">25</A>&nbsp;Igitur David, et omnes majores natu Isra&#235;l, et tribuni, ierunt ad deportandam arcam f&#156;deris Domini de domo Obededom cum l&#230;titia.</P>
<P><a name="026">26</A>&nbsp;Cumque adjuvisset Deus Levitas qui portabant arcam f&#156;deris Domini, immolabantur septem tauri, et septem arietes.</P>
<P><a name="027">27</A>&nbsp;Porro David erat indutus stola byssina, et universi Levit&#230; qui portabant arcam, cantoresque, et Chonenias princeps propheti&#230; inter cantores: David autem etiam indutus erat ephod lineo.</P>
<P><a name="028">28</A>&nbsp;Universusque Isra&#235;l deducebant arcam f&#156;deris Domini in jubilo, et sonitu buccin&#230;, et tubis, et cymbalis, et nablis, et citharis concrepantes.</P>
<P><a name="029">29</A>&nbsp;Cumque pervenisset arca f&#156;deris Domini usque ad civitatem David, Michol filia Saul prospiciens per fenestram vidit regem David saltantem atque ludentem, et despexit eum in corde suo.</P>
<P><HR>
<CENTER>
<A HREF="ch1016">Next: 1 Chronicles Chapter 16</A></CENTER>
</BODY>
</HTML>
