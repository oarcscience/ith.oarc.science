[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer016)  [KJV](../kjv/jer016)  [Sep](../sep/jer016) 
[Tan](../tan/jer016)   
  
[Jeremiah Index](jer)  
  [Previous](jer015)  [Next](jer017) 

------------------------------------------------------------------------

### Vulgate (Latin): Jeremiah Chapter 16

<span id="001">1</span> Et factum est verbum Domini ad me, dicens:

<span id="002">2</span> \[Non accipies uxorem,  
et non erunt tibi filii et filiæ in loco isto.  

<span id="003">3</span> Quia hæc dicit Dominus  
super filios et filias qui generantur in loco isto,  
et super matres eorum, quæ genuerunt eos,  
et super patres eorum, de quorum stirpe sunt nati in terra hac:  

<span id="004">4</span> Mortibus ægrotationum morientur:  
non plangentur, et non sepelientur:  
in sterquilinium super faciem terræ erunt,  
et gladio et fame consumentur:  
et erit cadaver eorum in escam volatilibus cæli et bestiis terræ.  

<span id="005">5</span> Hæc enim dicit Dominus:  
Ne ingrediaris domum convivii,  
neque vadas ad plangendum,  
neque consoleris eos,  
quia abstuli pacem meam a populo isto, dicit Dominus,  
misericordiam et miserationes.  

<span id="006">6</span> Et morientur grandes et parvi in terra ista:  
non sepelientur, neque plangentur,  
et non se incident,  
neque calvitium fiet pro eis.  

<span id="007">7</span> Et non frangent inter eos lugenti panem  
ad consolandum super mortuo,  
et non dabunt eis potum calicis  
ad consolandum super patre suo et matre.  

<span id="008">8</span> Et domum convivii non ingrediaris,  
ut sedeas cum eis, et comedas, et bibas.  

<span id="009">9</span> Quia hæc dicit Dominus exercituum, Deus
Israël:  
Ecce ego auferam de loco isto,  
in oculis vestris, et in diebus vestris,  
vocem gaudii et vocem lætitiæ,  
vocem sponsi et vocem sponsæ.  

<span id="010">10</span> Et cum annuntiaveris populo huic omnia verba
hæc,  
et dixerint tibi:  
Quare locutus est Dominus super nos omne malum grande istud?  
quæ iniquitas nostra,  
et quod peccatum nostrum,  
quod peccavimus Domino Deo nostro?  

<span id="011">11</span> dices ad eos:  
Quia dereliquerunt me patres vestri, ait Dominus,  
et abierunt post deos alienos,  
et servierunt eis, et adoraverunt eos,  
et me dereliquerunt, et legem meam non custodierunt.  

<span id="012">12</span> Sed et vos pejus operati estis quam patres
vestri:  
ecce enim ambulat unusquisque post pravitatem cordis sui mali,  
ut me non audiat.  

<span id="013">13</span> Et ejiciam vos de terra hac  
in terram quam ignoratis,  
vos et patres vestri:  
et servietis ibi diis alienis, die ac nocte,  
qui non dabunt vobis requiem.  

<span id="014">14</span> Propterea ecce dies veniunt, dicit Dominus,  
et non dicetur ultra:  
Vivit Dominus qui eduxit filios Israël de terra Ægypti,  

<span id="015">15</span> sed: Vivit Dominus qui eduxit filios Israël de
terra aquilonis,  
et de universis terris ad quas ejeci eos:  
et reducam eos in terram suam,  
quam dedi patribus eorum.  

<span id="016">16</span> Ecce ego mittam piscatores multos, dicit
Dominus,  
et piscabuntur eos:  
et post hæc mittam eis multos venatores,  
et venabuntur eos de omni monte,  
et de omni colle, et de cavernis petrarum.  

<span id="017">17</span> Quia oculi mei super omnes vias eorum:  
non sunt absconditæ a facie mea,  
et non fuit occultata iniquitas eorum ab oculis meis.  

<span id="018">18</span> Et reddam primum duplices iniquitates et
peccata eorum,  
quia contaminaverunt terram meam in morticinis idolorum suorum,  
et abominationibus suis impleverunt hæreditatem meam.  

<span id="019">19</span> Domine, fortitudo mea, et robur meum,  
et refugium meum in die tribulationis,  
ad te gentes venient ab extremis terræ, et dicent:  
Vere mendacium possederunt patres nostri,  
vanitatem quæ eis non profuit.  

<span id="020">20</span> Numquid faciet sibi homo deos,  
et ipsi non sunt dii?  

<span id="021">21</span> Idcirco ecce ego ostendam eis per vicem hanc,  
ostendam eis manum meam, et virtutem meam,  
et scient quia nomen mihi Dominus.\]

------------------------------------------------------------------------

[Next: Jeremiah Chapter 17](jer017)
