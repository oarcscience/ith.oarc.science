[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir046)  [Apo](../apo/sir046) 
[Sep](../sep/sir046)   
  
[Sirach Index](sir)  
  [Previous](sir045)  [Next](sir047) 

------------------------------------------------------------------------

### Vulgate (Latin): Sirach Chapter 46

<span id="001">1</span> \[Fortis in bello Jesus Nave, successor Moysi in
prophetis,  
qui fuit magnus secundum nomen suum,  

<span id="002">2</span> maximus in salutem electorum Dei,  
expugnare insurgentes hostes,  
ut consequeretur hæreditatem Israël.  

<span id="003">3</span> Quam gloriam adeptus est in tollendo manus
suas,  
et jactando contra civitates rhomphæas!  

<span id="004">4</span> Quis ante illum sic restitit?  
nam hostes ipse Dominus perduxit.  

<span id="005">5</span> An non in iracundia ejus impeditus est sol,  
et una dies facta est quasi duo?  

<span id="006">6</span> Invocavit Altissimum potentem,  
in oppugnando inimicos undique:  
et audivit illum magnus et sanctus Deus,  
in saxis grandinis virtutis valde fortis.  

<span id="007">7</span> Impetum fecit contra gentem hostilem,  
et in descensu perdidit contrarios:  

<span id="008">8</span> ut cognoscant gentes potentiam ejus,  
quia contra Deum pugnare non est facile.  
Et secutus est a tergo potentis:  

<span id="009">9</span> et in diebus Moysi misericordiam fecit,  
ipse, et Caleb filius Jephone,  
stare contra hostem, et prohibere gentem a peccatis,  
et perfringere murmur malitiæ.  

<span id="010">10</span> Et ipsi duo constituti a periculo liberati
sunt  
a numero sexcentorum millium peditum,  
inducere illos in hæreditatem,  
in terram quæ manat lac et mel.  

<span id="011">11</span> Et dedit Dominus ipsi Caleb fortitudinem,  
et usque in senectutem permansit illi virtus,  
ut ascenderet in excelsum terræ locum,  
et semen ipsius obtinuit hæreditatem,  

<span id="012">12</span> ut viderent omnes filii Israël  
quia bonum est obsequi sancto Deo.\]  

<span id="013">13</span> \[Et judices singuli suo nomine, quorum non est
corruptum cor,  
qui non aversi sunt a Domino,  

<span id="014">14</span> ut sit memoria illorum in benedictione,  
et ossa eorum pullulent de loco suo:  

<span id="015">15</span> et nomen eorum permaneat in æternum,  
permanens ad filios illorum, sanctorum virorum gloria.\]  

<span id="016">16</span> \[Dilectus a Domino Deo suo Samuel, propheta
Domini,  
renovavit imperium,  
et unxit principes in gente sua.  

<span id="017">17</span> In lege Domini congregationem judicavit,  
et vidit Deus Jacob:  
et in fide sua probatus est propheta,  

<span id="018">18</span> et cognitus est in verbis suis fidelis,  
quia vidit Deum lucis.  

<span id="019">19</span> Et invocavit Dominum omnipotentem,  
in oppugnando hostes circumstantes undique,  
in oblatione agni inviolati.  

<span id="020">20</span> Et intonuit de cælo Dominus,  
et in sonitu magno auditam fecit vocem suam:  

<span id="021">21</span> et contrivit principes Tyriorum,  
et omnes duces Philisthiim:  

<span id="022">22</span> et ante tempus finis vitæ suæ et sæculi,  
testimonium præbuit in conspectu Domini et christi:  
pecunias et usque ad calceamenta ab omni carne non accepit,  
et non accusavit illum homo.  

<span id="023">23</span> Et post hoc dormivit: et notum fecit regi,  
et ostendit illi finem vitæ suæ:  
et exaltavit vocem suam de terra in prophetia,  
delere impietatem gentis.\]

------------------------------------------------------------------------

[Next: Sirach Chapter 47](sir047)
