[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer017)  [KJV](../kjv/jer017)  [Sep](../sep/jer017) 
[Tan](../tan/jer017)   
  
[Jeremiah Index](jer)  
  [Previous](jer016)  [Next](jer018) 

------------------------------------------------------------------------

### Vulgate (Latin): Jeremiah Chapter 17

<span id="001">1</span> \[Peccatum Juda scriptum est stylo ferreo  
in ungue adamantino,  
exaratum super latitudinem cordis eorum,  
et in cornibus ararum eorum.  

<span id="002">2</span> Cum recordati fuerint filii eorum ararum
suarum,  
et lucorum suorum,  
lignorumque frondentium,  
in montibus excelsis,  

<span id="003">3</span> sacrificantes in agro:  
fortitudinem tuam, et omnes thesauros tuos in direptionem dabo;  
excelsa tua propter peccata in universis finibus tuis.  

<span id="004">4</span> Et relinqueris sola ab hæreditate tua, quam dedi
tibi,  
et servire te faciam inimicis tuis in terra quam ignoras:  
quoniam ignem succendisti in furore meo:  
usque in æternum ardebit.\]  

<span id="005">5</span> \[Hæc dicit Dominus:  
Maledictus homo qui confidit in homine,  
et ponit carnem brachium suum,  
et a Domino recedit cor ejus.  

<span id="006">6</span> Erit enim quasi myricæ in deserto,  
et non videbit cum venerit bonum:  
sed habitabit in siccitate in deserto,  
in terra salsuginis et inhabitabili.  

<span id="007">7</span> Benedictus vir qui confidit in Domino,  
et erit Dominus fiducia ejus.  

<span id="008">8</span> Et erit quasi lignum quod transplantatur super
aquas,  
quod ad humorem mittit radices suas,  
et non timebit cum venerit æstus:  
et erit folium ejus viride,  
et in tempore siccitatis non erit sollicitum,  
nec aliquando desinet facere fructum.  

<span id="009">9</span> Pravum est cor omnium, et inscrutabile:  
quis cognoscet illud?  

<span id="010">10</span> Ego Dominus scrutans cor,  
et probans renes:  
qui do unicuique juxta viam suam,  
et juxta fructum adinventionum suarum.  

<span id="011">11</span> Perdix fovit quæ non peperit:  
fecit divitias, et non in judicio:  
in dimidio dierum suorum derelinquet eas,  
et in novissimo suo erit insipiens.  

<span id="012">12</span> Solium gloriæ altitudinis a principio,  
locus sanctificationis nostræ.  

<span id="013">13</span> Exspectatio Israël, Domine,  
omnes qui te derelinquunt confundentur:  
recedentes a te, in terra scribentur,  
quoniam dereliquerunt venam aquarum viventium Dominum.  

<span id="014">14</span> Sana me, Domine, et sanabor:  
salvum me fac, et salvus ero:  
quoniam laus mea tu es.  

<span id="015">15</span> Ecce ipsi dicunt ad me:  
Ubi est verbum Domini? veniat:  

<span id="016">16</span> et ego non sum turbatus, te pastorem sequens:  
et diem hominis non desideravi, tu scis:  
quod egressum est de labiis meis, rectum in conspectu tuo fuit.  

<span id="017">17</span> Non sis tu mihi formidini:  
spes mea tu in die afflictionis.  

<span id="018">18</span> Confundantur qui me persequuntur,  
et non confundar ego:  
paveant illi,  
et non paveam ego:  
induc super eos diem afflictionis,  
et duplici contritione contere eos.\]  

<span id="019">19</span> Hæc dicit Dominus ad me: Vade, et sta in porta
filiorum populi, per quam ingrediuntur reges Juda, et egrediuntur, et in
cunctis portis Jerusalem:

<span id="020">20</span> et dices ad eos: \[Audite verbum Domini,  
reges Juda, et omnis Juda,  
cunctique habitatores Jerusalem,  
qui ingredimini per portas istas.  

<span id="021">21</span> Hæc dicit Dominus:  
Custodite animas vestras,  
et nolite portare pondera in die sabbati,  
nec inferatis per portas Jerusalem:  

<span id="022">22</span> et nolite ejicere onera de domibus vestris in
die sabbati,  
et omne opus non facietis:  
sanctificate diem sabbati,  
sicut præcepi patribus vestris.  

<span id="023">23</span> Et non audierunt, nec inclinaverunt aurem
suam:  
sed induraverunt cervicem suam, ne audirent me,  
et ne acciperent disciplinam.  

<span id="024">24</span> Et erit: si audieritis me, dicit Dominus,  
ut non inferatis onera per portas civitatis hujus in die sabbati:  
et si sanctificaveritis diem sabbati,  
ne faciatis in eo omne opus:  

<span id="025">25</span> ingredientur per portas civitatis hujus reges
et principes,  
sedentes super solium David,  
et ascendentes in curribus et equis,  
ipsi et principes eorum,  
viri Juda, et habitatores Jerusalem:  
et habitabitur civitas hæc in sempiternum.  

<span id="026">26</span> Et venient de civitatibus Juda,  
et de circuitu Jerusalem,  
et de terra Benjamin,  
et de campestribus, et de montuosis, et ab austro,  
portantes holocaustum, et victimam,  
et sacrificium, et thus,  
et inferent oblationem in domum Domini.  

<span id="027">27</span> Si autem non audieritis me  
ut sanctificetis diem sabbati,  
et ne portetis onus,  
et ne inferatis per portas Jerusalem in die sabbati,  
succendam ignem in portis ejus,  
et devorabit domos Jerusalem,  
et non extinguetur.\]

------------------------------------------------------------------------

[Next: Jeremiah Chapter 18](jer018)
