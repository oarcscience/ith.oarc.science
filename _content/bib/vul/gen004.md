[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen004)  [KJV](../kjv/gen004)  [Sep](../sep/gen004) 
[Tan](../tan/gen004)   
  
[Genesis Index](gen)  
  [Previous](gen003)  [Next](gen005) 

------------------------------------------------------------------------

### Vulgate (Latin): Genesis Chapter 4

<span id="001">1</span> Adam vero cognovit uxorem suam Hevam, quæ
concepit et peperit Cain, dicens: Possedi hominem per Deum.

<span id="002">2</span> Rursumque peperit fratrem ejus Abel. Fuit autem
Abel pastor ovium, et Cain agricola.

<span id="003">3</span> Factum est autem post multos dies ut offerret
Cain de fructibus terræ munera Domino.

<span id="004">4</span> Abel quoque obtulit de primogenitis gregis sui,
et de adipibus eorum: et respexit Dominus ad Abel, et ad munera ejus.

<span id="005">5</span> Ad Cain vero, et ad munera illius non respexit:
iratusque est Cain vehementer, et concidit vultus ejus.

<span id="006">6</span> Dixitque Dominus ad eum: Quare iratus es? et cur
concidit facies tua?

<span id="007">7</span> nonne si bene egeris, recipies: sin autem male,
statim in foribus peccatum aderit? sed sub te erit appetitus ejus, et tu
dominaberis illius.

<span id="008">8</span> Dixitque Cain ad Abel fratrem suum: Egrediamur
foras. Cumque essent in agro, consurrexit Cain adversus fratrem suum
Abel, et interfecit eum.

<span id="009">9</span> Et ait Dominus ad Cain: Ubi est Abel frater
tuus? Qui respondit: Nescio: num custos fratris mei sum ego?

<span id="010">10</span> Dixitque ad eum: Quid fecisti? vox sanguinis
fratris tui clamat ad me de terra.

<span id="011">11</span> Nunc igitur maledictus eris super terram, quæ
aperuit os suum, et suscepit sanguinem fratris tui de manu tua.

<span id="012">12</span> Cum operatus fueris eam, non dabit tibi fructus
suos: vagus et profugus eris super terram.

<span id="013">13</span> Dixitque Cain ad Dominum: Major est iniquitas
mea, quam ut veniam merear.

<span id="014">14</span> Ecce ejicis me hodie a facie terræ, et a facie
tua abscondar, et ero vagus et profugus in terra: omnis igitur qui
invenerit me, occidet me.

<span id="015">15</span> Dixitque ei Dominus: Nequaquam ita fiet: sed
omnis qui occiderit Cain, septuplum punietur. Posuitque Dominus Cain
signum, ut non interficeret eum omnis qui invenisset eum.

<span id="016">16</span> Egressusque Cain a facie Domini, habitavit
profugus in terra ad orientalem plagam Eden.  

<span id="017">17</span> Cognovit autem Cain uxorem suam, quæ concepit,
et peperit Henoch: et ædificavit civitatem, vocavitque nomen ejus ex
nomine filii sui, Henoch.

<span id="018">18</span> Porro Henoch genuit Irad, et Irad genuit
Maviaël, et Maviaël genuit Mathusaël, et Mathusaël genuit Lamech.

<span id="019">19</span> Qui accepit duas uxores, nomen uni Ada, et
nomen alteri Sella.

<span id="020">20</span> Genuitque Ada Jabel, qui fuit pater habitantium
in tentoriis, atque pastorum.

<span id="021">21</span> Et nomen fratris ejus Jubal: ipse fuit pater
canentium cithara et organo.

<span id="022">22</span> Sella quoque genuit Tubalcain, qui fuit
malleator et faber in cuncta opera æris et ferri. Soror vero Tubalcain,
Noëma.

<span id="023">23</span> Dixitque Lamech uxoribus suis Adæ et Sellæ:
\[Audite vocem meam, uxores Lamech;  
auscultate sermonem meum:  
quoniam occidi virum in vulnus meum,  
et adolescentulum in livorem meum.  

<span id="024">24</span> Septuplum ultio dabitur de Cain:  
de Lamech vero septuagies septies.\]  

<span id="025">25</span> Cognovit quoque adhuc Adam uxorem suam: et
peperit filium, vocavitque nomen ejus Seth, dicens: Posuit mihi Deus
semen aliud pro Abel, quem occidit Cain.

<span id="026">26</span> Sed et Seth natus est filius, quem vocavit
Enos: iste cœpit invocare nomen Domini.

------------------------------------------------------------------------

[Next: Genesis Chapter 5](gen005)
