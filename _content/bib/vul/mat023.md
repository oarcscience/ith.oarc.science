[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mat023)  [GNT](../gnt/mat023) 
[KJV](../kjv/mat023)   
  
[Matthew Index](mat)  
  [Previous](mat022)  [Next](mat024) 

------------------------------------------------------------------------

### Vulgate (Latin): Matthew Chapter 23

<span id="001">1</span> Tunc Jesus locutus est ad turbas, et ad
discipulos suos,

<span id="002">2</span> dicens: Super cathedram Moysi sederunt scribæ et
pharisæi.

<span id="003">3</span> Omnia ergo quæcumque dixerint vobis, servate, et
facite: secundum opera vero eorum nolite facere: dicunt enim, et non
faciunt.

<span id="004">4</span> Alligant enim onera gravia, et importabilia, et
imponunt in humeros hominum: digito autem suo nolunt ea movere.

<span id="005">5</span> Omnia vero opera sua faciunt ut videantur ab
hominibus: dilatant enim phylacteria sua, et magnificant fimbrias.

<span id="006">6</span> Amant autem primos recubitus in cœnis, et primas
cathedras in synagogis,

<span id="007">7</span> et salutationes in foro, et vocari ab hominibus
Rabbi.

<span id="008">8</span> Vos autem nolite vocari Rabbi: unus est enim
magister vester, omnes autem vos fratres estis.

<span id="009">9</span> Et patrem nolite vocare vobis super terram: unus
est enim pater vester qui in cælis est.

<span id="010">10</span> Nec vocemini magistri: quia magister vester
unus est, Christus.

<span id="011">11</span> Qui major est vestrum, erit minister vester.

<span id="012">12</span> Qui autem se exaltaverit, humiliabitur: et qui
se humiliaverit, exaltabitur.  

<span id="013">13</span> Væ autem vobis scribæ et pharisæi hypocritæ,
quia clauditis regnum cælorum ante homines! vos enim non intratis, nec
introëuntes sinitis intrare.

<span id="014">14</span> Væ vobis scribæ et pharisæi hypocritæ, quia
comeditis domos viduarum, orationes longas orantes! propter hoc amplius
accipietis judicium.

<span id="015">15</span> Væ vobis scribæ et pharisæi hypocritæ, quia
circuitis mare, et aridam, ut faciatis unum proselytum, et cum fuerit
factus, facitis eum filium gehennæ duplo quam vos.

<span id="016">16</span> Væ vobis duces cæci, qui dicitis: Quicumque
juraverit per templum, nihil est: qui autem juraverit in auro templo,
debet.

<span id="017">17</span> Stulti et cæci: quid enim majus est? aurum, an
templum, quod sanctificat aurum?

<span id="018">18</span> Et quicumque juraverit in altari, nihil est:
quicumque autem juraverit in dono, quod est super illud, debet.

<span id="019">19</span> Cæci: quid enim majus est, donum, an altare,
quod sanctificat donum?

<span id="020">20</span> Qui ergo jurat in altari, jurat in eo, et in
omnibus quæ super illud sunt.

<span id="021">21</span> Et quicumque juraverit in templo, jurat in
illo, et in eo qui habitat in ipso:

<span id="022">22</span> et qui jurat in cælo, jurat in throno Dei, et
in eo qui sedet super eum.

<span id="023">23</span> Væ vobis scribæ et pharisæi hypocritæ, qui
decimatis mentham, et anethum, et cyminum, et reliquistis quæ graviora
sunt legis, judicium, et misericordiam, et fidem! hæc oportuit facere,
et illa non omittere.

<span id="024">24</span> Duces cæci, excolantes culicem, camelum autem
glutientes.

<span id="025">25</span> Væ vobis scribæ et pharisæi hypocritæ, quia
mundatis quod deforis est calicis et paropsidis; intus autem pleni estis
rapina et immunditia!

<span id="026">26</span> Pharisæe cæce, munda prius quod intus est
calicis, et paropsidis, ut fiat id, quod deforis est, mundum.

<span id="027">27</span> Væ vobis scribæ et pharisæi hypocritæ, quia
similes estis sepulchris dealbatis, quæ a foris parent hominibus
speciosa, intus vero pleni sunt ossibus mortuorum, et omni spurcitia!

<span id="028">28</span> Sic et vos a foris quidem paretis hominibus
justi: intus autem pleni estis hypocrisi et iniquitate.

<span id="029">29</span> Væ vobis scribæ et pharisæi hypocritæ, qui
ædificatis sepulchra prophetarum, et ornatis monumenta justorum,

<span id="030">30</span> et dicitis: Si fuissemus in diebus patrum
nostrorum, non essemus socii eorum in sanguine prophetarum!

<span id="031">31</span> itaque testimonio estis vobismetipsis, quia
filii estis eorum, qui prophetas occiderunt.

<span id="032">32</span> Et vos implete mensuram patrum vestrorum.

<span id="033">33</span> Serpentes, genimina viperarum, quomodo fugietis
a judicio gehennæ?  

<span id="034">34</span> Ideo ecce ego mitto ad vos prophetas, et
sapientes, et scribas, et ex illis occidetis, et crucifigetis, et ex eis
flagellabitis in synagogis vestris, et persequemini de civitate in
civitatem:

<span id="035">35</span> ut veniat super vos omnis sanguis justus, qui
effusus est super terram, a sanguine Abel justi usque ad sanguinem
Zachariæ, filii Barachiæ, quem occidistis inter templum et altare.

<span id="036">36</span> Amen dico vobis, venient hæc omnia super
generationem istam.

<span id="037">37</span> Jerusalem, Jerusalem, quæ occidis prophetas, et
lapidas eos, qui ad te missi sunt, quoties volui congregare filios tuos,
quemadmodum gallina congregat pullos suos sub alas, et noluisti?

<span id="038">38</span> Ecce relinquetur vobis domus vestra deserta.

<span id="039">39</span> Dico enim vobis, non me videbitis amodo, donec
dicatis: Benedictus, qui venit in nomine Domini.

------------------------------------------------------------------------

[Next: Matthew Chapter 24](mat024)
