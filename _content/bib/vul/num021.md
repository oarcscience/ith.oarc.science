[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/num021)  [KJV](../kjv/num021)  [Sep](../sep/num021) 
[Tan](../tan/num021)   
  
[Numbers Index](num)  
  [Previous](num020)  [Next](num022) 

------------------------------------------------------------------------

### Vulgate (Latin): Numbers Chapter 21

<span id="001">1</span> Quod cum audisset Chananæus rex Arad, qui
habitabat ad meridiem, venisse scilicet Israël per exploratorum viam,
pugnavit contra illum, et victor existens, duxit ex eo prædam.

<span id="002">2</span> At Israël voto se Domino obligans, ait: Si
tradideris populum istum in manu mea, delebo urbes ejus.

<span id="003">3</span> Exaudivitque Dominus preces Israël, et tradidit
Chananæum, quem ille interfecit subversis urbibus ejus: et vocavit nomen
loci illius Horma, id est, anathema.  

<span id="004">4</span> Profecti sunt autem et de monte Hor, per viam
quæ ducit ad mare Rubrum, ut circumirent terram Edom. Et tædere cœpit
populum itineris ac laboris:

<span id="005">5</span> locutusque contra Deum et Moysen, ait: Cur
eduxisti nos de Ægypto, ut moreremur in solitudine? deest panis, non
sunt aquæ: anima nostra jam nauseat super cibo isto levissimo.

<span id="006">6</span> Quam ob rem misit Dominus in populum ignitos
serpentes, ad quorum plagas et mortes plurimorum,

<span id="007">7</span> venerunt ad Moysen, atque dixerunt: Peccavimus,
quia locuti sumus contra Dominum et te: ora ut tollat a nobis serpentes.
Oravitque Moyses pro populo,

<span id="008">8</span> et locutus est Dominus ad eum: Fac serpentem
æneum, et pone eum pro signo: qui percussus aspexerit eum, vivet.

<span id="009">9</span> Fecit ergo Moyses serpentem æneum, et posuit eum
pro signo: quem cum percussi aspicerent, sanabantur.  

<span id="010">10</span> Profectique filii Israël castrametati sunt in
Oboth.

<span id="011">11</span> Unde egressi fixere tentoria in Jeabarim, in
solitudine quæ respicit Moab contra orientalem plagam.

<span id="012">12</span> Et inde moventes, venerunt ad torrentem Zared.

<span id="013">13</span> Quem relinquentes castrametati sunt contra
Arnon, quæ est in deserto, et prominet in finibus Amorrhæi. Siquidem
Arnon terminus est Moab, dividens Moabitas et Amorrhæos.

<span id="014">14</span> Unde dicitur in libro bellorum Domini: \[Sicut
fecit in mari Rubro,  
sic faciet in torrentibus Arnon.  

<span id="015">15</span> Scopuli torrentium inclinati sunt, ut
requiescerent in Ar,  
et recumberent in finibus Moabitarum.\]

<span id="016">16</span> Ex eo loco apparuit puteus, super quo locutus
est Dominus ad Moysen: Congrega populum, et dabo ei aquam.

<span id="017">17</span> Tunc cecinit Israël carmen istud: \[Ascendat
puteus.\] Concinebant:

<span id="018">18</span> \[Puteus, quem foderunt principes  
et paraverunt duces multitudinis  
in datore legis, et in baculis suis.\] De solitudine, Matthana.

<span id="019">19</span> De Matthana in Nahaliel: de Nahaliel in Bamoth.

<span id="020">20</span> De Bamoth, vallis est in regione Moab, in
vertice Phasga, quod respicit contra desertum.  

<span id="021">21</span> Misit autem Israël nuntios ad Sehon regem
Amorrhæorum, dicens:

<span id="022">22</span> Obsecro ut transire mihi liceat per terram
tuam: non declinabimus in agros et vineas; non bibemus aquas ex puteis:
via regia gradiemur, donec transeamus terminos tuos.

<span id="023">23</span> Qui concedere noluit ut transiret Israël per
fines suos: quin potius exercitu congregato, egressus est obviam in
desertum, et venit in Jasa, pugnavitque contra eum.

<span id="024">24</span> A quo percussus est in ore gladii, et possessa
est terra ejus ab Arnon usque Jeboc, et filios Ammon: quia forti
præsidio tenebantur termini Ammonitarum.

<span id="025">25</span> Tulit ergo Israël omnes civitates ejus, et
habitavit in urbibus Amorrhæi, in Hesebon scilicet, et viculis ejus.

<span id="026">26</span> Urbs Hesebon fuit Sehon regis Amorrhæi, qui
pugnavit contra regem Moab: et tulit omnem terram, quæ ditionis illius
fuerat usque Arnon.

<span id="027">27</span> Idcirco dicitur in proverbio: \[Venite in
Hesebon: ædificetur, et construatur civitas Sehon:  

<span id="028">28</span> ignis egressus est de Hesebon, flamma de oppido
Sehon,  
et devoravit Ar Moabitarum, et habitatores excelsorum Arnon.  

<span id="029">29</span> Væ tibi Moab; peristi popule Chamos.  
Dedit filios ejus in fugam, et filias in captivitatem regi Amorrhæorum
Sehon.  

<span id="030">30</span> Jugum ipsorum disperiit ad Hesebon usque
Dibon:  
lassi pervenerunt in Nophe, et usque Medaba.\]

<span id="031">31</span> Habitavit itaque Israël in terra Amorrhæi.  

<span id="032">32</span> Misitque Moyses qui explorarent Jazer: cujus
ceperunt viculos, et possederunt habitatores.

<span id="033">33</span> Verteruntque se, et ascenderunt per viam Basan,
et occurrit eis Og, rex Basan, cum omni populo suo, pugnaturus in Edrai.

<span id="034">34</span> Dixitque Dominus ad Moysen: Ne timeas eum, quia
in manu tua tradidi illum, et omnem populum ac terram ejus: faciesque
illi sicut fecisti Sehon, regi Amorrhæorum habitatori Hesebon.

<span id="035">35</span> Percusserunt igitur et hunc cum filiis suis,
universumque populum ejus usque ad internecionem, et possederunt terram
illius.

------------------------------------------------------------------------

[Next: Numbers Chapter 22](num022)
