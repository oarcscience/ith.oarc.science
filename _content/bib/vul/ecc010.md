[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ecc010)  [KJV](../kjv/ecc010)  [Sep](../sep/ecc010) 
[Tan](../tan/ecc010)   
  
[Ecclesiastes Index](ecc)  
  [Previous](ecc009)  [Next](ecc011) 

------------------------------------------------------------------------

### Vulgate (Latin): Ecclesiastes Chapter 10

<span id="001">1</span> \[Muscæ morientes perdunt suavitatem unguenti.  
Pretiosior est sapientia et gloria,  
parva et ad tempus stultitia.  

<span id="002">2</span> Cor sapientis in dextera ejus,  
et cor stulti in sinistra illius.  

<span id="003">3</span> Sed et in via stultus ambulans,  
cum ipse insipiens sit,  
omnes stultos æstimat.  

<span id="004">4</span> Si spiritus potestatem habentis ascenderit super
te,  
locum tuum ne demiseris,  
quia curatio faciet cessare peccata maxima.\]  

<span id="005">5</span> \[Est malum quod vidi sub sole,  
quasi per errorem egrediens a facie principis:  

<span id="006">6</span> positum stultum in dignitate sublimi,  
et divites sedere deorsum.  

<span id="007">7</span> Vidi servos in equis,  
et principes ambulantes super terram quasi servos.  

<span id="008">8</span> Qui fodit foveam incidet in eam,  
et qui dissipat sepem mordebit eum coluber.  

<span id="009">9</span> Qui transfert lapides affligetur in eis,  
et qui scindit ligna vulnerabitur ab eis.  

<span id="010">10</span> Si retusum fuerit ferrum,  
et hoc non ut prius, sed hebetatum fuerit,  
multo labore exacuetur,  
et post industriam sequetur sapientia.  

<span id="011">11</span> Si mordeat serpens in silentio,  
nihil eo minus habet qui occulte detrahit.  

<span id="012">12</span> Verba oris sapientis gratia,  
et labia insipientis præcipitabunt eum;  

<span id="013">13</span> initium verborum ejus stultitia,  
et novissimum oris illius error pessimus.  

<span id="014">14</span> Stultus verba multiplicat.  
Ignorat homo quid ante se fuerit;  
et quid post se futurum sit, quis ei poterit indicare?  

<span id="015">15</span> Labor stultorum affliget eos,  
qui nesciunt in urbem pergere.\]  

<span id="016">16</span> \[Væ tibi, terra, cujus rex puer est,  
et cujus principes mane comedunt.  

<span id="017">17</span> Beata terra cujus rex nobilis est,  
et cujus principes vescuntur in tempore suo,  
ad reficiendum, et non ad luxuriam.  

<span id="018">18</span> In pigritiis humiliabitur contignatio,  
et in infirmitate manuum perstillabit domus.  

<span id="019">19</span> In risum faciunt panem et vinum  
ut epulentur viventes;  
et pecuniæ obediunt omnia.  

<span id="020">20</span> In cogitatione tua regi ne detrahas,  
et in secreto cubiculi tui ne maledixeris diviti:  
quia et aves cæli portabunt vocem tuam,  
et qui habet pennas annuntiabit sententiam.\]

------------------------------------------------------------------------

[Next: Ecclesiastes Chapter 11](ecc011)
