[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo025)  [KJV](../kjv/exo025)  [Sep](../sep/exo025) 
[Tan](../tan/exo025)   
  
[Exodus Index](exo)  
  [Previous](exo024)  [Next](exo026) 

------------------------------------------------------------------------

### Vulgate (Latin): Exodus Chapter 25

<span id="001">1</span> Locutusque est Dominus ad Moysen, dicens:

<span id="002">2</span> Loquere filiis Israël, ut tollant mihi
primitias: ab omni homine qui offeret ultroneus, accipietis eas.

<span id="003">3</span> Hæc sunt autem quæ accipere debeatis: aurum, et
argentum, et æs,

<span id="004">4</span> hyacinthum et purpuram, coccumque bis tinctum,
et byssum, pilos caprarum,

<span id="005">5</span> et pelles arietum rubricatas, pellesque
janthinas, et ligna setim:

<span id="006">6</span> oleum ad luminaria concinnanda: aromata in
unguentum, et thymiamata boni odoris:

<span id="007">7</span> lapides onychinos, et gemmas ad ornandum ephod,
ac rationale.

<span id="008">8</span> Facientque mihi sanctuarium, et habitabo in
medio eorum:

<span id="009">9</span> juxta omnem similitudinem tabernaculi quod
ostendam tibi, et omnium vasorum in cultum ejus.  
Sicque facietis illud:

<span id="010">10</span> arcam de lignis setim compingite, cujus
longitudo habeat duos et semis cubitos: latitudo, cubitum et dimidium:
altitudo, cubitum similiter ac semissem.

<span id="011">11</span> Et deaurabis eam auro mundissimo intus et
foris: faciesque supra, coronam auream per circuitum:

<span id="012">12</span> et quatuor circulos aureos, quos pones per
quatuor arcæ angulos: duo circuli sint in latere uno, et duo in altero.

<span id="013">13</span> Facies quoque vectes de lignis setim, et
operies eos auro.

<span id="014">14</span> Inducesque per circulos qui sunt in arcæ
lateribus, ut portetur in eis:

<span id="015">15</span> qui semper erunt in circulis, nec umquam
extrahentur ab eis.

<span id="016">16</span> Ponesque in arca testificationem quam dabo
tibi.

<span id="017">17</span> Facies et propitiatorium de auro mundissimo:
duos cubitos et dimidium tenebit longitudo ejus, et cubitum ac semissem
latitudo.

<span id="018">18</span> Duos quoque cherubim aureos et productiles
facies, ex utraque parte oraculi.

<span id="019">19</span> Cherub unus sit in latere uno, et alter in
altero.

<span id="020">20</span> Utrumque latus propitiatorii tegant expandentes
alas, et operientes oraculum, respiciantque se mutuo versis vultibus in
propitiatorium quo operienda est arca,

<span id="021">21</span> in qua pones testimonium quod dabo tibi.

<span id="022">22</span> Inde præcipiam, et loquar ad te supra
propitiatorium, ac de medio duorum cherubim, qui erunt super arcam
testimonii, cuncta quæ mandabo per te filiis Israël.  

<span id="023">23</span> Facies et mensam de lignis setim, habentem duos
cubitos longitudinis, et in latitudine cubitum, et in altitudine cubitum
et semissem.

<span id="024">24</span> Et inaurabis eam auro purissimo: faciesque illi
labium aureum per circuitum,

<span id="025">25</span> et ipsi labio coronam interrasilem altam
quatuor digitis: et super illam, alteram coronam aureolam.

<span id="026">26</span> Quatuor quoque circulos aureos præparabis, et
pones eis in quatuor angulis ejusdem mensæ per singulos pedes.

<span id="027">27</span> Subter coronam erunt circuli aurei, ut
mittantur vectes per eos, et possit mensa portari.

<span id="028">28</span> Ipsos quoque vectes facies de lignis setim, et
circumdabis auro ad subvehendam mensam.

<span id="029">29</span> Parabis et acetabula, ac phialas, thuribula, et
cyathos, in quibus offerenda sunt libamina, ex auro purissimo.

<span id="030">30</span> Et pones super mensam panes propositionis in
conspectu meo semper.  

<span id="031">31</span> Facies et candelabrum ductile de auro
mundissimo, hastile ejus, et calamos, scyphos, et sphærulas, ac lilia ex
ipso procedentia.

<span id="032">32</span> Sex calami egredientur de lateribus, tres ex
uno latere, et tres ex altero.

<span id="033">33</span> Tres scyphi quasi in nucis modum per calamos
singulos, sphærulaque simul, et lilium: et tres similiter scyphi instar
nucis in calamo altero, sphærulaque simul et lilium. Hoc erit opus sex
calamorum, qui producendi sunt de hastili:

<span id="034">34</span> in ipso autem candelabro erunt quatuor scyphi
in nucis modum, sphærulæque per singulos, et lilia.

<span id="035">35</span> Sphærulæ sub duobus calamis per tria loca, qui
simul sex fiunt procedentes de hastili uno.

<span id="036">36</span> Et sphærulæ igitur et calami ex ipso erunt,
universa ductilia de auro purissimo.

<span id="037">37</span> Facies et lucernas septem, et pones eas super
candelabrum, ut luceant ex adverso.

<span id="038">38</span> Emunctoria quoque, et ubi quæ emuncta sunt
extinguantur, fiant de auro purissimo.

<span id="039">39</span> Omne pondus candelabri cum universis vasis suis
habebit talentum auri purissimi.

<span id="040">40</span> Inspice, et fac secundum exemplar quod tibi in
monte monstratum est.

------------------------------------------------------------------------

[Next: Exodus Chapter 26](exo026)
