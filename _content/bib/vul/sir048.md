[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir048)  [Apo](../apo/sir048) 
[Sep](../sep/sir048)   
  
[Sirach Index](sir)  
  [Previous](sir047)  [Next](sir049) 

------------------------------------------------------------------------

### Vulgate (Latin): Sirach Chapter 48

<span id="001">1</span> \[Et surrexit Elias propheta quasi ignis,  
et verbum ipsius quasi facula ardebat.  

<span id="002">2</span> Qui induxit in illos famem:  
et irritantes illum invidia sua pauci facti sunt:  
non enim poterant sustinere præcepta Domini.  

<span id="003">3</span> Verbo Domini continuit cælum,  
et dejecit de cælo ignem ter.  

<span id="004">4</span> Sic amplificatus est Elias in mirabilibus
suis.  
Et quis potest similiter sic gloriari tibi?  

<span id="005">5</span> qui sustulisti mortuum ab inferis de sorte
mortis,  
in verbo Domini Dei:  

<span id="006">6</span> qui dejecisti reges ad pernicem,  
et confregisti facile potentiam ipsorum,  
et gloriosos de lecto suo:  

<span id="007">7</span> qui audis in Sina judicium,  
et in Horeb judicia defensionis:  

<span id="008">8</span> qui ungis reges ad pœnitentiam,  
et prophetas facis successores post te:  

<span id="009">9</span> qui receptus es in turbine ignis,  
in curru equorum igneorum:  

<span id="010">10</span> qui scriptus es in judiciis temporum,  
lenire iracundiam Domini,  
conciliare cor patris ad filium,  
et restituere tribus Jacob.  

<span id="011">11</span> Beati sunt qui te viderunt,  
et in amicitia tua decorati sunt.  

<span id="012">12</span> Nam nos vita vivimus tantum:  
post mortem autem non erit tale nomen nostrum.\]  

<span id="013">13</span> \[Elias quidem in turbine tectus est,  
et in Eliseo completus est spiritus ejus:  
in diebus suis non pertimuit principem,  
et potentia nemo vicit illum:  

<span id="014">14</span> nec superavit illum verbum aliquod,  
et mortuum prophetavit corpus ejus.  

<span id="015">15</span> In vita sua fecit monstra,  
et in morte mirabilia operatus est.\]  

<span id="016">16</span> \[In omnibus istis non pœnituit populus,  
et non recesserunt a peccatis suis,  
usque dum ejecti sunt de terra sua,  
et dispersi sunt in omnem terram:  

<span id="017">17</span> et relicta est gens perpauca,  
et princeps in domo David.  

<span id="018">18</span> Quidam ipsorum fecerunt quod placeret Deo:  
alii autem multa commiserunt peccata.  

<span id="019">19</span> Ezechias munivit civitatem suam,  
et induxit in medium ipsius aquam:  
et fodit ferro rupem,  
et ædificavit ad aquam puteum.  

<span id="020">20</span> In diebus ipsius ascendit Sennacherib,  
et misit Rabsacen, et sustulit manum suam contra illos:  
et extulit manum suam in Sion,  
et superbus factus est potentia sua.  

<span id="021">21</span> Tunc mota sunt corda et manus ipsorum:  
et doluerunt quasi parturientes mulieres.  

<span id="022">22</span> Et invocaverunt Dominum misericordem,  
et expandentes manus suas extulerunt ad cælum:  
et Sanctus, Dominus Deus, audivit cito vocem ipsorum.  

<span id="023">23</span> Non est commemoratus peccatorum illorum,  
neque dedit illos inimicis suis:  
sed purgavit eos in manu Isaiæ sancti prophetæ.  

<span id="024">24</span> Dejecit castra Assyriorum,  
et contrivit illos angelus Domini:  

<span id="025">25</span> nam fecit Ezechias quod placuit Deo,  
et fortiter ivit in via David patris sui,  
quam mandavit illi Isaias, propheta magnus,  
et fidelis in conspectu Dei.  

<span id="026">26</span> In diebus ipsius retro rediit sol,  
et addidit regi vitam.  

<span id="027">27</span> Spiritu magno vidit ultima,  
et consolatus est lugentes in Sion  
usque in sempiternum.  

<span id="028">28</span> Ostendit futura,  
et abscondita antequam evenirent.\]

------------------------------------------------------------------------

[Next: Sirach Chapter 49](sir049)
