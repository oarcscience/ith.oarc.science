<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Ezra: Ezra Chapter 4</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/ezr004">Polyglot</A>&nbsp;
<A HREF="../kjv/ezr004">KJV</A>&nbsp;
<A HREF="../tan/ezr004">Tan</A>&nbsp;

<BR>
<BR><A HREF="ezr">Ezra Index</A><BR>
&nbsp;
<A HREF="ezr003">Previous</A>&nbsp;
<A HREF="ezr005">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Ezra Chapter 4</H3><P><a name="001">1</A>&nbsp;Audierunt autem hostes Jud&#230; et Benjamin, quia filii captivitatis &#230;dificarent templum Domino Deo Isra&#235;l:</P>
<P><a name="002">2</A>&nbsp;et accedentes ad Zorobabel, et ad principes patrum, dixerunt eis: &#198;dificemus vobiscum, quia ita ut vos, qu&#230;rimus Deum vestrum: ecce nos immolavimus victimas a diebus Asor Haddan regis Assur, qui adduxit nos huc.</P>
<P><a name="003">3</A>&nbsp;Et dixit eis Zorobabel, et Josue, et reliqui principes patrum Isra&#235;l: Non est vobis et nobis ut &#230;dificemus domum Deo nostro, sed nos ipsi soli &#230;dificabimus Domino Deo nostro, sicut pr&#230;cepit nobis Cyrus rex Persarum.</P>
<P><a name="004">4</A>&nbsp;Factum est igitur ut populus terr&#230; impediret manus populi Jud&#230;, et turbaret eos in &#230;dificando.</P>
<P><a name="005">5</A>&nbsp;Conduxerunt autem adversus eos consiliatores, ut destruerent consilium eorum omnibus diebus Cyri regis Persarum, et usque ad regnum Darii regis Persarum.<BR>
</P>
<P><a name="006">6</A>&nbsp;In regno autem Assueri, in principio regni ejus, scripserunt accusationem adversus habitatores Jud&#230; et Jerusalem.</P>
<P><a name="007">7</A>&nbsp;Et in diebus Artaxerxis scripsit Beselam, Mithridates, et Thabeel, et reliqui qui erant in consilio eorum, ad Artaxerxem regem Persarum: epistola autem accusationis scripta erat syriace, et legebatur sermone syro.</P>
<P><a name="008">8</A>&nbsp;Reum Beelteem, et Samsai scriba, scripserunt epistolam unam de Jerusalem Artaxerxi regi, hujuscemodi:</P>
<P><a name="009">9</A>&nbsp;Reum Beelteem, et Samsai scriba, et reliqui consiliatores eorum, Din&#230;i, et Apharsathach&#230;i, Terphal&#230;i, Aphars&#230;i, Erchu&#230;i, Babylonii, Susanech&#230;i, Dievi, et &#198;lamit&#230;,</P>
<P><a name="010">10</A>&nbsp;et ceteri de gentibus, quas transtulit Asenaphar magnus et gloriosus, et habitare eas fecit in civitatibus Samari&#230;, et in reliquis regionibus trans flumen in pace</P>
<P><a name="011">11</A>&nbsp;(hoc est exemplar epistol&#230;, quam miserunt ad eum), Artaxerxi regi, servi tui, viri qui sunt trans fluvium, salutem dicunt.</P>
<P><a name="012">12</A>&nbsp;Notum sit regi quia Jud&#230;i, qui ascenderunt a te ad nos, venerunt in Jerusalem civitatem rebellem et pessimam, quam &#230;dificant exstruentes muros ejus, et parietes componentes.</P>
<P><a name="013">13</A>&nbsp;Nunc igitur notum sit regi, quia si civitas illa &#230;dificata fuerit, et muri ejus instaurati, tributum, et vectigal, et annuos reditus non dabunt, et usque ad reges h&#230;c noxa perveniet.</P>
<P><a name="014">14</A>&nbsp;Nos autem memores salis, quod in palatio comedimus, et quia l&#230;siones regis videre nefas ducimus, idcirco misimus et nuntiavimus regi,</P>
<P><a name="015">15</A>&nbsp;ut recenseas in libris historiarum patrum tuorum, et invenies scriptum in commentariis: et scies quoniam urbs illa, urbs rebellis est, et nocens regibus et provinciis, et bella concitantur in ea ex diebus antiquis: quam ob rem et civitas ipsa destructa est.</P>
<P><a name="016">16</A>&nbsp;Nuntiamus nos regi, quoniam si civitas illa &#230;dificata fuerit, et muri ipsius instaurati, possessionem trans fluvium non habebis.<BR>
</P>
<P><a name="017">17</A>&nbsp;Verbum misit rex ad Reum Beelteem, et Samsai scribam, et ad reliquos, qui erant in consilio eorum habitatores Samari&#230;, et ceteris trans fluvium, salutem dicens et pacem.</P>
<P><a name="018">18</A>&nbsp;Accusatio, quam misistis ad nos, manifeste lecta est coram me,</P>
<P><a name="019">19</A>&nbsp;et a me pr&#230;ceptum est: et recensuerunt, inveneruntque quoniam civitas illa a diebus antiquis adversum reges rebellat, et seditiones, et pr&#230;lia concitantur in ea:</P>
<P><a name="020">20</A>&nbsp;nam et reges fortissimi fuerunt in Jerusalem, qui et dominati sunt omni regioni qu&#230; trans fluvium est: tributum quoque et vectigal, et reditus accipiebant.</P>
<P><a name="021">21</A>&nbsp;Nunc ergo audite sententiam: prohibeatis viros illos, ut urbs illa non &#230;dificetur donec si forte a me jussum fuerit.</P>
<P><a name="022">22</A>&nbsp;Videte ne negligenter hoc impleatis, et paulatim crescat malum contra reges.<BR>
</P>
<P><a name="023">23</A>&nbsp;Itaque exemplum edicti Artaxerxis regis lectum est coram Reum Beelteem, et Samsai scriba, et consiliariis eorum: et abierunt festini in Jerusalem ad Jud&#230;os, et prohibuerunt eos in brachio et robore.</P>
<P><a name="024">24</A>&nbsp;Tunc intermissum est opus domus Domini in Jerusalem, et non fiebat usque ad annum secundum regni Darii regis Persarum.</P>
<P><HR>
<CENTER>
<A HREF="ezr005">Next: Ezra Chapter 5</A></CENTER>
</BODY>
</HTML>
