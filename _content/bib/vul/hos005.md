[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/hos005)  [KJV](../kjv/hos005)  [Sep](../sep/hos005) 
[Tan](../tan/hos005)   
  
[Hosea Index](hos)  
  [Previous](hos004)  [Next](hos006) 

------------------------------------------------------------------------

### Vulgate (Latin): Hosea Chapter 5

<span id="001">1</span> \[Audite hoc, sacerdotes,  
et attendite, domus Israël,  
et domus regis, auscultate:  
quia vobis judicium est,  
quoniam laqueus facti estis speculationi,  
et rete expansum super Thabor.  

<span id="002">2</span> Et victimas declinastis in profundum;  
et ego eruditor omnium eorum.  

<span id="003">3</span> Ego scio Ephraim,  
et Israël non est absconditus a me:  
quia nunc fornicatus est Ephraim;  
contaminatus est Israël.  

<span id="004">4</span> Non dabunt cogitationes suas ut revertantur ad
Deum suum,  
quia spiritus fornicationum in medio eorum,  
et Dominum non cognoverunt.  

<span id="005">5</span> Et respondebit arrogantia Israël in facie
ejus,  
et Israël et Ephraim ruent in iniquitate sua:  
ruet etiam Judas cum eis.  

<span id="006">6</span> In gregibus suis et in armentis suis vadent ad
quærendum Dominum,  
et non invenient:  
ablatus est ab eis.  

<span id="007">7</span> In Dominum prævaricati sunt,  
quia filios alienos genuerunt:  
nunc devorabit eos mensis, cum partibus suis.  

<span id="008">8</span> Clangite buccina in Gabaa,  
tuba in Rama;  
ululate in Bethaven,  
post tergum tuum, Benjamin.  

<span id="009">9</span> Ephraim in desolatione erit in die
correptionis;  
in tribubus Israël ostendi fidem.  

<span id="010">10</span> Facti sunt principes Juda quasi assumentes
terminum;  
super eos effundam quasi aquam iram meam.  

<span id="011">11</span> Calumniam patiens est Ephraim, fractus
judicio,  
quoniam cœpit abire post sordes.  

<span id="012">12</span> Et ego quasi tinea Ephraim,  
et quasi putredo domui Juda.  

<span id="013">13</span> Et vidit Ephraim languorem suum,  
et Juda vinculum suum;  
et abiit Ephraim ad Assur,  
et misit ad regem ultorem:  
et ipse non poterit sanare vos,  
nec solvere poterit a vobis vinculum.  

<span id="014">14</span> Quoniam ego quasi leæna Ephraim,  
et quasi catulus leonis domui Juda.  
Ego, ego capiam, et vadam;  
tollam, et non est qui eruat.  

<span id="015">15</span> Vadens revertar ad locum meum,  
donec deficiatis, et quæratis faciem meam.\]

------------------------------------------------------------------------

[Next: Hosea Chapter 6](hos006)
