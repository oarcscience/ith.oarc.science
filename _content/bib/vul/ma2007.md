[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ma2007)  [Apo](../apo/ma2007) 
[Sep](../sep/ma2007)   
  
[2 Macabees Index](ma2)  
  [Previous](ma2006)  [Next](ma2008) 

------------------------------------------------------------------------

### Vulgate (Latin): 2 Macabees Chapter 7

<span id="001">1</span> Contigit autem et septem fratres una cum matre
sua apprehensos compelli a rege edere contra fas carnes porcinas,
flagris et taureis cruciatos.

<span id="002">2</span> Unus autem ex illis, qui erat primus, sic ait:
Quid quæris, et quid vis discere a nobis? parati sumus mori, magis quam
patrias Dei leges prævaricari.

<span id="003">3</span> Iratus itaque rex, jussit sartagines et ollas
æneas succendi: quibus statim succensis,

<span id="004">4</span> jussit ei qui prior fuerat locutus amputari
linguam, et cute capitis abstracta, summas quoque manus et pedes ei
præscindi, ceteris ejus fratribus et matre inspicientibus.

<span id="005">5</span> Et cum jam per omnia inutilis factus esset,
jussit ignem admoveri, et adhuc spirantem torreri in sartagine: in qua
cum diu cruciaretur, ceteri una cum matre invicem se hortabantur mori
fortiter,

<span id="006">6</span> dicentes: Dominus Deus aspiciet veritatem, et
consolabitur in nobis, quemadmodum in protestatione cantici declaravit
Moyses: Et in servis suis consolabitur.  

<span id="007">7</span> Mortuo itaque illo primo hoc modo, sequentem
deducebant ad illudendum: et cute capitis ejus cum capillis abstracta,
interrogabant si manducaret, priusquam toto corpore per membra singula
puniretur.

<span id="008">8</span> At ille respondens patria voce, dixit: Non
faciam. Propter quod et iste, sequenti loco, primi tormenta suscepit:

<span id="009">9</span> et in ultimo spiritu constitutus, sic ait: Tu
quidem scelestissime in præsenti vita nos perdis: sed Rex mundi
defunctos nos pro suis legibus in æternæ vitæ resurrectione
suscitabit.  

<span id="010">10</span> Post hunc tertius illuditur, et linguam
postulatus cito protulit, et manus constanter extendit:

<span id="011">11</span> et cum fiducia ait: E cælo ista possideo, sed
propter Dei leges nunc hæc ipsa despicio, quoniam ab ipso me ea
recepturum spero:

<span id="012">12</span> ita ut rex, et qui cum ipso erant, mirarentur
adolescentis animum, quod tamquam nihilum duceret cruciatus.

<span id="013">13</span> Et hoc ita defuncto, quartum vexabant similiter
torquentes.

<span id="014">14</span> Et cum jam esset ad mortem, sic ait: Potius est
ab hominibus morti datos spem exspectare a Deo, iterum ab ipso
resuscitandos: tibi enim resurrectio ad vitam non erit.

<span id="015">15</span> Et cum admovissent quintum, vexabant eum. At
ille respiciens in eum,

<span id="016">16</span> dixit: Potestatem inter homines habens, cum sis
corruptibilis, facis quod vis: noli autem putare genus nostrum a Deo
esse derelictum:

<span id="017">17</span> tu autem patienter sustine, et videbis magnam
potestatem ipsius, qualiter te et semen tuum torquebit.

<span id="018">18</span> Post hunc ducebant sextum, et is, mori
incipiens, sic ait: Noli frustra errare: nos enim propter nosmetipsos
hæc patimur, peccantes in Deum nostrum, et digna admiratione facta sunt
in nobis:

<span id="019">19</span> tu autem ne existimes tibi impune futurum, quod
contra Deum pugnare tentaveris.  

<span id="020">20</span> Supra modum autem mater mirabilis, et bonorum
memoria digna, quæ pereuntes septem filios sub unius diei tempore
conspiciens, bono animo ferebat propter spem quam in Deum habebat:

<span id="021">21</span> singulos illorum hortabatur voce patria
fortiter, repleta sapientia: et, femineæ cogitationi masculinum animum
inserens,

<span id="022">22</span> dixit ad eos: Nescio qualiter in utero meo
apparuistis, neque enim ego spiritum et animam donavi vobis et vitam, et
singulorum membra non ego ipsa compegi:

<span id="023">23</span> sed enim mundi Creator, qui formavit hominis
nativitatem, quique omnium invenit originem, et spiritum vobis iterum
cum misericordia reddet et vitam, sicut nunc vosmetipsos despicitis
propter leges ejus.  

<span id="024">24</span> Antiochus autem, contemni se arbitratus, simul
et exprobrantis voce despecta, cum adhuc adolescentior superesset, non
solum verbis hortabatur, sed et cum juramento affirmabat se divitem et
beatum facturum, et translatum a patriis legibus amicum habiturum, et
res necessarias ei præbiturum.

<span id="025">25</span> Sed ad hæc cum adolescens nequaquam
inclinaretur, vocavit rex matrem, et suadebat ei ut adolescenti fieret
in salutem.

<span id="026">26</span> Cum autem multis eam verbis esset hortatus,
promisit suasurum se filio suo.

<span id="027">27</span> Itaque inclinata ad illum, irridens crudelem
tyrannum, ait patria voce: Fili mi, miserere mei, quæ te in utero novem
mensibus portavi, et lac triennio dedi et alui, et in ætatem istam
perduxi.

<span id="028">28</span> Peto, nate, ut aspicias ad cælum et terram, et
ad omnia quæ in eis sunt, et intelligas quia ex nihilo fecit illa Deus,
et hominum genus:

<span id="029">29</span> ita fiet, ut non timeas carnificem istum, sed
dignus fratribus tuis effectus particeps, suscipe mortem, ut in illa
miseratione cum fratribus tuis te recipiam.

<span id="030">30</span> Cum hæc illa adhuc diceret, ait adolescens:
Quem sustinetis? non obedio præcepto regis, sed præcepto legis, quæ data
est nobis per Moysen.

<span id="031">31</span> Tu vero, qui inventor omnis malitiæ factus es
in Hebræos, non effugies manum Dei.

<span id="032">32</span> Nos enim pro peccatis nostris hæc patimur.

<span id="033">33</span> Et si nobis propter increpationem et
correptionem Dominus Deus noster modicum iratus est: sed iterum
reconciliabitur servis suis.

<span id="034">34</span> Tu autem, o sceleste, et omnium hominum
flagitiosissime, noli frustra extolli vanis spebus in servos ejus
inflammatus:

<span id="035">35</span> nondum enim omnipotentis Dei, et omnia
inspicientis, judicium effugisti.

<span id="036">36</span> Nam fratres mei, modico nunc dolore sustentato,
sub testamento æternæ vitæ effecti sunt: tu vero judicio Dei justas
superbiæ tuæ pœnas exsolves.

<span id="037">37</span> Ego autem, sicut fratres mei, animam et corpus
meum trado pro patriis legibus, invocans Deum maturius genti nostræ
propitium fieri, teque cum tormentis et verberibus confiteri quod ipse
est Deus solus.

<span id="038">38</span> In me vero et in fratribus meis desinet
Omnipotentis ira, quæ super omne genus nostrum juste superducta est.  

<span id="039">39</span> Tunc rex accensus ira in hunc, super omnes
crudelius desævit, indigne ferens se derisum.

<span id="040">40</span> Et hic itaque mundus obiit, per omnia in Domino
confidens.

<span id="041">41</span> Novissime autem post filios, et mater consumpta
est.

<span id="042">42</span> Igitur de sacrificiis et de nimiis
crudelitatibus satis dictum est.

------------------------------------------------------------------------

[Next: 2 Macabees Chapter 8](ma2008)
