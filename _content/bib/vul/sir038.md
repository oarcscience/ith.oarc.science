[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir038)  [Apo](../apo/sir038) 
[Sep](../sep/sir038)   
  
[Sirach Index](sir)  
  [Previous](sir037)  [Next](sir039) 

------------------------------------------------------------------------

### Vulgate (Latin): Sirach Chapter 38

<span id="001">1</span> \[Honora medicum propter necessitatem:  
etenim illum creavit Altissimus.  

<span id="002">2</span> A Deo est enim omnis medela,  
et a rege accipiet donationem.  

<span id="003">3</span> Disciplina medici exaltabit caput illius,  
et in conspectu magnatorum collaudabitur.  

<span id="004">4</span> Altissimus creavit de terra medicamenta,  
et vir prudens non abhorrebit illa.  

<span id="005">5</span> Nonne a ligno indulcata est aqua amara?  

<span id="006">6</span> Ad agnitionem hominum virtus illorum:  
et dedit hominibus scientiam Altissimus,  
honorari in mirabilibus suis.  

<span id="007">7</span> In his curans mitigabit dolorem:  
et unguentarius faciet pigmenta suavitatis,  
et unctiones conficiet sanitatis:  
et non consummabuntur opera ejus.  

<span id="008">8</span> Pax enim Dei super faciem terræ.  

<span id="009">9</span> Fili, in tua infirmitate ne despicias teipsum:  
sed ora Dominum, et ipse curabit te.  

<span id="010">10</span> Averte a delicto, et dirige manus,  
et ab omni delicto munda cor tuum.  

<span id="011">11</span> Da suavitatem et memoriam similaginis,  
et impingua oblationem, et da locum medico:  

<span id="012">12</span> etenim illum Dominus creavit, et non discedat a
te,  
quia opera ejus sunt necessaria.  

<span id="013">13</span> Est enim tempus quando in manus illorum
incurras:  

<span id="014">14</span> ipsi vero Dominum deprecabuntur, ut dirigat
requiem eorum,  
et sanitatem, propter conversationem illorum.  

<span id="015">15</span> Qui delinquit in conspectu ejus qui fecit
eum,  
incidet in manus medici.\]  

<span id="016">16</span> \[Fili, in mortuum produc lacrimas,  
et quasi dira passus incipe plorare:  
et secundum judicium contege corpus illius,  
et non despicias sepulturam illius.  

<span id="017">17</span> Propter delaturam autem amare fer luctum illius
uno die,  
et consolare propter tristitiam:  

<span id="018">18</span> et fac luctum secundum meritum ejus  
uno die, vel duobus, propter detractionem:  

<span id="019">19</span> a tristitia enim festinat mors, et cooperit
virtutem,  
et tristitia cordis flectit cervicem.  

<span id="020">20</span> In abductione permanet tristitia,  
et substantia inopis secundum cor ejus.  

<span id="021">21</span> Ne dederis in tristitia cor tuum,  
sed repelle eam a te, et memento novissimorum.  

<span id="022">22</span> Noli oblivisci, neque enim est conversio:  
et huic nihil proderis, et teipsum pessimabis.  

<span id="023">23</span> Memor esto judicii mei: sic enim erit et
tuum:  
mihi heri, et tibi hodie.  

<span id="024">24</span> In requie mortui requiescere fac memoriam
ejus,  
et consolare illum in exitu spiritus sui.\]  

<span id="025">25</span> \[Sapientia scribæ in tempore vacuitatis,  
et qui minoratur actu sapientiam percipiet,  
qua sapientia replebitur.  

<span id="026">26</span> Qui tenet aratrum,  
et qui gloriatur in jaculo, stimulo boves agitat,  
et conversatur in operibus eorum,  
et enarratio ejus in filiis taurorum.  

<span id="027">27</span> Cor suum dabit ad versandos sulcos,  
et vigilia ejus in sagina vaccarum.  

<span id="028">28</span> Sic omnis faber et architectus,  
qui noctem tamquam diem transigit:  
qui sculpit signacula sculptilia,  
et assiduitas ejus variat picturam:  
cor suum dabit in similitudinem picturæ,  
et vigilia sua perficiet opus.  

<span id="029">29</span> Sic faber ferrarius sedens juxta incudem,  
et considerans opus ferri:  
vapor ignis uret carnes ejus,  
et in calore fornacis concertatur.  

<span id="030">30</span> Vox mallei innovat aurem ejus,  
et contra similitudinem vasis oculus ejus.  

<span id="031">31</span> Cor suum dabit in consummationem operum,  
et vigilia sua ornabit in perfectionem.  

<span id="032">32</span> Sic figulus sedens ad opus suum,  
convertens pedibus suis rotam,  
qui in sollicitudine positus est semper propter opus suum,  
et in numero est omnis operatio ejus.  

<span id="033">33</span> In brachio suo formabit lutum,  
et ante pedes suos curvabit virtutem suam.  

<span id="034">34</span> Cor suum dabit ut consummet linitionem,  
et vigilia sua mundabit fornacem.  

<span id="035">35</span> Omnes hi in manibus suis speraverunt,  
et unusquisque in arte sua sapiens est.  

<span id="036">36</span> Sine his omnibus non ædificatur civitas,  

<span id="037">37</span> et non inhabitabunt, nec inambulabunt,  
et in ecclesiam non transilient.  

<span id="038">38</span> Super sellam judicis non sedebunt,  
et testamentum judicii non intelligent,  
neque palam facient disciplinam et judicium,  
et in parabolis non invenientur:  

<span id="039">39</span> sed creaturam ævi confirmabunt:  
et deprecatio illorum in operatione artis,  
accomodantes animam suam,  
et conquirentes in lege Altissimi.\]

------------------------------------------------------------------------

[Next: Sirach Chapter 39](sir039)
