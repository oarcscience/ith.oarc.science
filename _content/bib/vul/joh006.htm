<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: John: John Chapter 6</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/joh006">Polyglot</A>&nbsp;
<A HREF="../gnt/joh006">GNT</A>&nbsp;
<A HREF="../kjv/joh006">KJV</A>&nbsp;

<BR>
<BR><A HREF="joh">John Index</A><BR>
&nbsp;
<A HREF="joh005">Previous</A>&nbsp;
<A HREF="joh007">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): John Chapter 6</H3><P><a name="001">1</A>&nbsp;Post h&#230;c abiit Jesus trans mare Galil&#230;&#230;, quod est Tiberiadis:</P>
<P><a name="002">2</A>&nbsp;et sequebatur eum multitudo magna, quia videbant signa qu&#230; faciebat super his qui infirmabantur.</P>
<P><a name="003">3</A>&nbsp;Subiit ergo in montem Jesus et ibi sedebat cum discipulis suis.</P>
<P><a name="004">4</A>&nbsp;Erat autem proximum Pascha dies festus Jud&#230;orum.</P>
<P><a name="005">5</A>&nbsp;Cum sublevasset ergo oculos Jesus, et vidisset quia multitudo maxima venit ad eum, dixit ad Philippum: Unde ememus panes, ut manducent hi?</P>
<P><a name="006">6</A>&nbsp;Hoc autem dicebat tentans eum: ipse enim sciebat quid esset facturus.</P>
<P><a name="007">7</A>&nbsp;Respondit ei Philippus: Ducentorum denariorum panes non sufficiunt eis, ut unusquisque modicum quid accipiat.</P>
<P><a name="008">8</A>&nbsp;Dicit ei unus ex discipulis ejus, Andreas, frater Simonis Petri:</P>
<P><a name="009">9</A>&nbsp;Est puer unus hic qui habet quinque panes hordeaceos et duos pisces: sed h&#230;c quid sunt inter tantos?</P>
<P><a name="010">10</A>&nbsp;Dixit ergo Jesus: Facite homines discumbere. Erat autem f&#156;num multum in loco. Discumberunt ergo viri, numero quasi quinque millia.</P>
<P><a name="011">11</A>&nbsp;Accepit ergo Jesus panes: et cum gratias egisset, distribuit discumbentibus: similiter et ex piscibus quantum volebant.</P>
<P><a name="012">12</A>&nbsp;Ut autem impleti sunt, dixit discipulis suis: Colligite qu&#230; superaverunt fragmenta, ne pereant.</P>
<P><a name="013">13</A>&nbsp;Collegerunt ergo, et impleverunt duodecim cophinos fragmentorum ex quinque panibus hordeaceis, qu&#230; superfuerunt his qui manducaverant.</P>
<P><a name="014">14</A>&nbsp;Illi ergo homines cum vidissent quod Jesus fecerat signum, dicebant: Quia hic est vere propheta, qui venturus est in mundum.</P>
<P><a name="015">15</A>&nbsp;Jesus ergo cum cognovisset quia venturi essent ut raperent eum, et facerent eum regem, fugit iterum in montem ipse solus.<BR>
</P>
<P><a name="016">16</A>&nbsp;Ut autem sero factum est, descenderunt discipuli ejus ad mare.</P>
<P><a name="017">17</A>&nbsp;Et cum ascendissent navim, venerunt trans mare in Capharnaum: et tenebr&#230; jam fact&#230; erant et non venerat ad eos Jesus.</P>
<P><a name="018">18</A>&nbsp;Mare autem, vento magno flante, exsurgebat.</P>
<P><a name="019">19</A>&nbsp;Cum remigassent ergo quasi stadia viginti quinque aut triginta, vident Jesum ambulantem supra mare, et proximum navi fieri, et timuerunt.</P>
<P><a name="020">20</A>&nbsp;Ille autem dicit eis: Ego sum, nolite timere.</P>
<P><a name="021">21</A>&nbsp;Voluerunt ergo accipere eum in navim et statim navis fuit ad terram, in quam ibant.</P>
<P><a name="022">22</A>&nbsp;Altera die, turba, qu&#230; stabat trans mare, vidit quia navicula alia non erat ibi nisi una, et quia non introisset cum discipulis suis Jesus in navim, sed soli discipuli ejus abiissent:</P>
<P><a name="023">23</A>&nbsp;ali&#230; vero supervenerunt naves a Tiberiade juxta locum ubi manducaverunt panem, gratias agente Domino.</P>
<P><a name="024">24</A>&nbsp;Cum ergo vidisset turba quia Jesus non esset ibi, neque discipuli ejus, ascenderunt in naviculas, et venerunt Capharnaum qu&#230;rentes Jesum.<BR>
</P>
<P><a name="025">25</A>&nbsp;Et cum invenissent eum trans mare, dixerunt ei: Rabbi, quando huc venisti?</P>
<P><a name="026">26</A>&nbsp;Respondit eis Jesus, et dixit: Amen, amen dico vobis: qu&#230;ritis me non quia vidistis signa, sed quia manducastis ex panibus et saturati estis.</P>
<P><a name="027">27</A>&nbsp;Operamini non cibum, qui perit, sed qui permanet in vitam &#230;ternam, quem Filius hominis dabit vobis. Hunc enim Pater signavit Deus.</P>
<P><a name="028">28</A>&nbsp;Dixerunt ergo ad eum: Quid faciemus ut operemur opera Dei?</P>
<P><a name="029">29</A>&nbsp;Respondit Jesus, et dixit eis: Hoc est opus Dei, ut credatis in eum quem misit ille.</P>
<P><a name="030">30</A>&nbsp;Dixerunt ergo ei: Quod ergo tu facis signum ut videamus et credamus tibi? quid operaris?</P>
<P><a name="031">31</A>&nbsp;Patres nostri manducaverunt manna in deserto, sicut scriptum est: Panem de c&#230;lo dedit eis manducare.</P>
<P><a name="032">32</A>&nbsp;Dixit ergo eis Jesus: Amen, amen dico vobis: non Moyses dedit vobis panem de c&#230;lo, sed Pater meus dat vobis panem de c&#230;lo verum.</P>
<P><a name="033">33</A>&nbsp;Panis enim Dei est, qui de c&#230;lo descendit, et dat vitam mundo.</P>
<P><a name="034">34</A>&nbsp;Dixerunt ergo ad eum: Domine, semper da nobis panem hunc.</P>
<P><a name="035">35</A>&nbsp;Dixit autem eis Jesus: Ego sum panis vit&#230;: qui venit ad me, non esuriet, et qui credit in me, non sitiet umquam.</P>
<P><a name="036">36</A>&nbsp;Sed dixi vobis quia et vidistis me, et non creditis.</P>
<P><a name="037">37</A>&nbsp;Omne quod dat mihi Pater, ad me veniet: et eum qui venit ad me, non ejiciam foras:</P>
<P><a name="038">38</A>&nbsp;quia descendi de c&#230;lo, non ut faciam voluntatem meam, sed voluntatem ejus qui misit me.</P>
<P><a name="039">39</A>&nbsp;H&#230;c est autem voluntas ejus qui misit me, Patris: ut omne quod dedit mihi, non perdam ex eo, sed resuscitem illud in novissimo die.</P>
<P><a name="040">40</A>&nbsp;H&#230;c est autem voluntas Patris mei, qui misit me: ut omnis qui videt Filium et credit in eum, habeat vitam &#230;ternam, et ego resuscitabo eum in novissimo die.</P>
<P><a name="041">41</A>&nbsp;Murmurabant ergo Jud&#230;i de illo, quia dixisset: Ego sum panis vivus, qui de c&#230;lo descendi,</P>
<P><a name="042">42</A>&nbsp;et dicebant: Nonne hic est Jesus filius Joseph, cujus nos novimus patrem et matrem? quomodo ergo dicit hic: Quia de c&#230;lo descendi?</P>
<P><a name="043">43</A>&nbsp;Respondit ergo Jesus, et dixit eis: Nolite murmurare in invicem:</P>
<P><a name="044">44</A>&nbsp;nemo potest venire ad me, nisi Pater, qui misit me, traxerit eum; et ego resuscitabo eum in novissimo die.</P>
<P><a name="045">45</A>&nbsp;Est scriptum in prophetis: Et erunt omnes docibiles Dei. Omnis qui audivit a Patre, et didicit, venit ad me.</P>
<P><a name="046">46</A>&nbsp;Non quia Patrem vidit quisquam, nisi is, qui est a Deo, hic vidit Patrem.</P>
<P><a name="047">47</A>&nbsp;Amen, amen dico vobis: qui credit in me, habet vitam &#230;ternam.<BR>
</P>
<P><a name="048">48</A>&nbsp;Ego sum panis vit&#230;.</P>
<P><a name="049">49</A>&nbsp;Patres vestri manducaverunt manna in deserto, et mortui sunt.</P>
<P><a name="050">50</A>&nbsp;Hic est panis de c&#230;lo descendens: ut si quis ex ipso manducaverit, non moriatur.</P>
<P><a name="051">51</A>&nbsp;Ego sum panis vivus, qui de c&#230;lo descendi.</P>
<P><a name="052">52</A>&nbsp;Si quis manducaverit ex hoc pane, vivet in &#230;ternum: et panis quem ego dabo, caro mea est pro mundi vita.</P>
<P><a name="053">53</A>&nbsp;Litigabant ergo Jud&#230;i ad invicem, dicentes: Quomodo potest hic nobis carnem suam dare ad manducandum?</P>
<P><a name="054">54</A>&nbsp;Dixit ergo eis Jesus: Amen, amen dico vobis: nisi manducaveritis carnem Filii hominis, et biberitis ejus sanguinem, non habebitis vitam in vobis.</P>
<P><a name="055">55</A>&nbsp;Qui manducat meam carnem, et bibit meum sanguinem, habet vitam &#230;ternam: et ego resuscitabo eum in novissimo die.</P>
<P><a name="056">56</A>&nbsp;Caro enim mea vere est cibus: et sanguis meus, vere est potus;</P>
<P><a name="057">57</A>&nbsp;qui manducat meam carnem et bibit meum sanguinem, in me manet, et ego in illo.</P>
<P><a name="058">58</A>&nbsp;Sicut misit me vivens Pater, et ego vivo propter Patrem: et qui manducat me, et ipse vivet propter me.</P>
<P><a name="059">59</A>&nbsp;Hic est panis qui de c&#230;lo descendit. Non sicut manducaverunt patres vestri manna, et mortui sunt. Qui manducat hunc panem, vivet in &#230;ternum.<BR>
</P>
<P><a name="060">60</A>&nbsp;H&#230;c dixit in synagoga docens, in Capharnaum.</P>
<P><a name="061">61</A>&nbsp;Multi ergo audientes ex discipulis ejus, dixerunt: Durus est hic sermo, et quis potest eum audire?</P>
<P><a name="062">62</A>&nbsp;Sciens autem Jesus apud semetipsum quia murmurarent de hoc discipuli ejus, dixit eis: Hoc vos scandalizat?</P>
<P><a name="063">63</A>&nbsp;si ergo videritis Filium hominis ascendentem ubi erat prius?</P>
<P><a name="064">64</A>&nbsp;Spiritus est qui vivificat: caro non prodest quidquam: verba qu&#230; ego locutus sum vobis, spiritus et vita sunt.</P>
<P><a name="065">65</A>&nbsp;Sed sunt quidam ex vobis qui non credunt. Sciebat enim ab initio Jesus qui essent non credentes, et quis traditurus esset eum.</P>
<P><a name="066">66</A>&nbsp;Et dicebat: Propterea dixi vobis, quia nemo potest venire ad me, nisi fuerit ei datum a Patre meo.</P>
<P><a name="067">67</A>&nbsp;Ex hoc multi discipulorum ejus abierunt retro: et jam non cum illo ambulabant.</P>
<P><a name="068">68</A>&nbsp;Dixit ergo Jesus ad duodecim: Numquid et vos vultis abire?</P>
<P><a name="069">69</A>&nbsp;Respondit ergo ei Simon Petrus: Domine, ad quem ibimus? verba vit&#230; &#230;tern&#230; habes:</P>
<P><a name="070">70</A>&nbsp;et nos credidimus, et cognovimus quia tu es Christus Filius Dei.</P>
<P><a name="071">71</A>&nbsp;Respondit eis Jesus: Nonne ego vos duodecim elegi: et ex vobis unus diabolus est?</P>
<P><a name="072">72</A>&nbsp;Dicebat autem Judam Simonis Iscariotem: hic enim erat traditurus eum, cum esset unus ex duodecim.</P>
<P><HR>
<CENTER>
<A HREF="joh007">Next: John Chapter 7</A></CENTER>
</BODY>
</HTML>
