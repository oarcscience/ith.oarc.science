[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/co2007)  [GNT](../gnt/co2007) 
[KJV](../kjv/co2007)   
  
[2 Corinthians Index](co2)  
  [Previous](co2006)  [Next](co2008) 

------------------------------------------------------------------------

### Vulgate (Latin): 2 Corinthians Chapter 7

<span id="001">1</span> Has ergo habentes promissiones, carissimi,
mundemus nos ab omni inquinamento carnis et spiritus, perficientes
sanctificationem in timore Dei.

<span id="002">2</span> Capite nos. Neminem læsimus, neminem corrupimus,
neminem circumvenimus.

<span id="003">3</span> Non ad condemnationem vestram dico: prædiximus
enim quod in cordibus nostris estis ad commoriendum et ad convivendum.

<span id="004">4</span> Multa mihi fiducia est apud vos, multa mihi
gloriatio pro vobis: repletus sum consolatione; superabundo gaudio in
omni tribulatione nostra.

<span id="005">5</span> Nam et cum venissemus in Macedoniam, nullam
requiem habuit caro nostra, sed omnem tribulationem passi sumus: foris
pugnæ, intus timores.

<span id="006">6</span> Sed qui consolatur humiles, consolatus est nos
Deus in adventu Titi.

<span id="007">7</span> Non solum autem in adventu ejus, sed etiam in
consolatione, qua consolatus est in vobis, referens nobis vestrum
desiderium, vestrum fletum, vestram æmulationem pro me, ita ut magis
gauderem.  

<span id="008">8</span> Quoniam etsi contristavi vos in epistola, non me
pœnitet: etsi pœniteret, videns quod epistola illa (etsi ad horam) vos
contristavit,

<span id="009">9</span> nunc gaudeo: non quia contristati estis, sed
quia contristati estis ad pœnitentiam. Contristati enim estis ad Deum,
ut in nullo detrimentum patiamini ex nobis.

<span id="010">10</span> Quæ enim secundum Deum tristitia est,
pœnitentiam in salutem stabilem operatur: sæculi autem tristitia mortem
operatur.

<span id="011">11</span> Ecce enim hoc ipsum, secundum Deum contristari
vos, quantam in vobis operatur sollicitudinem: sed defensionem, sed
indignationem, sed timorem, sed desiderium, sed æmulationem, sed
vindictam: in omnibus exhibuistis vos incontaminatos esse negotio.

<span id="012">12</span> Igitur, etsi scripsi vobis, non propter eum qui
fecit injuriam, nec propter eum qui passus est: sed ad manifestandam
sollicitudinem nostram, quam habemus pro vobis

<span id="013">13</span> coram Deo: ideo consolati sumus. In
consolatione autem nostra, abundantius magis gavisi sumus super gaudio
Titi, quia refectus est spiritus ejus ab omnibus vobis:

<span id="014">14</span> et si quid apud illum de vobis gloriatus sum,
non sum confusus: sed sicut omnia vobis in veritate locuti sumus, ita et
gloriatio nostra, quæ fuit ad Titum, veritas facta est,

<span id="015">15</span> et viscera ejus abundantius in vobis sunt,
reminiscentis omnium vestrum obedientiam: quomodo cum timore et tremore
excepistis illum.

<span id="016">16</span> Gaudeo quod in omnibus confido in vobis.

------------------------------------------------------------------------

[Next: 2 Corinthians Chapter 8](co2008)
