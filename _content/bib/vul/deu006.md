[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu006)  [KJV](../kjv/deu006)  [Sep](../sep/deu006) 
[Tan](../tan/deu006)   
  
[Deuteronomy Index](deu)  
  [Previous](deu005)  [Next](deu007) 

------------------------------------------------------------------------

### Vulgate (Latin): Deuteronomy Chapter 6

<span id="001">1</span> Hæc sunt præcepta, et cæremoniæ, atque judicia,
quæ mandavit Dominus Deus vester ut docerem vos, et faciatis ea in
terra, ad quam transgredimini possidendam:

<span id="002">2</span> ut timeas Dominum Deum tuum, et custodias omnia
mandata et præcepta ejus, quæ ego præcipio tibi, et filiis, ac nepotibus
tuis, cunctis diebus vitæ tuæ, ut prolongentur dies tui.

<span id="003">3</span> Audi, Israël, et observa ut facias quæ præcepit
tibi Dominus, et bene sit tibi, et multipliceris amplius, sicut
pollicitus est Dominus Deus patrum tuorum tibi terram lacte et melle
manantem.

<span id="004">4</span> Audi, Israël: Dominus Deus noster, Dominus unus
est.

<span id="005">5</span> Diliges Dominum Deum tuum ex toto corde tuo, et
ex tota anima tua, et ex tota fortitudine tua.

<span id="006">6</span> Eruntque verba hæc, quæ ego præcipio tibi hodie,
in corde tuo:

<span id="007">7</span> et narrabis ea filiis tuis, et meditaberis in
eis sedens in domo tua, et ambulans in itinere, dormiens atque
consurgens.

<span id="008">8</span> Et ligabis ea quasi signum in manu tua, eruntque
et movebuntur inter oculos tuos,

<span id="009">9</span> scribesque ea in limine, et ostiis domus tuæ.  

<span id="010">10</span> Cumque introduxerit te Dominus Deus tuus in
terram, pro qua juravit patribus tuis Abraham, Isaac, et Jacob, et
dederit tibi civitates magnas et optimas, quas non ædificasti,

<span id="011">11</span> domos plenas cunctarum opum, quas non
exstruxisti, cisternas, quas non fodisti, vineta et oliveta, quæ non
plantasti,

<span id="012">12</span> et comederis, et saturatus fueris:

<span id="013">13</span> cave diligenter ne obliviscaris Domini, qui
eduxit te de terra Ægypti, de domo servitutis. Dominum Deum tuum
timebis, et illi soli servies, ac per nomen illius jurabis.

<span id="014">14</span> Non ibitis post deos alienos cunctarum gentium,
quæ in circuitu vestro sunt:

<span id="015">15</span> quoniam Deus æmulator Dominus Deus tuus in
medio tui: nequando irascatur furor Domini Dei tui contra te, et auferat
te de superficie terræ.

<span id="016">16</span> Non tentabis Dominum Deum tuum, sicut tentasti
in loco tentationis.

<span id="017">17</span> Custodi præcepta Domini Dei tui, ac testimonia
et cæremonias, quas præcepit tibi:

<span id="018">18</span> et fac quod placitum est et bonum in conspectu
Domini, ut bene sit tibi: et ingressus possideas terram optimam, de qua
juravit Dominus patribus tuis,

<span id="019">19</span> ut deleret omnes inimicos tuos coram te, sicut
locutus est.  

<span id="020">20</span> Cumque interrogaverit te filius tuus cras,
dicens: Quid sibi volunt testimonia hæc, et cæremoniæ, atque judicia,
quæ præcepit Dominus Deus noster nobis?

<span id="021">21</span> dices ei: Servi eramus Pharaonis in Ægypto, et
eduxit nos Dominus de Ægypto in manu forti:

<span id="022">22</span> fecitque signa atque prodigia magna et pessima
in Ægypto contra Pharaonem, et omnem domum illius in conspectu nostro,

<span id="023">23</span> et eduxit nos inde, ut introductis daret
terram, super qua juravit patribus nostris.

<span id="024">24</span> Præcepitque nobis Dominus ut faciamus omnia
legitima hæc, et timeamus Dominum Deum nostrum, ut bene sit nobis
cunctis diebus vitæ nostræ, sicut est hodie.

<span id="025">25</span> Eritque nostri misericors, si custodierimus et
fecerimus omnia præcepta ejus coram Domino Deo nostro, sicut mandavit
nobis.

------------------------------------------------------------------------

[Next: Deuteronomy Chapter 7](deu007)
