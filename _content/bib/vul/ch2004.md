[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2004)  [KJV](../kjv/ch2004)  [Sep](../sep/ch2004) 
[Tan](../tan/ch2004)   
  
[2 Chronicles Index](ch2)  
  [Previous](ch2003)  [Next](ch2005) 

------------------------------------------------------------------------

### Vulgate (Latin): 2 Chronicles Chapter 4

<span id="001">1</span> Fecit quoque altare æneum viginti cubitorum
longitudinis, et viginti cubitorum latitudinis, et decem cubitorum
altitudinis.

<span id="002">2</span> Mare etiam fusile decem cubitis a labio usque ad
labium, rotundum per circuitum: quinque cubitos habebat altitudinis, et
funiculus triginta cubitorum ambiebat gyrum ejus.

<span id="003">3</span> Similitudo quoque boum erat subter illud, et
decem cubitis quædam extrinsecus cælaturæ, quasi duobus versibus alvum
maris circuibant. Boves autem erant fusiles:

<span id="004">4</span> et ipsum mare super duodecim boves impositum
erat, quorum tres respiciebant ad aquilonem, et alii tres ad occidentem:
porro tres alii meridiem, et tres qui reliqui erant, orientem, habentes
mare superpositum: posteriora autem boum erant intrinsecus sub mari.

<span id="005">5</span> Porro vastitas ejus habebat mensuram palmi, et
labium illius erat quasi labium calicis, vel repandi lilii: capiebatque
tria millia metretas.

<span id="006">6</span> Fecit quoque conchas decem: et posuit quinque a
dextris, et quinque a sinistris, ut lavarent in eis omnia quæ in
holocaustum oblaturi erant: porro in mari sacerdotes lavabantur.

<span id="007">7</span> Fecit autem et candelabra aurea decem secundum
speciem qua jussa erant fieri: et posuit ea in templo, quinque a
dextris, et quinque a sinistris.

<span id="008">8</span> Necnon et mensas decem: et posuit eas in templo,
quinque a dextris, et quinque a sinistris: phialas quoque aureas centum.

<span id="009">9</span> Fecit etiam atrium sacerdotum, et basilicam
grandem: et ostia in basilica, quæ texit ære.

<span id="010">10</span> Porro mare posuit in latere dextro contra
orientem ad meridiem.

<span id="011">11</span> Fecit autem Hiram lebetes, et creagras, et
phialas: et complevit omne opus regis in domo Dei:

<span id="012">12</span> hoc est, columnas duas, et epistylia, et
capita, et quasi quædam retiacula, quæ capita tegerent super epistylia.

<span id="013">13</span> Malogranata quoque quadringenta, et retiacula
duo ita ut bini ordines malogranatorum singulis retiaculis jungerentur,
quæ protegerent epistylia, et capita columnarum.

<span id="014">14</span> Bases etiam fecit, et conchas, quas superposuit
basibus:

<span id="015">15</span> mare unum, boves quoque duodecim sub mari,

<span id="016">16</span> et lebetes, et creagras, et phialas. Omnia vasa
fecit Salomoni Hiram pater ejus in domo Domini ex ære mundissimo.

<span id="017">17</span> In regione Jordanis, fudit ea rex in argillosa
terra inter Sochot et Saredatha.

<span id="018">18</span> Erat autem multitudo vasorum innumerabilis, ita
ut ignoraretur pondus æris.

<span id="019">19</span> Fecitque Salomon omnia vasa domus Dei, et
altare aureum, et mensas, et super eas panes propositionis:

<span id="020">20</span> candelabra quoque cum lucernis suis ut lucerent
ante oraculum juxta ritum ex auro purissimo:

<span id="021">21</span> et florentia quædam, et lucernas, et forcipes
aureos: omnia de auro mundissimo facta sunt.

<span id="022">22</span> Thymiateria quoque, et thuribula, et phialas,
et mortariola ex auro purissimo. Et ostia cælavit templi interioris, id
est, in Sancta sanctorum: et ostia templi forinsecus aurea. Sicque
completum est omne opus quod fecit Salomon in domo Domini.

------------------------------------------------------------------------

[Next: 2 Chronicles Chapter 5](ch2005)
