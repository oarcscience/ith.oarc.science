[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa029)  [KJV](../kjv/psa029)  [Sep](../sep/psa029) 
[Tan](../tan/psa029)   
  
[Psalms Index](psa)  
  [Previous](psa028)  [Next](psa030) 

------------------------------------------------------------------------

### Vulgate (Latin): Psalms Chapter 29

<span id="001">1</span> Psalmus cantici, in dedicatione domus David.

<span id="002">2</span> \[Exaltabo te, Domine, quoniam suscepisti me,  
nec delectasti inimicos meos super me.  

<span id="003">3</span> Domine Deus meus, clamavi ad te, et sanasti
me.  

<span id="004">4</span> Domine, eduxisti ab inferno animam meam;  
salvasti me a descendentibus in lacum.  

<span id="005">5</span> Psallite Domino, sancti ejus;  
et confitemini memoriæ sanctitatis ejus.  

<span id="006">6</span> Quoniam ira in indignatione ejus,  
et vita in voluntate ejus:  
ad vesperum demorabitur fletus,  
et ad matutinum lætitia.  

<span id="007">7</span> Ego autem dixi in abundantia mea:  
Non movebor in æternum.  

<span id="008">8</span> Domine, in voluntate tua præstitisti decori meo
virtutem;  
avertisti faciem tuam a me, et factus sum conturbatus.  

<span id="009">9</span> Ad te, Domine, clamabo,  
et ad Deum meum deprecabor.  

<span id="010">10</span> Quæ utilitas in sanguine meo,  
dum descendo in corruptionem?  
numquid confitebitur tibi pulvis,  
aut annuntiabit veritatem tuam?  

<span id="011">11</span> Audivit Dominus, et misertus est mei;  
Dominus factus est adjutor meus.  

<span id="012">12</span> Convertisti planctum meum in gaudium mihi;  
conscidisti saccum meum, et circumdedisti me lætitia:  

<span id="013">13</span> ut cantet tibi gloria mea, et non compungar.  
Domine Deus meus, in æternum confitebor tibi.\]

------------------------------------------------------------------------

[Next: Psalms Chapter 30](psa030)
