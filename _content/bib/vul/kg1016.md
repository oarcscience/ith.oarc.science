[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1016)  [KJV](../kjv/kg1016)  [Sep](../sep/kg1016) 
[Tan](../tan/kg1016)   
  
[1 Kings Index](kg1)  
  [Previous](kg1015)  [Next](kg1017) 

------------------------------------------------------------------------

### Vulgate (Latin): 1 Kings Chapter 16

<span id="001">1</span> Factus est autem sermo Domini ad Jehu filium
Hanani contra Baasa, dicens:

<span id="002">2</span> Pro eo quod exaltavi te de pulvere, et posui te
ducem super populum meum Israël, tu autem ambulasti in via Jeroboam, et
peccare fecisti populum meum Israël, ut me irritares in peccatis eorum:

<span id="003">3</span> ecce ego demetam posteriora Baasa, et posteriora
domus ejus, et faciam domum tuam sicut domum Jeroboam filii Nabat.

<span id="004">4</span> Qui mortuus fuerit de Baasa in civitate,
comedent eum canes: et qui mortuus fuerit ex eo in regione, comedent eum
volucres cæli.

<span id="005">5</span> Reliqua autem sermonum Baasa, et quæcumque
fecit, et prælia ejus, nonne hæc scripta sunt in libro verborum dierum
regum Israël?

<span id="006">6</span> Dormivit ergo Baasa cum patribus suis,
sepultusque est in Thersa: et regnavit Ela filius ejus pro eo.

<span id="007">7</span> Cum autem in manu Jehu filii Hanani prophetæ
verbum Domini factum esset contra Baasa, et contra domum ejus, et contra
omne malum quod fecerat coram Domino, ad irritandum eum in operibus
manuum suarum, ut fieret sicut domus Jeroboam: ob hanc causam occidit
eum, hoc est, Jehu filium Hanani prophetam.  

<span id="008">8</span> Anno vigesimo sexto Asa regis Juda, regnavit Ela
filius Baasa super Israël in Thersa, duobus annis.

<span id="009">9</span> Et rebellavit contra eum servus suus Zambri, dux
mediæ partis equitum: erat autem Ela in Thersa bibens, et temulentus in
domo Arsa præfecti Thersa.

<span id="010">10</span> Irruens ergo Zambri, percussit et occidit eum,
anno vigesimo septimo Asa regis Juda, et regnavit pro eo.

<span id="011">11</span> Cumque regnasset, et sedisset super solium
ejus, percussit omnem domum Baasa, et non dereliquit ex ea mingentem ad
parietem: et propinquos et amicos ejus.

<span id="012">12</span> Delevitque Zambri omnem domum Baasa, juxta
verbum Domini quod locutus fuerat ad Baasa in manu Jehu prophetæ,

<span id="013">13</span> propter universa peccata Baasa, et peccata Ela
filii ejus, qui peccaverunt, et peccare fecerunt Israël, provocantes
Dominum Deum Israël in vanitatibus suis.

<span id="014">14</span> Reliqua autem sermonum Ela, et omnia quæ fecit,
nonne hæc scripta sunt in libro verborum dierum regum Israël?  

<span id="015">15</span> Anno vigesimo septimo Asa regis Juda, regnavit
Zambri septem diebus in Thersa: porro exercitus obsidebat Gebbethon
urbem Philisthinorum.

<span id="016">16</span> Cumque audisset rebellasse Zambri, et occidisse
regem, fecit sibi regem omnis Israël Amri, qui erat princeps militiæ
super Israël in die illa in castris.

<span id="017">17</span> Ascendit ergo Amri, et omnis Israël cum eo, de
Gebbethon, et obsidebant Thersa.

<span id="018">18</span> Videns autem Zambri quod expugnanda esset
civitas, ingressus est palatium, et succendit se cum domo regia: et
mortuus est

<span id="019">19</span> in peccatis suis quæ peccaverat, faciens malum
coram Domino, et ambulans in via Jeroboam, et in peccato ejus, quo fecit
peccare Israël.

<span id="020">20</span> Reliqua autem sermonum Zambri, et insidiarum
ejus, et tyrannidis, nonne hæc scripta sunt in libro verborum dierum
regum Israël?

<span id="021">21</span> Tunc divisus est populus Israël in duas partes:
media pars populi sequebatur Thebni filium Gineth, ut constitueret eum
regem: et media pars Amri.

<span id="022">22</span> Prævaluit autem populus qui erat cum Amri,
populo qui sequebatur Thebni filium Gineth: mortuusque est Thebni, et
regnavit Amri.  

<span id="023">23</span> Anno trigesimo primo Asa regis Juda, regnavit
Amri super Israël, duodecim annis: in Thersa regnavit sex annis.

<span id="024">24</span> Emitque montem Samariæ a Somer duobus talentis
argenti: et ædificavit eum, et vocavit nomen civitatis quam exstruxerat,
nomine Semer domini montis, Samariam.

<span id="025">25</span> Fecit autem Amri malum in conspectu Domini, et
operatus est nequiter, super omnes qui fuerunt ante eum.

<span id="026">26</span> Ambulavitque in omni via Jeroboam filii Nabat,
et in peccatis ejus quibus peccare fecerat Israël, ut irritaret Dominum
Deum Israël in vanitatibus suis.

<span id="027">27</span> Reliqua autem sermonum Amri, et prælia ejus quæ
gessit, nonne hæc scripta sunt in libro verborum dierum regum Israël?

<span id="028">28</span> Dormivitque Amri cum patribus suis, et sepultus
est in Samaria: regnavitque Achab filius ejus pro eo.  

<span id="029">29</span> Achab vero filius Amri regnavit super Israël
anno trigesimo octavo Asa regis Juda. Et regnavit Achab filius Amri
super Israël in Samaria viginti et duobus annis.

<span id="030">30</span> Et fecit Achab filius Amri malum in conspectu
Domini super omnes qui fuerunt ante eum.

<span id="031">31</span> Nec suffecit ei ut ambularet in peccatis
Jeroboam filii Nabat: insuper duxit uxorem Jezabel filiam Ethbaal regis
Sidoniorum. Et abiit, et servivit Baal, et adoravit eum.

<span id="032">32</span> Et posuit aram Baal in templo Baal, quod
ædificaverat in Samaria,

<span id="033">33</span> et plantavit lucum: et addidit Achab in opere
suo, irritans Dominum Deum Israël super omnes reges Israël qui fuerunt
ante eum.

<span id="034">34</span> In diebus ejus ædificavit Hiel de Bethel
Jericho: in Abiram primitivo suo fundavit eam, et in Segub novissimo suo
posuit portas ejus, juxta verbum Domini quod locutus fuerat in manu
Josue filii Nun.

------------------------------------------------------------------------

[Next: 1 Kings Chapter 17](kg1017)
