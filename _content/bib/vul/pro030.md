[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pro030)  [KJV](../kjv/pro030)  [Sep](../sep/pro030) 
[Tan](../tan/pro030)   
  
[Proverbs Index](pro)  
  [Previous](pro029)  [Next](pro031) 

------------------------------------------------------------------------

### Vulgate (Latin): Proverbs Chapter 30

<span id="001">1</span> Verba Congregantis, filii Vomentis. Visio quam
locutus est vir cum quo est Deus, et qui Deo secum morante confortatus,
ait:

<span id="002">2</span> \[Stultissimus sum virorum,  
et sapientia hominum non est mecum.  

<span id="003">3</span> Non didici sapientiam,  
et non novi scientiam sanctorum.  

<span id="004">4</span> Quis ascendit in cælum, atque descendit?  
quis continuit spiritum in manibus suis?  
quis colligavit aquas quasi in vestimento?  
quis suscitavit omnes terminos terræ?  
quod nomen est ejus, et quod nomen filii ejus, si nosti?  

<span id="005">5</span> Omnis sermo Dei ignitus:  
clypeus est sperantibus in se.  

<span id="006">6</span> Ne addas quidquam verbis illius,  
et arguaris, inveniarisque mendax.  

<span id="007">7</span> Duo rogavi te:  
ne deneges mihi antequam moriar:  

<span id="008">8</span> vanitatem et verba mendacia longe fac a me;  
mendicitatem et divitias ne dederis mihi:  
tribue tantum victui meo necessaria,  

<span id="009">9</span> ne forte satiatus illiciar ad negandum,  
et dicam: Quis est Dominus?  
aut egestate compulsus, furer,  
et perjurem nomen Dei mei.  

<span id="010">10</span> Ne accuses servum ad dominum suum,  
ne forte maledicat tibi, et corruas.\]  

<span id="011">11</span> \[Generatio quæ patri suo maledicit,  
et quæ matri suæ non benedicit;  

<span id="012">12</span> generatio quæ sibi munda videtur,  
et tamen non est lota a sordibus suis;  

<span id="013">13</span> generatio cujus excelsi sunt oculi,  
et palpebræ ejus in alta surrectæ;  

<span id="014">14</span> generatio quæ pro dentibus gladios habet,  
et commandit molaribus suis,  
ut comedat inopes de terra,  
et pauperes ex hominibus.  

<span id="015">15</span> Sanguisugæ duæ sunt filiæ,  
dicentes: Affer, affer.  
Tria sunt insaturabilia,  
et quartum quod numquam dicit: Sufficit.  

<span id="016">16</span> Infernus, et os vulvæ,  
et terra quæ non satiatur aqua:  
ignis vero numquam dicit: Sufficit.  

<span id="017">17</span> Oculum qui subsannat patrem,  
et qui despicit partum matris suæ,  
effodiant eum corvi de torrentibus,  
et comedant eum filii aquilæ!\]  

<span id="018">18</span> \[Tria sunt difficilia mihi,  
et quartum penitus ignoro:  

<span id="019">19</span> viam aquilæ in cælo,  
viam colubri super petram,  
viam navis in medio mari,  
et viam viri in adolescentia.  

<span id="020">20</span> Talis est et via mulieris adulteræ,  
quæ comedit, et tergens os suum  
dicit: Non sum operata malum.  

<span id="021">21</span> Per tria movetur terra,  
et quartum non potest sustinere:  

<span id="022">22</span> per servum, cum regnaverit;  
per stultum, cum saturatus fuerit cibo;  

<span id="023">23</span> per odiosam mulierem, cum in matrimonio fuerit
assumpta;  
et per ancillam, cum fuerit hæres dominæ suæ.\]  

<span id="024">24</span> \[Quatuor sunt minima terræ,  
et ipsa sunt sapientiora sapientibus:  

<span id="025">25</span> formicæ, populus infirmus,  
qui præparat in messe cibum sibi;  

<span id="026">26</span> lepusculus, plebs invalida,  
qui collocat in petra cubile suum;  

<span id="027">27</span> regem locusta non habet,  
et egreditur universa per turmas suas;  

<span id="028">28</span> stellio manibus nititur,  
et moratur in ædibus regis.  

<span id="029">29</span> Tria sunt quæ bene gradiuntur,  
et quartum quod incedit feliciter:  

<span id="030">30</span> leo, fortissimus bestiarum,  
ad nullius pavebit occursum;  

<span id="031">31</span> gallus succinctus lumbos;  
et aries; nec est rex, qui resistat ei.  

<span id="032">32</span> Est qui stultus apparuit postquam elevatus est
in sublime;  
si enim intellexisset, ori suo imposuisset manum.  

<span id="033">33</span> Qui autem fortiter premit ubera ad eliciendum
lac exprimit butyrum;  
et qui vehementer emungit elicit sanguinem;  
et qui provocat iras producit discordias.\]

------------------------------------------------------------------------

[Next: Proverbs Chapter 31](pro031)
