[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer027)  [KJV](../kjv/jer027)  [Sep](../sep/jer027) 
[Tan](../tan/jer027)   
  
[Jeremiah Index](jer)  
  [Previous](jer026)  [Next](jer028) 

------------------------------------------------------------------------

### Vulgate (Latin): Jeremiah Chapter 27

<span id="001">1</span> In principio regni Joakim filii Josiæ regis
Juda, factum est verbum istud ad Jeremiam a Domino, dicens:

<span id="002">2</span> Hæc dicit Dominus ad me: Fac tibi vincula et
catenas, et pones eas in collo tuo,

<span id="003">3</span> et mittes eas ad regem Edom, et ad regem Moab,
et ad regem filiorum Ammon, et ad regem Tyri, et ad regem Sidonis, in
manu nuntiorum qui venerunt Jerusalem ad Sedeciam regem Juda.

<span id="004">4</span> Et præcipies eis ut ad dominos suos loquantur:
Hæc dicit Dominus exercituum, Deus Israël: Hæc dicetis ad dominos
vestros:

<span id="005">5</span> Ego feci terram, et homines, et jumenta quæ sunt
super faciem terræ, in fortitudine mea magna, et in brachio meo extento,
et dedi eam ei qui placuit in oculis meis.

<span id="006">6</span> Et nunc itaque ego dedi omnes terras istas in
manu Nabuchodonosor regis Babylonis servi mei: insuper et bestias agri
dedi ei, ut serviant illi:

<span id="007">7</span> et servient ei omnes gentes, et filio ejus, et
filio filii ejus, donec veniat tempus terræ ejus et ipsius: et servient
ei gentes multæ et reges magni.

<span id="008">8</span> Gens autem et regnum quod non servierit
Nabuchodonosor regi Babylonis, et quicumque non curvaverit collum suum
sub jugo regis Babylonis, in gladio, et in fame, et in peste visitabo
super gentem illam, ait Dominus, donec consumam eos in manu ejus.

<span id="009">9</span> Vos ergo nolite audire prophetas vestros, et
divinos, et somniatores, et augures, et maleficos, qui dicunt vobis: Non
servietis regi Babylonis:

<span id="010">10</span> quia mendacium prophetant vobis, ut longe vos
faciant de terra vestra, et ejiciant vos, et pereatis.

<span id="011">11</span> Porro gens quæ subjecerit cervicem suam sub
jugo regis Babylonis, et servierit ei, dimittam eam in terra sua, dicit
Dominus, et colet eam, et habitabit in ea.

<span id="012">12</span> Et ad Sedeciam regem Juda locutus sum secundum
omnia verba hæc, dicens: Subjicite colla vestra sub jugo regis
Babylonis, et servite ei et populo ejus, et vivetis.

<span id="013">13</span> Quare moriemini, tu et populus tuus, gladio, et
fame, et peste, sicut locutus est Dominus ad gentem quæ servire noluerit
regi Babylonis?

<span id="014">14</span> Nolite audire verba prophetarum dicentium
vobis: Non servietis regi Babylonis: quia mendacium ipsi loquuntur
vobis:

<span id="015">15</span> quia non misi eos, ait Dominus, et ipsi
prophetant in nomine meo mendaciter, ut ejiciant vos, et pereatis, tam
vos quam prophetæ qui vaticinantur vobis.

<span id="016">16</span> Et ad sacerdotes, et ad populum istum, locutus
sum, dicens: Hæc dicit Dominus: Nolite audire verba prophetarum
vestrorum, qui prophetant vobis, dicentes: Ecce vasa Domini revertentur
de Babylone nunc cito: mendacium enim prophetant vobis.

<span id="017">17</span> Nolite ergo audire eos: sed servite regi
Babylonis, ut vivatis: quare datur hæc civitas in solitudinem?

<span id="018">18</span> Et si prophetæ sunt, et est verbum Domini in
eis, occurrant Domino exercituum, ut non veniant vasa quæ derelicta
fuerant in domo Domini, et in domo regis Juda, et in Jerusalem, in
Babylonem.

<span id="019">19</span> Quia hæc dicit Dominus exercituum ad columnas,
et ad mare, et ad bases, et ad reliqua vasorum quæ remanserunt in
civitate hac,

<span id="020">20</span> quæ non tulit Nabuchodonosor rex Babylonis cum
transferret Jechoniam filium Joakim regem Juda de Jerusalem in
Babylonem, et omnes optimates Juda et Jerusalem:

<span id="021">21</span> quia hæc dicit Dominus exercituum, Deus Israël,
ad vasa quæ derelicta sunt in domo Domini, et in domo regis Juda et
Jerusalem:

<span id="022">22</span> In Babylonem transferentur, et ibi erunt usque
ad diem visitationis suæ, dicit Dominus, et afferri faciam ea, et
restitui in loco isto.

------------------------------------------------------------------------

[Next: Jeremiah Chapter 28](jer028)
