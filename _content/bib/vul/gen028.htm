<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 28</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/gen028">Polyglot</A>&nbsp;
<A HREF="../kjv/gen028">KJV</A>&nbsp;
<A HREF="../sep/gen028">Sep</A>&nbsp;
<A HREF="../tan/gen028">Tan</A>&nbsp;

<BR>
<BR><A HREF="gen">Genesis Index</A><BR>
&nbsp;
<A HREF="gen027">Previous</A>&nbsp;
<A HREF="gen029">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 28</H3><P><a name="001">1</A>&nbsp;Vocavit itaque Isaac Jacob, et benedixit eum, pr&#230;cepitque ei dicens: Noli accipere conjugem de genere Chanaan:</P>
<P><a name="002">2</A>&nbsp;sed vade, et proficiscere in Mesopotamiam Syri&#230;, ad domum Bathuel patris matris tu&#230;, et accipe tibi inde uxorem de filiabus Laban avunculi tui.</P>
<P><a name="003">3</A>&nbsp;Deus autem omnipotens benedicat tibi, et crescere te faciat, atque multiplicet, ut sis in turbas populorum.</P>
<P><a name="004">4</A>&nbsp;Et det tibi benedictiones Abrah&#230;, et semini tuo post te: ut possideas terram peregrinationis tu&#230;, quam pollicitus est avo tuo.</P>
<P><a name="005">5</A>&nbsp;Cumque dimisisset eum Isaac, profectus venit in Mesopotamiam Syri&#230; ad Laban filium Bathuel Syri, fratrem Rebecc&#230; matris su&#230;.</P>
<P><a name="006">6</A>&nbsp;Videns autem Esau quod benedixisset pater suus Jacob, et misisset eum in Mesopotamiam Syri&#230;, ut inde uxorem duceret; et quod post benedictionem pr&#230;cepisset ei, dicens: Non accipies uxorem de filiabus Chanaan:</P>
<P><a name="007">7</A>&nbsp;quodque obediens Jacob parentibus suis isset in Syriam:</P>
<P><a name="008">8</A>&nbsp;probans quoque quod non libenter aspiceret filias Chanaan pater suus:</P>
<P><a name="009">9</A>&nbsp;ivit ad Isma&#235;lem, et duxit uxorem absque iis, quas prius habebat, Maheleth filiam Isma&#235;l filii Abraham, sororem Nabaioth.<BR>
</P>
<P><a name="010">10</A>&nbsp;Igitur egressus Jacob de Bersabee, pergebat Haran.</P>
<P><a name="011">11</A>&nbsp;Cumque venisset ad quemdam locum, et vellet in eo requiescere post solis occubitum, tulit de lapidibus qui jacebant, et supponens capiti suo, dormivit in eodem loco.</P>
<P><a name="012">12</A>&nbsp;Viditque in somnis scalam stantem super terram, et cacumen illius tangens c&#230;lum: angelos quoque Dei ascendentes et descendentes per eam,</P>
<P><a name="013">13</A>&nbsp;et Dominum innixum scal&#230; dicentem sibi: Ego sum Dominus Deus Abraham patris tui, et Deus Isaac: terram, in qua dormis, tibi dabo et semini tuo.</P>
<P><a name="014">14</A>&nbsp;Eritque semen tuum quasi pulvis terr&#230;: dilataberis ad occidentem, et orientem, et septentrionem, et meridiem: et benedicentur in te et in semine tuo cunct&#230; tribus terr&#230;.</P>
<P><a name="015">15</A>&nbsp;Et ero custos tuus quocumque perrexeris, et reducam te in terram hanc: nec dimittam nisi complevero universa qu&#230; dixi.</P>
<P><a name="016">16</A>&nbsp;Cumque evigilasset Jacob de somno, ait: Vere Dominus est in loco isto, et ego nesciebam.</P>
<P><a name="017">17</A>&nbsp;Pavensque, Quam terribilis est, inquit, locus iste! non est hic aliud nisi domus Dei, et porta c&#230;li.</P>
<P><a name="018">18</A>&nbsp;Surgens ergo Jacob mane, tulit lapidem quem supposuerat capiti suo, et erexit in titulum, fundens oleum desuper.</P>
<P><a name="019">19</A>&nbsp;Appellavitque nomen urbis Bethel, qu&#230; prius Luza vocabatur.</P>
<P><a name="020">20</A>&nbsp;Vovit etiam votum, dicens: Si fuerit Deus mecum, et custodierit me in via, per quam ego ambulo, et dederit mihi panem ad vescendum, et vestimentum ad induendum,</P>
<P><a name="021">21</A>&nbsp;reversusque fuero prospere ad domum patris mei: erit mihi Dominus in Deum,</P>
<P><a name="022">22</A>&nbsp;et lapis iste, quem erexi in titulum, vocabitur Domus Dei: cunctorumque qu&#230; dederis mihi, decimas offeram tibi.</P>
<P><HR>
<CENTER>
<A HREF="gen029">Next: Genesis Chapter 29</A></CENTER>
</BODY>
</HTML>
