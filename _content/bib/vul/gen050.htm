<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 50</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/gen050.htm">Polyglot</A>&nbsp;
<A HREF="../kjv/gen050.htm">KJV</A>&nbsp;
<A HREF="../sep/gen050.htm">Sep</A>&nbsp;
<A HREF="../tan/gen050.htm">Tan</A>&nbsp;

<BR>
<BR><A HREF="gen.htm">Genesis Index</A><BR>
&nbsp;
<A HREF="gen049.htm">Previous</A>&nbsp;
<A HREF="exo001.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 50</H3><P><a name="001">1</A>&nbsp;Quod cernens Joseph, ruit super faciem patris, flens et deosculans eum.</P>
<P><a name="002">2</A>&nbsp;Pr&#230;cepitque servis suis medicis ut aromatibus condirent patrem.</P>
<P><a name="003">3</A>&nbsp;Quibus jussa explentibus, transierunt quadraginta dies: iste quippe mos erat cadaverum conditorum: flevitque eum &#198;gyptus septuaginta diebus.</P>
<P><a name="004">4</A>&nbsp;Et expleto planctus tempore, locutus est Joseph ad familiam Pharaonis: Si inveni gratiam in conspectu vestro, loquimini in auribus Pharaonis:</P>
<P><a name="005">5</A>&nbsp;eo quod pater meus adjuraverit me dicens: En morior: in sepulchro meo, quod fodi mihi in terra Chanaan, sepelies me. Ascendam igitur, et sepeliam patrem meum, ac revertar.</P>
<P><a name="006">6</A>&nbsp;Dixitque ei Pharao: Ascende, et sepeli patrem tuum sicut adjuratus es.</P>
<P><a name="007">7</A>&nbsp;Quo ascendente, ierunt cum eo omnes senes domus Pharaonis, cunctique majores natu terr&#230; &#198;gypti:</P>
<P><a name="008">8</A>&nbsp;domus Joseph cum fratribus suis, absque parvulis, et gregibus atque armentis, qu&#230; dereliquerant in terra Gessen.</P>
<P><a name="009">9</A>&nbsp;Habuit quoque in comitatu currus et equites: et facta est turba non modica.</P>
<P><a name="010">10</A>&nbsp;Veneruntque ad Aream Atad, qu&#230; sita est trans Jordanem: ubi celebrantes exequias planctu magno atque vehementi impleverunt septem dies.</P>
<P><a name="011">11</A>&nbsp;Quod cum vidissent habitatores terr&#230; Chanaan, dixerunt: Planctus magnus est iste &#198;gyptiis. Et idcirco vocatum est nomen loci illius, Planctus &#198;gypti.</P>
<P><a name="012">12</A>&nbsp;Fecerunt ergo filii Jacob sicut pr&#230;ceperat eis:</P>
<P><a name="013">13</A>&nbsp;et portantes eum in terram Chanaan, sepelierunt eum in spelunca duplici, quam emerat Abraham cum agro in possessionem sepulchri ab Ephron Heth&#230;o, contra faciem Mambre.</P>
<P><a name="014">14</A>&nbsp;Reversusque est Joseph in &#198;gyptum cum fratribus suis, et omni comitatu, sepulto patre.<BR>
</P>
<P><a name="015">15</A>&nbsp;Quo mortuo, timentes fratres ejus, et mutuo colloquentes: Ne forte memor sit injuri&#230; quam passus est, et reddat nobis omne malum quod fecimus,</P>
<P><a name="016">16</A>&nbsp;mandaverunt ei dicentes: Pater tuus pr&#230;cepit nobis antequam moreretur,</P>
<P><a name="017">17</A>&nbsp;ut h&#230;c tibi verbis illius diceremus: Obsecro ut obliviscaris sceleris fratrum tuorum, et peccati atque maliti&#230; quam exercuerunt in te: nos quoque oramus ut servis Dei patris tui dimittas iniquitatem hanc. Quibus auditis flevit Joseph.</P>
<P><a name="018">18</A>&nbsp;Veneruntque ad eum fratres sui: et proni adorantes in terram, dixerunt: Servi tui sumus.</P>
<P><a name="019">19</A>&nbsp;Quibus ille respondit: Nolite timere: num Dei possumus resistere voluntati?</P>
<P><a name="020">20</A>&nbsp;Vos cogitastis de me malum: sed Deus vertit illud in bonum, ut exaltaret me, sicut in pr&#230;sentiarum cernitis, et salvos faceret multos populos.</P>
<P><a name="021">21</A>&nbsp;Nolite timere: ego pascam vos et parvulos vestros: consolatusque est eos, et blande ac leniter est locutus.</P>
<P><a name="022">22</A>&nbsp;Et habitavit in &#198;gypto cum omni domo patris sui: vixitque centum decem annis. Et vidit Ephraim filios usque ad tertiam generationem. Filii quoque Machir filii Manasse nati sunt in genibus Joseph.</P>
<P><a name="023">23</A>&nbsp;Quibus transactis, locutus est fratribus suis: Post mortem meam Deus visitabit vos, et ascendere vos faciet de terra ista ad terram quam juravit Abraham, Isaac et Jacob.</P>
<P><a name="024">24</A>&nbsp;Cumque adjurasset eos atque dixisset: Deus visitabit vos, asportate ossa mea vobiscum de loco isto:</P>
<P><a name="025">25</A>&nbsp;mortuus est, expletis centum decem vit&#230; su&#230; annis. Et conditus aromatibus, repositus est in loculo in &#198;gypto.</P>
<P></P>
<P><HR>
<CENTER>
<A HREF="exo001.htm">Next: Exodus Chapter 1</A></CENTER>
</BODY>
</HTML>
