<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Colossians: Colossians Chapter 3</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/col003">Polyglot</A>&nbsp;
<A HREF="../gnt/col003">GNT</A>&nbsp;
<A HREF="../kjv/col003">KJV</A>&nbsp;

<BR>
<BR><A HREF="col">Colossians Index</A><BR>
&nbsp;
<A HREF="col002">Previous</A>&nbsp;
<A HREF="col004">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Colossians Chapter 3</H3><P><a name="001">1</A>&nbsp;Igitur, si consurrexistis cum Christo: qu&#230; sursum sunt qu&#230;rite, ubi Christus est in dextera Dei sedens:</P>
<P><a name="002">2</A>&nbsp;qu&#230; sursum sunt sapite, non qu&#230; super terram.</P>
<P><a name="003">3</A>&nbsp;Mortui enim estis, et vita vestra est abscondita cum Christo in Deo.</P>
<P><a name="004">4</A>&nbsp;Cum Christus apparuerit, vita vestra: tunc et vos apparebitis cum ipso in gloria.</P>
<P><a name="005">5</A>&nbsp;Mortificate ergo membra vestra, qu&#230; sunt super terram: fornicationem, immunditiam, libidinem, concupiscentiam malam, et avaritiam, qu&#230; est simulacrorum servitus:</P>
<P><a name="006">6</A>&nbsp;propter qu&#230; venit ira Dei super filios incredulitatis:</P>
<P><a name="007">7</A>&nbsp;in quibus et vos ambulastis aliquando, cum viveretis in illis.</P>
<P><a name="008">8</A>&nbsp;Nunc autem deponite et vos omnia: iram, indignationem, malitiam, blasphemiam, turpem sermonem de ore vestro.</P>
<P><a name="009">9</A>&nbsp;Nolite mentiri invicem, expoliantes vos veterem hominem cum actibus suis,</P>
<P><a name="010">10</A>&nbsp;et induentes novum eum, qui renovatur in agnitionem secundum imaginem ejus qui creavit illum:</P>
<P><a name="011">11</A>&nbsp;ubi non est gentilis et Jud&#230;us, circumcisio et pr&#230;putium, Barbarus et Scytha, servus et liber: sed omnia, et in omnibus Christus.</P>
<P><a name="012">12</A>&nbsp;Induite vos ergo, sicut electi Dei, sancti, et dilecti, viscera misericordi&#230;, benignitatem, humilitatem, modestiam, patientiam:</P>
<P><a name="013">13</A>&nbsp;supportantes invicem, et donantes vobismetipsis si quis adversus aliquem habet querelam: sicut et Dominus donavit vobis, ita et vos.</P>
<P><a name="014">14</A>&nbsp;Super omnia autem h&#230;c, caritatem habete, quod est vinculum perfectionis:</P>
<P><a name="015">15</A>&nbsp;et pax Christi exsultet in cordibus vestris, in qua et vocati estis in uno corpore: et grati estote.</P>
<P><a name="016">16</A>&nbsp;Verbum Christi habitet in vobis abundanter, in omni sapientia, docentes, et commonentes vosmetipsos, psalmis, hymnis, et canticis spiritualibus, in gratia cantantes in cordibus vestris Deo.</P>
<P><a name="017">17</A>&nbsp;Omne, quodcumque facitis in verbo aut in opere, omnia in nomine Domini Jesu Christi, gratias agentes Deo et Patri per ipsum.<BR>
</P>
<P><a name="018">18</A>&nbsp;Mulieres, subdit&#230; estote viris, sicut oportet, in Domino.</P>
<P><a name="019">19</A>&nbsp;Viri, diligite uxores vestras, et nolite amari esse ad illas.</P>
<P><a name="020">20</A>&nbsp;Filii, obedite parentibus per omnia: hoc enim placitum est in Domino.</P>
<P><a name="021">21</A>&nbsp;Patres, nolite ad indignationem provocare filios vestros, ut non pusillo animo fiant.</P>
<P><a name="022">22</A>&nbsp;Servi, obedite per omnia dominis carnalibus, non ad oculum servientes, quasi hominibus placentes, sed in simplicitate cordis, timentes Deum.</P>
<P><a name="023">23</A>&nbsp;Quodcumque facitis, ex animo operamini sicut Domino, et non hominibus:</P>
<P><a name="024">24</A>&nbsp;scientes quod a Domino accipietis retributionem h&#230;reditatis. Domino Christo servite.</P>
<P><a name="025">25</A>&nbsp;Qui enim injuriam facit, recipiet id quod inique gessit: et non est personarum acceptio apud Deum.</P>
<P><HR>
<CENTER>
<A HREF="col004">Next: Colossians Chapter 4</A></CENTER>
</BODY>
</HTML>
