[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mar007)  [GNT](../gnt/mar007) 
[KJV](../kjv/mar007)   
  
[Mark Index](mar)  
  [Previous](mar006)  [Next](mar008) 

------------------------------------------------------------------------

### Vulgate (Latin): Mark Chapter 7

<span id="001">1</span> Et conveniunt ad eum pharisæi, et quidam de
scribis, venientes ab Jerosolymis.

<span id="002">2</span> Et cum vidissent quosdam ex discipulis ejus
communibus manibus, id est non lotis, manducare panes, vituperaverunt.

<span id="003">3</span> Pharisæi enim, et omnes Judæi, nisi crebro
laverint manus, non manducant, tenentes traditionem seniorum:

<span id="004">4</span> et a foro nisi baptizentur, non comedunt: et
alia multa sunt, quæ tradita sunt illis servare, baptismata calicum, et
urceorum, et æramentorum, et lectorum:

<span id="005">5</span> et interrogabant eum pharisæi et scribæ: Quare
discipuli tui non ambulant juxta traditionem seniorum, sed communibus
manibus manducant panem?

<span id="006">6</span> At ille respondens, dixit eis: Bene prophetavit
Isaias de vobis hypocritis, sicut scriptum est: \[Populus hic labiis me
honorat,  
cor autem eorum longe est a me:  

<span id="007">7</span> in vanum autem me colunt,  
docentes doctrinas, et præcepta hominum.\]

<span id="008">8</span> Relinquentes enim mandatum Dei, tenetis
traditionem hominum, baptismata urceorum et calicum: et alia similia his
facitis multa.

<span id="009">9</span> Et dicebat illis: Bene irritum facitis præceptum
Dei, ut traditionem vestram servetis.

<span id="010">10</span> Moyses enim dixit: Honora patrem tuum, et
matrem tuam. Et: Qui maledixerit patri, vel matri, morte moriatur.

<span id="011">11</span> Vos autem dicitis: Si dixerit homo patri, aut
matri, Corban (quod est donum) quodcumque ex me, tibi profuerit:

<span id="012">12</span> et ultra non dimittitis eum quidquam facere
patri suo, aut matri,

<span id="013">13</span> rescindentes verbum Dei per traditionem
vestram, quam tradidistis: et similia hujusmodi multa facitis.  

<span id="014">14</span> Et advocans iterum turbam, dicebat illis:
Audite me omnes, et intelligite.

<span id="015">15</span> Nihil est extra hominem introiens in eum, quod
possit eum coinquinare, sed quæ de homine procedunt illa sunt quæ
communicant hominem.

<span id="016">16</span> Si quis habet aures audiendi, audiat.

<span id="017">17</span> Et cum introisset in domum a turba,
interrogabant eum discipuli ejus parabolam.

<span id="018">18</span> Et ait illis: Sic et vos imprudentes estis? Non
intelligitis quia omne extrinsecus introiens in hominem, non potest eum
communicare:

<span id="019">19</span> quia non intrat in cor ejus, sed in ventrum
vadit, et in secessum exit, purgans omnes escas?

<span id="020">20</span> Dicebat autem, quoniam quæ de homine exeunt,
illa communicant hominem.

<span id="021">21</span> Ab intus enim de corde hominum malæ
cogitationes procedunt, adulteria, fornicationes, homicidia,

<span id="022">22</span> furta, avaritiæ, nequitiæ, dolus, impudicitiæ,
oculus malus, blasphemia, superbia, stultitia.

<span id="023">23</span> Omnia hæc mala ab intus procedunt, et
communicant hominem.  

<span id="024">24</span> Et inde surgens abiit in fines Tyri et Sidonis:
et ingressus domum, neminem voluit scire, et non potuit latere.

<span id="025">25</span> Mulier enim statim ut audivit de eo, cujus
filia habebat spiritum immundum, intravit, et procidit ad pedes ejus.

<span id="026">26</span> Erat enim mulier gentilis, Syrophœnissa genere.
Et rogabat eum ut dæmonium ejiceret de filia ejus.

<span id="027">27</span> Qui dixit illi: Sine prius saturari filios: non
est enim bonum sumere panem filiorum, et mittere canibus.

<span id="028">28</span> At illa respondit, et dixit illi: Utique
Domine, nam et catelli comedunt sub mensa de micis puerorum.

<span id="029">29</span> Et ait illi: Propter hunc sermonem vade: exiit
dæmonium a filia tua.

<span id="030">30</span> Et cum abiisset domum suam, invenit puellam
jacentem supra lectum, et dæmonium exiisse.  

<span id="031">31</span> Et iterum exiens de finibus Tyri, venit per
Sidonem ad mare Galilææ inter medios fines Decapoleos.

<span id="032">32</span> Et adducunt ei surdum, et mutum, et
deprecabantur eum, ut imponat illi manum.

<span id="033">33</span> Et apprehendens eum de turba seorsum, misit
digitos suos in auriculas ejus: et exspuens, tetigit linguam ejus:

<span id="034">34</span> et suscipiens in cælum, ingemuit, et ait illi:
Ephphetha, quod est, Adaperire.

<span id="035">35</span> Et statim apertæ sunt aures ejus, et solutum
est vinculum linguæ ejus, et loquebatur recte.

<span id="036">36</span> Et præcepit illis ne cui dicerent. Quanto autem
eis præcipiebat, tanto magis plus prædicabant:

<span id="037">37</span> et eo amplius admirabantur, dicentes: Bene
omnia fecit: et surdos fecit audire, et mutos loqui.

------------------------------------------------------------------------

[Next: Mark Chapter 8](mar008)
