<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 18</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/gen018.htm">Polyglot</A>&nbsp;
<A HREF="../kjv/gen018.htm">KJV</A>&nbsp;
<A HREF="../sep/gen018.htm">Sep</A>&nbsp;
<A HREF="../tan/gen018.htm">Tan</A>&nbsp;

<BR>
<BR><A HREF="gen.htm">Genesis Index</A><BR>
&nbsp;
<A HREF="gen017.htm">Previous</A>&nbsp;
<A HREF="gen019.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 18</H3><P><a name="001">1</A>&nbsp;Apparuit autem ei Dominus in convalle Mambre sedenti in ostio tabernaculi sui in ipso fervore diei.</P>
<P><a name="002">2</A>&nbsp;Cumque elevasset oculos, apparuerunt ei tres viri stantes prope eum: quos cum vidisset, cucurrit in occursum eorum de ostio tabernaculi, et adoravit in terram.</P>
<P><a name="003">3</A>&nbsp;Et dixit: Domine, si inveni gratiam in oculis tuis, ne transeas servum tuum:</P>
<P><a name="004">4</A>&nbsp;sed afferam pauxillum aqu&#230;, et lavate pedes vestros, et requiescite sub arbore.</P>
<P><a name="005">5</A>&nbsp;Ponamque buccellam panis, et confortate cor vestrum: postea transibitis: idcirco enim declinastis ad servum vestrum. Qui dixerunt: Fac ut locutus es.</P>
<P><a name="006">6</A>&nbsp;Festinavit Abraham in tabernaculum ad Saram, dixitque ei: Accelera, tria sata simil&#230; commisce, et fac subcinericios panes.</P>
<P><a name="007">7</A>&nbsp;Ipse vero ad armentum cucurrit, et tulit inde vitulum tenerrimum et optimum, deditque puero: qui festinavit et coxit illum.</P>
<P><a name="008">8</A>&nbsp;Tulit quoque butyrum et lac, et vitulum quem coxerat, et posuit coram eis: ipse vero stabat juxta eos sub arbore.<BR>
</P>
<P><a name="009">9</A>&nbsp;Cumque comedissent, dixerunt ad eum: Ubi est Sara uxor tua? Ille respondit: Ecce in tabernaculo est.</P>
<P><a name="010">10</A>&nbsp;Cui dixit: Revertens veniam ad te tempore isto, vita comite, et habebit filium Sara uxor tua. Quo audito, Sara risit post ostium tabernaculi.</P>
<P><a name="011">11</A>&nbsp;Erant autem ambo senes, provect&#230;que &#230;tatis, et desierant Sar&#230; fieri muliebria.</P>
<P><a name="012">12</A>&nbsp;Qu&#230; risit occulte dicens: Postquam consenui, et dominus meus vetulus est, voluptati operam dabo?</P>
<P><a name="013">13</A>&nbsp;Dixit autem Dominus ad Abraham: Quare risit Sara, dicens: Num vere paritura sum anus?</P>
<P><a name="014">14</A>&nbsp;Numquid Deo quidquam est difficile? juxta condictum revertar ad te hoc eodem tempore, vita comite, et habebit Sara filium.</P>
<P><a name="015">15</A>&nbsp;Negabit Sara, dicens: Non risi, timore perterrita. Dominus autem: Non est, inquit, ita: sed risisti.<BR>
</P>
<P><a name="016">16</A>&nbsp;Cum ergo surrexissent inde viri, direxerunt oculos contra Sodomam: et Abraham simul gradiebatur, deducens eos.</P>
<P><a name="017">17</A>&nbsp;Dixitque Dominus: Num celare potero Abraham qu&#230; gesturus sum:</P>
<P><a name="018">18</A>&nbsp;cum futurus sit in gentem magnam, ac robustissimam, et benedicend&#230; sint in illo omnes nationes terr&#230;?</P>
<P><a name="019">19</A>&nbsp;Scio enim quod pr&#230;cepturus sit filiis suis, et domui su&#230; post se ut custodiant viam Domini, et faciant judicium et justitiam: ut adducat Dominus propter Abraham omnia qu&#230; locutus est ad eum.</P>
<P><a name="020">20</A>&nbsp;Dixit itaque Dominus: Clamor Sodomorum et Gomorrh&#230; multiplicatus est, et peccatum eorum aggravatum est nimis.</P>
<P><a name="021">21</A>&nbsp;Descendam, et videbo utrum clamorem qui venit ad me, opere compleverint; an non est ita, ut sciam.</P>
<P><a name="022">22</A>&nbsp;Converteruntque se inde, et abierunt Sodomam: Abraham vero adhuc stabat coram Domino.</P>
<P><a name="023">23</A>&nbsp;Et appropinquans ait: Numquid perdes justum cum impio?</P>
<P><a name="024">24</A>&nbsp;si fuerint quinquaginta justi in civitate, peribunt simul? et non parces loco illi propter quinquaginta justos, si fuerint in eo?</P>
<P><a name="025">25</A>&nbsp;Absit a te ut rem hanc facias, et occidas justum cum impio, fiatque justus sicut impius, non est hoc tuum: qui judicas omnem terram, nequaquam facies judicium hoc.</P>
<P><a name="026">26</A>&nbsp;Dixitque Dominus ad eum: Si invenero Sodomis quinquaginta justos in medio civitatis, dimittam omni loco propter eos.</P>
<P><a name="027">27</A>&nbsp;Respondensque Abraham, ait: Quia semel c&#156;pi, loquar ad Dominum meum, cum sim pulvis et cinis.</P>
<P><a name="028">28</A>&nbsp;Quid si minus quinquaginta justis quinque fuerint? delebis, propter quadraginta quinque, universam urbem? Et ait: Non delebo, si invenero ibi quadraginta quinque.</P>
<P><a name="029">29</A>&nbsp;Rursumque locutus est ad eum: Sin autem quadraginta ibi inventi fuerint, quid facies? Ait: Non percutiam propter quadraginta.</P>
<P><a name="030">30</A>&nbsp;Ne qu&#230;so, inquit, indigneris, Domine, si loquar: quid si ibi inventi fuerint triginta? Respondit: Non faciam, si invenero ibi triginta.</P>
<P><a name="031">31</A>&nbsp;Quia semel, ait, c&#156;pi loquar ad Dominum meum: quid si ibi inventi fuerint viginti? Ait: Non interficiam propter viginti.</P>
<P><a name="032">32</A>&nbsp;Obsecro, inquit, ne irascaris, Domine, si loquar adhuc semel: quid si inventi fuerint ibi decem? Et dixit: Non delebo propter decem.</P>
<P><a name="033">33</A>&nbsp;Abiitque Dominus, postquam cessavit loqui ad Abraham: et ille reversus est in locum suum.</P>
<P><HR>
<CENTER>
<A HREF="gen019.htm">Next: Genesis Chapter 19</A></CENTER>
</BODY>
</HTML>
