<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Judges: Judges Chapter 21</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jdg021">Polyglot</A>&nbsp;
<A HREF="../kjv/jdg021">KJV</A>&nbsp;
<A HREF="../sep/jdb021">Sep:JdB</A>&nbsp;
<A HREF="../sep/jda021">Sep:JdA</A>&nbsp;
<A HREF="../tan/jdg021">Tan</A>&nbsp;

<BR>
<BR><A HREF="jdg">Judges Index</A><BR>
&nbsp;
<A HREF="jdg020">Previous</A>&nbsp;
<A HREF="rut001">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Judges Chapter 21</H3><P><a name="001">1</A>&nbsp;Juraverunt quoque filii Isra&#235;l in Maspha, et dixerunt: Nullus nostrum dabit filiis Benjamin de filiabus suis uxorem.</P>
<P><a name="002">2</A>&nbsp;Veneruntque omnes ad domum Dei in Silo, et in conspectu ejus sedentes usque ad vesperam, levaverunt vocem, et magno ululatu c&#156;perunt flere, dicentes:</P>
<P><a name="003">3</A>&nbsp;Quare, Domine Deus Isra&#235;l, factum est hoc malum in populo tuo, ut hodie una tribus auferretur ex nobis?</P>
<P><a name="004">4</A>&nbsp;Altera autem die diluculo consurgentes, exstruxerunt altare: obtuleruntque ibi holocausta, et pacificas victimas, et dixerunt:</P>
<P><a name="005">5</A>&nbsp;Quis non ascendit in exercitu Domini de universis tribubus Isra&#235;l? grandi enim juramento se constrinxerant, cum essent in Maspha, interfici eos qui defuissent.</P>
<P><a name="006">6</A>&nbsp;Ductique p&#156;nitentia filii Isra&#235;l super fratre suo Benjamin, c&#156;perunt dicere: Ablata est tribus una de Isra&#235;l:</P>
<P><a name="007">7</A>&nbsp;unde uxores accipient? omnes enim in commune juravimus, non daturos nos his filias nostras.</P>
<P><a name="008">8</A>&nbsp;Idcirco dixerunt: Quis est de universis tribubus Isra&#235;l, qui non ascendit ad Dominum in Maspha? Et ecce inventi sunt habitatores Jabes Galaad in illo exercitu non fuisse.</P>
<P><a name="009">9</A>&nbsp;(Eo quoque tempore cum essent in Silo, nullus ex eis ibi repertus est.)<BR>
</P>
<P><a name="010">10</A>&nbsp;Miserunt itaque decem millia viros robustissimos, et pr&#230;ceperunt eis: Ite, et percutite habitatores Jabes Galaad in ore gladii, tam uxores quam parvulos eorum.</P>
<P><a name="011">11</A>&nbsp;Et hoc erit quod observare debebitis: omne generis masculini, et mulieres qu&#230; cognoverunt viros, interficite; virgines autem reservate.</P>
<P><a name="012">12</A>&nbsp;Invent&#230;que sunt de Jabes Galaad quadringent&#230; virgines, qu&#230; nescierunt viri thorum: et adduxerunt eas ad castra in Silo, in terram Chanaan.</P>
<P><a name="013">13</A>&nbsp;Miseruntque nuntios ad filios Benjamin, qui erant in petra Remmon, et pr&#230;ceperunt eis, ut eos susciperent in pace.</P>
<P><a name="014">14</A>&nbsp;Veneruntque filii Benjamin in illo tempore, et dat&#230; sunt eis uxores de filiabus Jabes Galaad: alias autem non repererunt, quas simili modo traderent.</P>
<P><a name="015">15</A>&nbsp;Universusque Isra&#235;l valde doluit, et egit p&#156;nitentiam super interfectione unius tribus ex Isra&#235;l.<BR>
</P>
<P><a name="016">16</A>&nbsp;Dixeruntque majores natu: Quid faciemus reliquis, qui non acceperunt uxores? omnes in Benjamin femin&#230; conciderunt,</P>
<P><a name="017">17</A>&nbsp;et magna nobis cura, ingentique studio providendum est, ne una tribus deleatur ex Isra&#235;l.</P>
<P><a name="018">18</A>&nbsp;Filias enim nostras eis dare non possumus, constricti juramento et maledictione qua diximus: Maledictus qui dederit de filiabus suis uxorem Benjamin.</P>
<P><a name="019">19</A>&nbsp;Ceperuntque consilium, atque dixerunt: Ecce solemnitas Domini est in Silo anniversaria, qu&#230; sita est ad septentrionem urbis Bethel, et ad orientalem plagam vi&#230;, qu&#230; de Bethel tendit ad Sichimam, et ad meridiem oppidi Lebona.</P>
<P><a name="020">20</A>&nbsp;Pr&#230;ceperuntque filiis Benjamin, atque dixerunt: Ite, ad latitate in vineis.</P>
<P><a name="021">21</A>&nbsp;Cumque videritis filias Silo ad ducendos choros ex more procedere, exite repente de vineis, et rapite ex eis singuli uxores singulas, et pergite in terram Benjamin.</P>
<P><a name="022">22</A>&nbsp;Cumque venerint patres earum, ac fratres, et adversum vos queri c&#156;perint atque jurgari, dicemus eis: Miseremini eorum: non enim rapuerunt eas jure bellantium atque victorum: sed rogantibus ut acciperent, non dedistis, et a vestra parte peccatum est.</P>
<P><a name="023">23</A>&nbsp;Feceruntque filii Benjamin ut sibi fuerat imperatum: et juxta numerum suum, rapuerunt sibi de his qu&#230; ducebant choros, uxores singulas: abieruntque in possessionem suam &#230;dificantes urbes, et habitantes in eis.</P>
<P><a name="024">24</A>&nbsp;Filii quoque Isra&#235;l reversi sunt per tribus et familias in tabernacula sua. In diebus illis non erat rex in Isra&#235;l: sed unusquisque quod sibi rectum videbatur, hoc faciebat.</P>
<P></P>
<P><HR>
<CENTER>
<A HREF="rut001">Next: Ruth Chapter 1</A></CENTER>
</BODY>
</HTML>
