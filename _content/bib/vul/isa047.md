[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa047)  [KJV](../kjv/isa047)  [Sep](../sep/isa047) 
[Tan](../tan/isa047)   
  
[Isaiah Index](isa)  
  [Previous](isa046)  [Next](isa048) 

------------------------------------------------------------------------

### Vulgate (Latin): Isaiah Chapter 47

<span id="001">1</span> \[Descende, sede in pulvere,  
virgo filia Babylon:  
sede in terra; non est solium  
filiæ Chaldæorum,  
quia ultra non vocaberis  
mollis et tenera.  

<span id="002">2</span> Tolle molam, et mole farinam;  
denuda turpitudinem tuam;  
discooperi humerum, revela crura,  
transi flumina.  

<span id="003">3</span> Revelabitur ignominia tua,  
et videbitur opprobrium tuum;  
ultionem capiam, et non resistet mihi homo.  

<span id="004">4</span> Redemptor noster, Dominus exercituum nomen
illius,  
Sanctus Israël.  

<span id="005">5</span> Sede tacens, et intra in tenebras,  
filia Chaldæorum,  
quia non vocaberis ultra  
domina regnorum.  

<span id="006">6</span> Iratus sum super populum meum:  
contaminavi hæreditatem meam,  
et dedi eos in manu tua:  
non posuisti eis misericordias;  
super senem aggravasti jugum tuum valde.  

<span id="007">7</span> Et dixisti: In sempiternum ero domina.  
Non posuisti hæc super cor tuum,  
neque recordata es novissimi tui.  

<span id="008">8</span> Et nunc audi hæc delicata,  
et habitans confidenter,  
quæ dicis in corde tuo:  
Ego sum, et non est præter me amplius;  
non sedebo vidua,  
et ignorabo sterilitatem.  

<span id="009">9</span> Venient tibi duo hæc  
subito in die una,  
sterilitas et viduitas:  
universa venerunt super te,  
propter multitudinem maleficiorum tuorum,  
et propter duritiam incantatorum tuorum vehementem.  

<span id="010">10</span> Et fiduciam habuisti in malitia tua,  
et dixisti: Non est qui videat me.  
Sapientia tua et scientia tua,  
hæc decepit te.  
Et dixisti in corde tuo:  
Ego sum, et præter me non est altera.  

<span id="011">11</span> Veniet super te malum,  
et nescies ortum ejus;  
et irruet super te calamitas  
quam non poteris expiare;  
veniet super te repente miseria  
quam nescies.  

<span id="012">12</span> Sta cum incantatoribus tuis  
et cum multitudine maleficiorum tuorum,  
in quibus laborasti ab adolescentia tua,  
si forte quod prosit tibi,  
aut si possis fieri fortior.  

<span id="013">13</span> Defecisti in multitudine consiliorum tuorum.  
Stent, et salvent te  
augures cæli,  
qui contemplabantur sidera,  
et supputabant menses,  
ut ex eis annuntiarent ventura tibi.  

<span id="014">14</span> Ecce facti sunt quasi stipula,  
ignis combussit eos;  
non liberabunt animam suam  
de manu flammæ;  
non sunt prunæ quibus calefiant,  
nec focus ut sedeant ad eum.  

<span id="015">15</span> Sic facta sunt tibi in quibuscumque
laboraveras:  
negotiatores tui ab adolescentia tua,  
unusquisque in via sua erraverunt;  
non est qui salvet te.\]

------------------------------------------------------------------------

[Next: Isaiah Chapter 48](isa048)
