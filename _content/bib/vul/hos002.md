[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/hos002)  [KJV](../kjv/hos002)  [Sep](../sep/hos002) 
[Tan](../tan/hos002)   
  
[Hosea Index](hos)  
  [Previous](hos001)  [Next](hos003) 

------------------------------------------------------------------------

### Vulgate (Latin): Hosea Chapter 2

<span id="001">1</span> Dicite fratribus vestris: Populus meus; et
sorori vestræ: Misericordiam consecuta.  

<span id="002">2</span> \[Judicate matrem vestram, judicate,  
quoniam ipsa non uxor mea,  
et ego non vir ejus.  
Auferat fornicationes suas a facie sua,  
et adulteria sua de medio uberum suorum;  

<span id="003">3</span> ne forte expoliem eam nudam,  
et statuam eam secundum diem nativitatis suæ,  
et ponam eam quasi solitudinem,  
et statuam eam velut terram inviam,  
et interficiam eam siti.  

<span id="004">4</span> Et filiorum illius non miserebor,  
quoniam filii fornicationum sunt.  

<span id="005">5</span> Quia fornicata est mater eorum,  
confusa est quæ concepit eos;  
quia dixit: Vadam post amatores meos,  
qui dant panes mihi, et aquas meas,  
lanam meam, et linum meum,  
oleum meum, et potum meum.  

<span id="006">6</span> Propter hoc ecce ego sepiam viam tuam spinis,  
et sepiam eam maceria, et semitas suas non inveniet.  

<span id="007">7</span> Et sequetur amatores suos, et non apprehendet
eos;  
et quæret eos, et non inveniet:  
et dicet: Vadam, et revertar ad virum meum priorem,  
quia bene mihi erat tunc magis quam nunc.  

<span id="008">8</span> Et hæc nescivit, quia ego dedi ei frumentum, et
vinum, et oleum,  
et argentum multiplicavi ei, et aurum,  
quæ fecerunt Baal.  

<span id="009">9</span> Idcirco convertar, et sumam frumentum meum in
tempore suo,  
et vinum meum in tempore suo.  
Et liberabo lanam meam et linum meum,  
quæ operiebant ignominiam ejus.  

<span id="010">10</span> Et nunc revelabo stultitiam ejus in oculis
amatorum ejus;  
et vir non eruet eam de manu mea;  

<span id="011">11</span> et cessare faciam omne gaudium ejus,  
solemnitatem ejus, neomeniam ejus, sabbatum ejus,  
et omnia festa tempora ejus.  

<span id="012">12</span> Et corrumpam vineam ejus, et ficum ejus,  
de quibus dixit: Mercedes hæ meæ sunt,  
quas dederunt mihi amatores mei;  
et ponam eam in saltum,  
et comedet eam bestia agri.  

<span id="013">13</span> Et visitabo super eam dies Baalim,  
quibus accendebat incensum,  
et ornabatur in aure sua, et monili suo.  
Et ibat post amatores suos,  
et mei obliviscebatur, dicit Dominus.  

<span id="014">14</span> Propter hoc ecce ego lactabo eam,  
et ducam eam in solitudinem,  
et loquar ad cor ejus.  

<span id="015">15</span> Et dabo ei vinitores ejus ex eodem loco,  
et vallem Achor, ad aperiendam spem;  
et canet ibi juxta dies juventutis suæ,  
et juxta dies ascensionis suæ de terra Ægypti.  

<span id="016">16</span> Et erit in die illa, ait Dominus:  
vocabit me, Vir meus,  
et non vocabit me ultra Baali.  

<span id="017">17</span> Et auferam nomina Baalim de ore ejus,  
et non recordabitur ultra nominis eorum.  

<span id="018">18</span> Et percutiam cum eis fœdus in die illa, cum
bestia agri,  
et cum volucre cæli, et cum reptili terræ;  
et arcum, et gladium, et bellum conteram de terra,  
et dormire eos faciam fiducialiter.  

<span id="019">19</span> Et sponsabo te mihi in sempiternum;  
et sponsabo te mihi in justitia, et judicio,  
et in misericordia, et in miserationibus.  

<span id="020">20</span> Et sponsabo te mihi in fide;  
et scies quia ego Dominus.  

<span id="021">21</span> Et erit in die illa:  
exaudiam, dicit Dominus, exaudiam cælos,  
et illi exaudient terram.  

<span id="022">22</span> Et terra exaudiet triticum, et vinum, et
oleum,  
et hæc exaudient Jezrahel.  

<span id="023">23</span> Et seminabo eam mihi in terra,  
et miserebor ejus quæ fuit Absque misericordia.  

<span id="024">24</span> Et dicam Non populo meo: Populus meus es tu;  
et ipse dicet: Deus meus es tu.\]

------------------------------------------------------------------------

[Next: Hosea Chapter 3](hos003)
