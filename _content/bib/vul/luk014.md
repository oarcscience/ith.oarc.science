[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/luk014)  [GNT](../gnt/luk014) 
[KJV](../kjv/luk014)   
  
[Luke Index](luk)  
  [Previous](luk013)  [Next](luk015) 

------------------------------------------------------------------------

### Vulgate (Latin): Luke Chapter 14

<span id="001">1</span> Et factum est cum intraret Jesus in domum
cujusdam principis pharisæorum sabbato manducare panem, et ipsi
observabant eum.

<span id="002">2</span> Et ecce homo quidam hydropicus erat ante illum.

<span id="003">3</span> Et respondens Jesus dixit ad legisperitos et
pharisæos, dicens: Si licet sabbato curare?

<span id="004">4</span> At illi tacuerunt. Ipse vero apprehensum sanavit
eum, ac dimisit.

<span id="005">5</span> Et respondens ad illos dixit: Cujus vestrum
asinus, aut bos in puteum cadet, et non continuo extrahet illum die
sabbati?

<span id="006">6</span> Et non poterant ad hæc respondere illi.  

<span id="007">7</span> Dicebat autem et ad invitatos parabolam,
intendens quomodo primos accubitus eligerent, dicens ad illos:

<span id="008">8</span> Cum invitatus fueris ad nuptias, non discumbas
in primo loco, ne forte honoratior te sit invitatus ab illo.

<span id="009">9</span> Et veniens is, qui te et illum vocavit, dicat
tibi: Da huic locum: et tunc incipias cum rubore novissimum locum
tenere.

<span id="010">10</span> Sed cum vocatus fueris, vade, recumbe in
novissimo loco: ut, cum venerit qui te invitavit, dicat tibi: Amice,
ascende superius. Tunc erit tibi gloria coram simul discumbentibus:

<span id="011">11</span> quia omnis, qui se exaltat, humiliabitur: et
qui se humiliat, exaltabitur.  

<span id="012">12</span> Dicebat autem et ei, qui invitaverat: Cum facis
prandium, aut cœnam, noli vocare amicos tuos, neque fratres tuos, neque
cognatos, neque vicinos divites: ne forte te et ipsi reinvitent, et fiat
tibi retributio;

<span id="013">13</span> sed cum facis convivium, voca pauperes,
debiles, claudos, et cæcos:

<span id="014">14</span> et beatus eris, quia non habent retribuere
tibi: retribuetur enim tibi in resurrectione justorum.  

<span id="015">15</span> Hæc cum audisset quidam de simul
discumbentibus, dixit illi: Beatus qui manducabit panem in regno Dei.

<span id="016">16</span> At ipse dixit ei: Homo quidam fecit cœnam
magnam, et vocavit multos.

<span id="017">17</span> Et misit servum suum hora cœnæ dicere invitatis
ut venirent, quia jam parata sunt omnia.

<span id="018">18</span> Et cœperunt simul omnes excusare. Primus dixit
ei: Villam emi, et necesse habeo exire, et videre illam: rogo te, habe
me excusatum.

<span id="019">19</span> Et alter dixit: Juga boum emi quinque, et eo
probare illa: rogo te, habe me excusatum.

<span id="020">20</span> Et alius dixit: Uxorem duxi, et ideo non possum
venire.

<span id="021">21</span> Et reversus servus nuntiavit hæc domino suo.
Tunc iratus paterfamilias, dixit servo suo: Exi cito in plateas et vicos
civitatis: et pauperes, ac debiles, et cæcos, et claudos introduc huc.

<span id="022">22</span> Et ait servus: Domine, factum est ut imperasti,
et adhuc locus est.

<span id="023">23</span> Et ait dominus servo: Exi in vias, et sæpes: et
compelle intrare, ut impleatur domus mea.

<span id="024">24</span> Dico autem vobis quod nemo virorum illorum qui
vocati sunt, gustabit cœnam meam.  

<span id="025">25</span> Ibant autem turbæ multæ cum eo: et conversus
dixit ad illos:

<span id="026">26</span> Si quis venit ad me, et non odit patrem suum,
et matrem, et uxorem, et filios, et fratres, et sorores, adhuc autem et
animam suam, non potest meus esse discipulus.

<span id="027">27</span> Et qui non bajulat crucem suam, et venit post
me, non potest meus esse discipulus.

<span id="028">28</span> Quis enim ex vobis volens turrim ædificare, non
prius sedens computat sumptus, qui necessarii sunt, si habeat ad
perficiendum,

<span id="029">29</span> ne, posteaquam posuerit fundamentum, et non
potuerit perficere, omnes qui vident, incipiant illudere ei,

<span id="030">30</span> dicentes: Quia hic homo cœpit ædificare, et non
potuit consummare?

<span id="031">31</span> Aut quis rex iturus committere bellum adversus
alium regem, non sedens prius cogitat, si possit cum decem millibus
occurrere ei, qui cum viginti millibus venit ad se?

<span id="032">32</span> Alioquin adhuc illo longe agente, legationem
mittens rogat ea quæ pacis sunt.

<span id="033">33</span> Sic ergo omnis ex vobis, qui non renuntiat
omnibus quæ possidet, non potest meus esse discipulus.

<span id="034">34</span> Bonum est sal: si autem sal evanuerit, in quo
condietur?

<span id="035">35</span> Neque in terram, neque in sterquilinium utile
est, sed foras mittetur. Qui habet aures audiendi, audiat.

------------------------------------------------------------------------

[Next: Luke Chapter 15](luk015)
