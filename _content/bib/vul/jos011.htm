<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Joshua: Joshua Chapter 11</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jos011">Polyglot</A>&nbsp;
<A HREF="../kjv/jos011">KJV</A>&nbsp;
<A HREF="../sep/jsb011">Sep:JsB</A>&nbsp;
<A HREF="../tan/jos011">Tan</A>&nbsp;

<BR>
<BR><A HREF="jos">Joshua Index</A><BR>
&nbsp;
<A HREF="jos010">Previous</A>&nbsp;
<A HREF="jos012">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Joshua Chapter 11</H3><P><a name="001">1</A>&nbsp;Qu&#230; cum audisset Jabin rex Asor, misit ad Jobab regem Madon, et ad regem Semeron, atque ad regem Achsaph:</P>
<P><a name="002">2</A>&nbsp;ad reges quoque aquilonis, qui habitabant in montanis et in planitie contra meridiem Ceneroth, in campestribus quoque et in regionibus Dor juxta mare:</P>
<P><a name="003">3</A>&nbsp;Chanan&#230;um quoque ab oriente et occidente, et Amorrh&#230;um atque Heth&#230;um ac Pherez&#230;um et Jebus&#230;um in montanis: Hev&#230;um quoque qui habitabat ad radices Hermon in terra Maspha.</P>
<P><a name="004">4</A>&nbsp;Egressique sunt omnes cum turmis suis, populus multus nimis sicut arena qu&#230; est in littore maris, equi quoque et currus immens&#230; multitudinis.</P>
<P><a name="005">5</A>&nbsp;Conveneruntque omnes reges isti in unum ad aquas Merom, ut pugnarent contra Isra&#235;l.<BR>
</P>
<P><a name="006">6</A>&nbsp;Dixitque Dominus ad Josue: Ne timeas eos: cras enim hac eadem hora ego tradam omnes istos vulnerandos in conspectu Isra&#235;l: equos eorum subnervabis, et currus igne combures.</P>
<P><a name="007">7</A>&nbsp;Venitque Josue, et omnis exercitus cum eo, adversus illos ad aquas Merom subito, et irruerunt super eos,</P>
<P><a name="008">8</A>&nbsp;tradiditque illos Dominus in manus Isra&#235;l. Qui percusserunt eos, et persecuti sunt usque ad Sidonem magnam, et aquas Maserephoth, campumque Masphe, qui est ad orientalem illius partem. Ita percussit omnes, ut nullas dimitteret ex eis reliquias:</P>
<P><a name="009">9</A>&nbsp;fecitque sicut pr&#230;ceperat ei Dominus: equos eorum subnervavit, currusque combussit igni.</P>
<P><a name="010">10</A>&nbsp;Reversusque statim cepit Asor, et regem ejus percussit gladio. Asor enim antiquitus inter omnia regna h&#230;c principatum tenebat.</P>
<P><a name="011">11</A>&nbsp;Percussitque omnes animas qu&#230; ibidem morabantur: non dimisit in ea ullas reliquias, sed usque ad internecionem universa vastavit, ipsamque urbem peremit incendio.</P>
<P><a name="012">12</A>&nbsp;Et omnes per circuitum civitates, regesque earum, cepit, percussit atque delevit, sicut pr&#230;ceperat ei Moyses famulus Domini.</P>
<P><a name="013">13</A>&nbsp;Absque urbibus, qu&#230; erant in collibus et in tumulis sit&#230;, ceteras succendit Isra&#235;l: unam tantum Asor munitissimam flamma consumpsit.</P>
<P><a name="014">14</A>&nbsp;Omnemque pr&#230;dam istarum urbium ac jumenta diviserunt sibi filii Isra&#235;l, cunctis hominibus interfectis.</P>
<P><a name="015">15</A>&nbsp;Sicut pr&#230;ceperat Dominus Moysi servo suo, ita pr&#230;cepit Moyses Josue, et ille universa complevit: non pr&#230;teriit de universis mandatis, nec unum quidem verbum quod jusserat Dominus Moysi.</P>
<P><a name="016">16</A>&nbsp;Cepit itaque Josue omnem terram montanam et meridianam, terramque Gosen, et planitiem, et occidentalem plagam, montemque Isra&#235;l, et campestria ejus,</P>
<P><a name="017">17</A>&nbsp;et partem montis, qu&#230; ascendit Seir usque Baalgad, per planitiem Libani subter montem Hermon: omnes reges eorum cepit, percussit, et occidit.</P>
<P><a name="018">18</A>&nbsp;Multo tempore pugnavit Josue contra reges istos.</P>
<P><a name="019">19</A>&nbsp;Non fuit civitas qu&#230; se traderet filiis Isra&#235;l, pr&#230;ter Hev&#230;um, qui habitabat in Gabaon: omnes enim bellando cepit.</P>
<P><a name="020">20</A>&nbsp;Domini enim sententia fuerat, ut indurarentur corda eorum, et pugnarent contra Isra&#235;l, et caderent, et non mererentur ullam clementiam, ac perirent, sicut pr&#230;ceperat Dominus Moysi.</P>
<P><a name="021">21</A>&nbsp;In illo tempore venit Josue, et interfecit Enacim de montanis, Hebron, et Dabir, et Anab, et de omni monte Juda et Isra&#235;l, urbesque eorum delevit.</P>
<P><a name="022">22</A>&nbsp;Non reliquit ullum de stirpe Enacim, in terra filiorum Isra&#235;l: absque civitatibus Gaza, et Geth, et Azoto, in quibus solis relicti sunt.</P>
<P><a name="023">23</A>&nbsp;Cepit ergo Josue omnem terram, sicut locutus est Dominus ad Moysen, et tradidit eam in possessionem filiis Isra&#235;l secundum partes et tribus suas: quievitque terra a pr&#230;liis.</P>
<P><HR>
<CENTER>
<A HREF="jos012">Next: Joshua Chapter 12</A></CENTER>
</BODY>
</HTML>
