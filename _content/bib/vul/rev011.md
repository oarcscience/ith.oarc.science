[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rev011)  [GNT](../gnt/rev011) 
[KJV](../kjv/rev011)   
  
[Revelation Index](rev)  
  [Previous](rev010)  [Next](rev012) 

------------------------------------------------------------------------

### Vulgate (Latin): Revelation Chapter 11

<span id="001">1</span> Et datus est mihi calamus similis virgæ, et
dictum est mihi: Surge, et metire templum Dei, et altare, et adorantes
in eo:

<span id="002">2</span> atrium autem, quod est foris templum, ejice
foras, et ne metiaris illud: quoniam datum est gentibus, et civitatem
sanctam calcabunt mensibus quadraginta duobus:

<span id="003">3</span> et dabo duobus testibus meis, et prophetabunt
diebus mille ducentis sexaginta, amicti saccis.

<span id="004">4</span> Hi sunt duæ olivæ et duo candelabra in conspectu
Domini terræ stantes.

<span id="005">5</span> Et si quis voluerit eos nocere, ignis exiet de
ore eorum, et devorabit inimicos eorum: et si quis voluerit eos lædere,
sic oportet eum occidi.

<span id="006">6</span> Hi habent potestatem claudendi cælum, ne pluat
diebus prophetiæ ipsorum: et potestatem habent super aquas convertendi
eas in sanguinem, et percutere terram omni plaga quotiescumque
voluerint.

<span id="007">7</span> Et cum finierint testimonium suum, bestia, quæ
ascendit de abysso, faciet adversum eos bellum, et vincet illos, et
occidet eos.

<span id="008">8</span> Et corpora eorum jacebunt in plateis civitatis
magnæ, quæ vocatur spiritualiter Sodoma, et Ægyptus, ubi et Dominus
eorum crucifixus est.

<span id="009">9</span> Et videbunt de tribubus, et populis, et linguis,
et gentibus corpora eorum per tres dies et dimidium: et corpora eorum
non sinent poni in monumentis:

<span id="010">10</span> et inhabitantes terram gaudebunt super illos,
et jucundabuntur: et munera mittent invicem, quoniam hi duo prophetæ
cruciaverunt eos, qui habitabant super terram.

<span id="011">11</span> Et post dies tres et dimidium, spiritus vitæ a
Deo intravit in eos. Et steterunt super pedes suos, et timor magnus
cecidit super eos qui viderunt eos.

<span id="012">12</span> Et audierunt vocem magnam de cælo, dicentem
eis: Ascendite huc. Et ascenderunt in cælum in nube: et viderunt illos
inimici eorum.

<span id="013">13</span> Et in illa hora factus est terræmotus magnus,
et decima pars civitatis cecidit: et occisa sunt in terræmotu nomina
hominum septem millia: et reliqui in timorem sunt missi, et dederunt
gloriam Deo cæli.

<span id="014">14</span> Væ secundum abiit: et ecce væ tertium veniet
cito.  

<span id="015">15</span> Et septimus angelus tuba cecinit: et factæ sunt
voces magnæ in cælo dicentes: Factum est regnum hujus mundi, Domini
nostri et Christi ejus, et regnabit in sæcula sæculorum. Amen.

<span id="016">16</span> Et viginti quatuor seniores, qui in conspectu
Dei sedent in sedibus suis, ceciderunt in facies suas, et adoraverunt
Deum, dicentes:

<span id="017">17</span> Gratias agimus tibi, Domine Deus omnipotens,
qui es, et qui eras, et qui venturus es: quia accepisti virtutem tuam
magnam, et regnasti.

<span id="018">18</span> Et iratæ sunt gentes, et advenit ira tua et
tempus mortuorum judicari, et reddere mercedem servis tuis prophetis, et
sanctis, et timentibus nomen tuum pusillis et magnis, et exterminandi
eos qui corruperunt terram.

<span id="019">19</span> Et apertum est templum Dei in cælo: et visa est
arca testamenti ejus in templo ejus, et facta sunt fulgura, et voces, et
terræmotus, et grando magna.

------------------------------------------------------------------------

[Next: Revelation Chapter 12](rev012)
