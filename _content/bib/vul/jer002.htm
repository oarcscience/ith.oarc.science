<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Jeremiah: Jeremiah Chapter 2</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jer002">Polyglot</A>&nbsp;
<A HREF="../kjv/jer002">KJV</A>&nbsp;
<A HREF="../sep/jer002">Sep</A>&nbsp;
<A HREF="../tan/jer002">Tan</A>&nbsp;

<BR>
<BR><A HREF="jer">Jeremiah Index</A><BR>
&nbsp;
<A HREF="jer001">Previous</A>&nbsp;
<A HREF="jer003">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Jeremiah Chapter 2</H3><P><a name="001">1</A>&nbsp;Et factum est verbum Domini ad me, dicens:</P>
<P><a name="002">2</A>&nbsp;[Vade, et clama in auribus Jerusalem, dicens:<BR> H&#230;c dicit Dominus:<BR> Recordatus sum tui, miserans adolescentiam tuam,<BR> et caritatem desponsationis tu&#230;,<BR> quando secuta es me in deserto,<BR> in terra qu&#230; non seminatur.<BR></P>
<P><a name="003">3</A>&nbsp;Sanctus Isra&#235;l Domino,<BR> primiti&#230; frugum ejus:<BR> omnes qui devorant eum delinquunt:<BR> mala venient super eos,<BR> dicit Dominus.<BR></P>
<P><a name="004">4</A>&nbsp;Audite verbum Domini, domus Jacob,<BR> et omnes cognationes domus Isra&#235;l.<BR></P>
<P><a name="005">5</A>&nbsp;H&#230;c dicit Dominus:<BR> Quid invenerunt patres vestri in me iniquitatis,<BR> quia elongaverunt a me,<BR> et ambulaverunt post vanitatem,<BR> et vani facti sunt?<BR></P>
<P><a name="006">6</A>&nbsp;Et non dixerunt: Ubi est Dominus<BR> qui ascendere nos fecit de terra &#198;gypti;<BR> qui traduxit nos per desertum,<BR> per terram inhabitabilem et inviam,<BR> per terram sitis, et imaginem mortis,<BR> per terram in qua non ambulavit vir,<BR> neque habitavit homo?<BR></P>
<P><a name="007">7</A>&nbsp;Et induxi vos in terram Carmeli,<BR> ut comederetis fructum ejus et optima illius:<BR> et ingressi contaminastis terram meam,<BR> et h&#230;reditatem meam posuistis in abominationem.<BR></P>
<P><a name="008">8</A>&nbsp;Sacerdotes non dixerunt: Ubi est Dominus?<BR> et tenentes legem nescierunt me,<BR> et pastores pr&#230;varicati sunt in me,<BR> et prophet&#230; prophetaverunt in Baal,<BR> et idola secuti sunt.<BR></P>
<P><a name="009">9</A>&nbsp;Propterea adhuc judicio contendam vobiscum, ait Dominus,<BR> et cum filiis vestris disceptabo.<BR></P>
<P><a name="010">10</A>&nbsp;Transite ad insulas Cethim, et videte:<BR> et in Cedar mittite, et considerate vehementer:<BR> et videte si factum est hujuscemodi:<BR></P>
<P><a name="011">11</A>&nbsp;si mutavit gens deos suos,<BR> et certe ipsi non sunt dii:<BR> populus vero meus mutavit gloriam suam in idolum.<BR></P>
<P><a name="012">12</A>&nbsp;Obstupescite, c&#230;li, super hoc,<BR> et port&#230; ejus, desolamini vehementer, dicit Dominus.<BR></P>
<P><a name="013">13</A>&nbsp;Duo enim mala fecit populus meus:<BR> me dereliquerunt fontem aqu&#230; viv&#230;,<BR> et foderunt sibi cisternas, cisternas dissipatas,<BR> quia continere non valent aquas.<BR></P>
<P><a name="014">14</A>&nbsp;Numquid servus est Isra&#235;l, aut vernaculus?<BR> quare ergo factus est in pr&#230;dam?<BR></P>
<P><a name="015">15</A>&nbsp;Super eum rugierunt leones,<BR> et dederunt vocem suam:<BR> posuerunt terram ejus in solitudinem.<BR> Civitates ejus exust&#230; sunt,<BR> et non est qui habitet in eis.<BR></P>
<P><a name="016">16</A>&nbsp;Filii quoque Mempheos et Taphnes<BR> constupraverunt te usque ad verticem.<BR></P>
<P><a name="017">17</A>&nbsp;Numquid non istud factum est tibi,<BR> quia dereliquisti Dominum Deum tuum<BR> eo tempore quo ducebat te per viam?<BR></P>
<P><a name="018">18</A>&nbsp;Et nunc quid tibi vis in via &#198;gypti,<BR> ut bibas aquam turbidam?<BR> et quid tibi cum via Assyriorum,<BR> ut bibas aquam fluminis?<BR></P>
<P><a name="019">19</A>&nbsp;Arguet te malitia tua,<BR> et aversio tua increpabit te.<BR> Scito et vide quia malum et amarum est<BR> reliquisse te Dominum Deum tuum,<BR> et non esse timorem mei apud te,<BR> dicit Dominus Deus exercituum.<BR></P>
<P><a name="020">20</A>&nbsp;A s&#230;culo confregisti jugum meum:<BR> rupisti vincula mea,<BR> et dixisti: Non serviam.<BR> In omni enim colle sublimi,<BR> et sub omni ligno frondoso,<BR> tu prosternebaris meretrix.<BR></P>
<P><a name="021">21</A>&nbsp;Ego autem plantavi te vineam electam,<BR> omne semen verum:<BR> quomodo ergo conversa es mihi in pravum,<BR> vinea aliena?<BR></P>
<P><a name="022">22</A>&nbsp;Si laveris te nitro,<BR> et multiplicaveris tibi herbam borith,<BR> maculata es in iniquitate tua coram me,<BR> dicit Dominus Deus.<BR></P>
<P><a name="023">23</A>&nbsp;Quomodo dicis: Non sum polluta;<BR> post Baalim non ambulavi?<BR> Vide vias tuas in convalle;<BR> scito quid feceris:<BR> cursor levis explicans vias suas.<BR></P>
<P><a name="024">24</A>&nbsp;Onager assuetus in solitudine,<BR> in desiderio anim&#230; su&#230; attraxit ventum amoris sui:<BR> nullus avertet eam:<BR> omnes qui qu&#230;runt eam non deficient:<BR> in menstruis ejus invenient eam.<BR></P>
<P><a name="025">25</A>&nbsp;Prohibe pedem tuum a nuditate,<BR> et guttur tuum a siti.<BR> Et dixisti: Desperavi: nequaquam faciam:<BR> adamavi quippe alienos,<BR> et post eos ambulabo.]<BR>
</P>
<P><a name="026">26</A>&nbsp;[Quomodo confunditur fur quando deprehenditur,<BR> sic confusi sunt domus Isra&#235;l,<BR> ipsi et reges eorum,<BR> principes, et sacerdotes, et prophet&#230; eorum,<BR></P>
<P><a name="027">27</A>&nbsp;dicentes ligno: Pater meus es tu:<BR> et lapidi: Tu me genuisti.<BR> Verterunt ad me tergum et non faciem,<BR> et in tempore afflictionis su&#230; dicent:<BR> Surge, et libera nos.<BR></P>
<P><a name="028">28</A>&nbsp;Ubi sunt dii tui quos fecisti tibi?<BR> surgant, et liberent te in tempore afflictionis tu&#230;:<BR> secundum numerum quippe civitatum tuarum erant dii tui, Juda.<BR></P>
<P><a name="029">29</A>&nbsp;Quid vultis mecum judicio contendere?<BR> omnes dereliquistis me, dicit Dominus.<BR></P>
<P><a name="030">30</A>&nbsp;Frustra percussi filios vestros:<BR> disciplinam non receperunt.<BR> Devoravit gladius vester prophetas vestros:<BR> quasi leo vastator</P>
<P><a name="031">31</A>&nbsp;generatio vestra.<BR> Videte verbum Domini:<BR> numquid solitudo factus sum Isra&#235;li,<BR> aut terra serotina?<BR> quare ergo dixit populus meus: Recessimus;<BR> non veniemus ultra ad te?<BR></P>
<P><a name="032">32</A>&nbsp;Numquid obliviscetur virgo ornamenti sui,<BR> aut sponsa fasci&#230; pectoralis su&#230;?<BR> populus vero meus oblitus est mei diebus innumeris.<BR></P>
<P><a name="033">33</A>&nbsp;Quid niteris bonam ostendere viam tuam<BR> ad qu&#230;rendam dilectionem,<BR> qu&#230; insuper et malitias tuas docuisti vias tuas,<BR></P>
<P><a name="034">34</A>&nbsp;et in alis tuis inventus est sanguis animarum pauperum et innocentum?<BR> non in fossis inveni eos,<BR> sed in omnibus qu&#230; supra memoravi.<BR></P>
<P><a name="035">35</A>&nbsp;Et dixisti: Absque peccato et innocens ego sum,<BR> et propterea avertatur furor tuus a me.<BR> Ecce ego judicio contendam tecum,<BR> eo quod dixeris: Non peccavi.<BR></P>
<P><a name="036">36</A>&nbsp;Quam vilis facta es nimis, iterans vias tuas!<BR> et ab &#198;gypto confunderis,<BR> sicut confusa es ab Assur.<BR></P>
<P><a name="037">37</A>&nbsp;Nam et ab ista egredieris,<BR> et manus tu&#230; erunt super caput tuum:<BR> quoniam obtrivit Dominus confidentiam tuam,<BR> et nihil habebis prosperum in ea.]</P>
<P><HR>
<CENTER>
<A HREF="jer003">Next: Jeremiah Chapter 3</A></CENTER>
</BODY>
</HTML>
