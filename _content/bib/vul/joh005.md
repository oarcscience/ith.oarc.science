[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/joh005)  [GNT](../gnt/joh005) 
[KJV](../kjv/joh005)   
  
[John Index](joh)  
  [Previous](joh004)  [Next](joh006) 

------------------------------------------------------------------------

### Vulgate (Latin): John Chapter 5

<span id="001">1</span> Post hæc erat dies festus Judæorum, et ascendit
Jesus Jerosolymam.

<span id="002">2</span> Est autem Jerosolymis probatica piscina, quæ
cognominatur hebraice Bethsaida, quinque porticus habens.

<span id="003">3</span> In his jacebat multitudo magna languentium,
cæcorum, claudorum, aridorum, exspectantium aquæ motum.

<span id="004">4</span> Angelus autem Domini descendebat secundum tempus
in piscinam, et movebatur aqua. Et qui prior descendisset in piscinam
post motionem aquæ, sanus fiebat a quacumque detinebatur infirmitate.

<span id="005">5</span> Erat autem quidam homo ibi triginta et octo
annos habens in infirmitate sua.

<span id="006">6</span> Hunc autem cum vidisset Jesus jacentem, et
cognovisset quia jam multum tempus haberet, dicit ei: Vis sanus fieri?

<span id="007">7</span> Respondit ei languidus: Domine, hominem non
habeo, ut, cum turbata fuerit aqua, mittat me in piscinam: dum venio
enim ego, alius ante me descendit.

<span id="008">8</span> Dicit ei Jesus: Surge, tolle grabatum tuum et
ambula.

<span id="009">9</span> Et statim sanus factus est homo ille: et
sustulit grabatum suum, et ambulabat. Erat autem sabbatum in die illo.  

<span id="010">10</span> Dicebant ergo Judæi illi qui sanatus fuerat:
Sabbatum est, non licet tibi tollere grabatum tuum.

<span id="011">11</span> Respondit eis: Qui me sanum fecit, ille mihi
dixit: Tolle grabatum tuum et ambula.

<span id="012">12</span> Interrogaverunt ergo eum: Quis est ille homo
qui dixit tibi: Tolle grabatum tuum et ambula?

<span id="013">13</span> Is autem qui sanus fuerat effectus, nesciebat
quis esset. Jesus enim declinavit a turba constituta in loco.

<span id="014">14</span> Postea invenit eum Jesus in templo, et dixit
illi: Ecce sanus factus es; jam noli peccare, ne deterius tibi aliquid
contingat.

<span id="015">15</span> Abiit ille homo, et nuntiavit Judæis quia Jesus
esset, qui fecit eum sanum.

<span id="016">16</span> Propterea persequebantur Judæi Jesum, quia hæc
faciebat in sabbato.

<span id="017">17</span> Jesus autem respondit eis: Pater meus usque
modo operatur, et ego operor.

<span id="018">18</span> Propterea ergo magis quærebant eum Judæi
interficere: quia non solum solvebat sabbatum, sed et patrem suum
dicebat Deum, æqualem se faciens Deo.  
Respondit itaque Jesus, et dixit eis:

<span id="019">19</span> Amen, amen dico vobis: non potest Filius a se
facere quidquam, nisi quod viderit Patrem facientem: quæcumque enim ille
fecerit, hæc et Filius similiter facit.

<span id="020">20</span> Pater enim diligit Filium, et omnia demonstrat
ei quæ ipse facit: et majora his demonstrabit ei opera, ut vos miremini.

<span id="021">21</span> Sicut enim Pater suscitat mortuos, et
vivificat, sic et Filius, quos vult, vivificat.

<span id="022">22</span> Neque enim Pater judicat quemquam: sed omne
judicium dedit Filio,

<span id="023">23</span> ut omnes honorificent Filium, sicut
honorificant Patrem; qui non honorificat Filium, non honorificat Patrem,
qui misit illum.

<span id="024">24</span> Amen, amen dico vobis, quia qui verbum meum
audit, et credit ei qui misit me, habet vitam æternam, et in judicium
non venit, sed transiit a morte in vitam.

<span id="025">25</span> Amen, amen dico vobis, quia venit hora, et nunc
est, quando mortui audient vocem Filii Dei: et qui audierint, vivent.

<span id="026">26</span> Sicut enim Pater habet vitam in semetipso, sic
dedit et Filio habere vitam in semetipso:

<span id="027">27</span> et potestatem dedit ei judicium facere, quia
Filius hominis est.

<span id="028">28</span> Nolite mirari hoc, quia venit hora in qua omnes
qui in monumentis sunt audient vocem Filii Dei:

<span id="029">29</span> et procedent qui bona fecerunt, in
resurrectionem vitæ; qui vero mala egerunt, in resurrectionem judicii.

<span id="030">30</span> Non possum ego a meipso facere quidquam. Sicut
audio, judico: et judicium meum justum est, quia non quæro voluntatem
meam, sed voluntatem ejus qui misit me.  

<span id="031">31</span> Si ego testimonium perhibeo de meipso,
testimonium meum non est verum.

<span id="032">32</span> Alius est qui testimonium perhibet de me: et
scio quia verum est testimonium, quod perhibet de me.

<span id="033">33</span> Vos misistis ad Joannem, et testimonium
perhibuit veritati.

<span id="034">34</span> Ego autem non ab homine testimonium accipio:
sed hæc dico ut vos salvi sitis.

<span id="035">35</span> Ille erat lucerna ardens et lucens: vos autem
voluistis ad horam exsultare in luce ejus.

<span id="036">36</span> Ego autem habeo testimonium majus Joanne. Opera
enim quæ dedit mihi Pater ut perficiam ea: ipsa opera, quæ ego facio,
testimonium perhibent de me, quia Pater misit me:

<span id="037">37</span> et qui misit me Pater, ipse testimonium
perhibuit de me: neque vocem ejus umquam audistis, neque speciem ejus
vidistis:

<span id="038">38</span> et verbum ejus non habetis in vobis manens:
quia quem misit ille, huic vos non creditis.

<span id="039">39</span> Scrutamini Scripturas, quia vos putatis in
ipsis vitam æternam habere: et illæ sunt quæ testimonium perhibent de
me:

<span id="040">40</span> et non vultis venire ad me ut vitam habeatis.

<span id="041">41</span> Claritatem ab hominibus non accipio.

<span id="042">42</span> Sed cognovi vos, quia dilectionem Dei non
habetis in vobis.

<span id="043">43</span> Ego veni in nomine Patris mei, et non accipitis
me; si alius venerit in nomine suo, illum accipietis.

<span id="044">44</span> Quomodo vos potestis credere, qui gloriam ab
invicem accipitis, et gloriam quæ a solo Deo est, non quæritis?

<span id="045">45</span> Nolite putare quia ego accusaturus sim vos apud
Patrem: est qui accusat vos Moyses, in quo vos speratis.

<span id="046">46</span> Si enim crederetis Moysi, crederetis forsitan
et mihi: de me enim ille scripsit.

<span id="047">47</span> Si autem illius litteris non creditis, quomodo
verbis meis credetis?

------------------------------------------------------------------------

[Next: John Chapter 6](joh006)
