<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Nahum: Nahum Chapter 3</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/nah003">Polyglot</A>&nbsp;
<A HREF="../kjv/nah003">KJV</A>&nbsp;
<A HREF="../sep/nah003">Sep</A>&nbsp;
<A HREF="../tan/nah003">Tan</A>&nbsp;

<BR>
<BR><A HREF="nah">Nahum Index</A><BR>
&nbsp;
<A HREF="nah002">Previous</A>&nbsp;
<A HREF="hab001">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Nahum Chapter 3</H3><P><a name="001">1</A>&nbsp;[V&#230; civitas sanguinum,<BR> universa mendacii dilaceratione plena!<BR> non recedet a te rapina.<BR></P>
<P><a name="002">2</A>&nbsp;Vox flagelli, et vox impetus rot&#230;, et equi frementis,<BR> et quadrig&#230; ferventis, et equitis ascendentis,<BR></P>
<P><a name="003">3</A>&nbsp;et micantis gladii, et fulgurantis hast&#230;,<BR> et multitudinis interfect&#230;, et gravis ruin&#230;;<BR> nec est finis cadaverum,<BR> et corruent in corporibus suis.<BR></P>
<P><a name="004">4</A>&nbsp;Propter multitudinem fornicationum meretricis<BR> specios&#230;, et grat&#230;, et habentis maleficia,<BR> qu&#230; vendidit gentes in fornicationibus suis,<BR> et familias in maleficiis suis.<BR></P>
<P><a name="005">5</A>&nbsp;Ecce ego ad te, dicit Dominus exercituum,<BR> et revelabo pudenda tua in facie tua;<BR> et ostendam gentibus nuditatem tuam,<BR> et regnis ignominiam tuam.<BR></P>
<P><a name="006">6</A>&nbsp;Et projiciam super te abominationes,<BR> et contumeliis te afficiam,<BR> et ponam te in exemplum.<BR></P>
<P><a name="007">7</A>&nbsp;Et erit: omnis qui viderit te resiliet a te,<BR> et dicet: Vastata est Ninive.<BR> Quis commovebit super te caput?<BR> unde qu&#230;ram consolatorem tibi?<BR></P>
<P><a name="008">8</A>&nbsp;Numquid melior es Alexandria populorum,<BR> qu&#230; habitat in fluminibus?<BR> aqu&#230; in circuitu ejus;<BR> cujus diviti&#230;, mare;<BR> aqu&#230;, muri ejus.<BR></P>
<P><a name="009">9</A>&nbsp;&#198;thiopia fortitudo ejus, et &#198;gyptus, et non est finis;<BR> Africa et Libyes fuerunt in auxilio tuo.<BR></P>
<P><a name="010">10</A>&nbsp;Sed et ipsa in transmigrationem ducta est in captivitatem:<BR> parvuli ejus elisi sunt in capite omnium viarum,<BR> et super inclytos ejus miserunt sortem,<BR> et omnes optimates ejus confixi sunt in compedibus.<BR></P>
<P><a name="011">11</A>&nbsp;Et tu ergo inebriaberis, et eris despecta:<BR> et tu qu&#230;res auxilium ab inimico.<BR></P>
<P><a name="012">12</A>&nbsp;Omnes munitiones tu&#230; sicut ficus cum grossis suis:<BR> si concuss&#230; fuerint, cadent in os comedentis.<BR></P>
<P><a name="013">13</A>&nbsp;Ecce populus tuus mulieres in medio tui:<BR> inimicis tuis adapertione pandentur port&#230; terr&#230; tu&#230;,<BR> devorabit ignis vectes tuos.<BR></P>
<P><a name="014">14</A>&nbsp;Aquam propter obsidionem hauri tibi:<BR> exstrue munitiones tuas,<BR> intra in lutum, et calca,<BR> subigens tene laterem.<BR></P>
<P><a name="015">15</A>&nbsp;Ibi comedet te ignis,<BR> peribis gladio, devorabit te ut bruchus:<BR> congregare ut bruchus,<BR> multiplicare ut locusta.<BR></P>
<P><a name="016">16</A>&nbsp;Plures fecisti negotiationes tuas quam stell&#230; sint c&#230;li;<BR> bruchus expansus est, et avolavit.<BR></P>
<P><a name="017">17</A>&nbsp;Custodes tui quasi locust&#230;,<BR> et parvuli tui quasi locust&#230; locustarum,<BR> qu&#230; considunt in sepibus in die frigoris:<BR> sol ortus est, et avolaverunt,<BR> et non est cognitus locus earum ubi fuerint.<BR></P>
<P><a name="018">18</A>&nbsp;Dormitaverunt pastores tui, rex Assur,<BR> sepelientur principes tui:<BR> latitavit populus tuus in montibus,<BR> et non est qui congreget.<BR></P>
<P><a name="019">19</A>&nbsp;Non est obscura contritio tua;<BR> pessima est plaga tua.<BR> Omnes qui audierunt auditionem tuam compresserunt manum super te:<BR> quia super quem non transiit malitia tua semper?]</P>
<P></P>
<P><HR>
<CENTER>
<A HREF="hab001">Next: Habakkuk Chapter 1</A></CENTER>
</BODY>
</HTML>
