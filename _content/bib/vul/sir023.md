[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir023)  [Apo](../apo/sir023) 
[Sep](../sep/sir023)   
  
[Sirach Index](sir)  
  [Previous](sir022)  [Next](sir024) 

------------------------------------------------------------------------

### Vulgate (Latin): Sirach Chapter 23

<span id="001">1</span> \[Domine, pater et dominator vitæ meæ,  
ne derelinquas me in consilio eorum,  
nec sinas me cadere in illis.  

<span id="002">2</span> Quis superponet in cogitatu meo flagella,  
et in corde meo doctrinam sapientiæ,  
ut ignorationibus eorum non parcant mihi,  
et non appareant delicta eorum,  

<span id="003">3</span> et ne adincrescant ignorantiæ meæ,  
et multiplicentur delicta mea,  
et peccata mea abundent,  
et incidam in conspectu adversariorum meorum,  
et gaudeat super me inimicus meus?  

<span id="004">4</span> Domine, pater et Deus vitæ meæ,  
ne derelinquas me in cogitatu illorum.  

<span id="005">5</span> Extollentiam oculorum meorum ne dederis mihi,  
et omne desiderium averte a me.  

<span id="006">6</span> Aufer a me ventris concupiscentias,  
et concubitus concupiscentiæ ne apprehendant me,  
et animæ irreverenti et infrunitæ ne tradas me.\]  

<span id="007">7</span> \[Doctrinam oris audite, filii:  
et qui custodierit illam non periet labiis,  
nec scandalizabitur in operibus nequissimis.  

<span id="008">8</span> In vanitate sua apprehenditur peccator:  
et superbus et maledicus scandalizabitur in illis.  

<span id="009">9</span> Jurationi non assuescat os tuum:  
multi enim casus in illa.  

<span id="010">10</span> Nominatio vero Dei non sit assidua in ore
tuo,  
et nominibus sanctorum non admiscearis,  
quoniam non erit immunis ab eis.  

<span id="011">11</span> Sicut enim servus interrogatus assidue a livore
non minuitur,  
sic omnis jurans et nominans in toto a peccato non purgabitur.  

<span id="012">12</span> Vir multum jurans implebitur iniquitate,  
et non discedet a domo illius plaga.  

<span id="013">13</span> Et si frustraverit, delictum illius super ipsum
erit:  
et si dissimulaverit, delinquit dupliciter:  

<span id="014">14</span> et si in vacuum juraverit, non
justificabitur:  
replebitur enim retributione domus illius.  

<span id="015">15</span> Est et alia loquela contraria morti:  
non inveniatur in hæreditate Jacob.  

<span id="016">16</span> Etenim a misericordibus omnia hæc auferentur,  
et in delictis non volutabuntur.  

<span id="017">17</span> Indisciplinatæ loquelæ non assuescat os tuum:  
est enim in illa verbum peccati.  

<span id="018">18</span> Memento patris et matris tuæ:  
in medio enim magnatorum consistis:  

<span id="019">19</span> ne forte obliviscatur te Deus in conspectu
illorum,  
et assiduitate tua infatuatus, improperium patiaris,  
et maluisses non nasci,  
et diem nativitatis tuæ maledicas.  

<span id="020">20</span> Homo assuetus in verbis improperii  
in omnibus diebus suis non erudietur.\]  

<span id="021">21</span> \[Duo genera abundant in peccatis,  
et tertium adducit iram et perditionem.  

<span id="022">22</span> Anima calida quasi ignis ardens,  
non extinguetur donec aliquid glutiat:  

<span id="023">23</span> et homo nequam in ore carnis suæ  
non desinet donec incendat ignem.  

<span id="024">24</span> Homini fornicario omnis panis dulcis:  
non fatigabitur transgrediens usque ad finem.  

<span id="025">25</span> Omnis homo qui transgreditur lectum suum,  
contemnens in animam suam, et dicens: Quis me videt?  

<span id="026">26</span> Tenebræ circumdant me, et parietes cooperiunt
me,  
et nemo circumspicit me: quem vereor?  
delictorum meorum non memorabitur Altissimus.  

<span id="027">27</span> Et non intelligit quoniam omnia videt oculus
illius,  
quoniam expellit a se timorem Dei hujusmodi hominis timor,  
et oculi hominum timentes illum:  

<span id="028">28</span> et non cognovit quoniam oculi Domini  
multo plus lucidiores sunt super solem,  
circumspicientes omnes vias hominum,  
et profundum abyssi, et hominum corda,  
intuentes in absconditas partes.  

<span id="029">29</span> Domino enim Deo antequam crearentur omnia sunt
agnita:  
sic et post perfectum respicit omnia.  

<span id="030">30</span> Hic in plateis civitatis vindicabitur,  
et quasi pullus equinus fugabitur,  
et ubi non speravit apprehendetur.  

<span id="031">31</span> Et erit dedecus omnibus,  
eo quod non intellexerit timorem Domini.  

<span id="032">32</span> Sic et mulier omnis relinquens virum suum,  
et statuens hæreditatem ex alieno matrimonio:  

<span id="033">33</span> primo enim in lege Altissimi incredibilis
fuit:  
secundo in virum suum deliquit:  
tertio in adulterio fornicata est,  
et ex alio viro filios statuit sibi.  

<span id="034">34</span> Hæc in ecclesiam adducetur,  
et in filios ejus respicietur:  

<span id="035">35</span> non tradent filii ejus radices,  
et rami ejus non dabunt fructum:  

<span id="036">36</span> derelinquet in maledictum memoriam ejus,  
et dedecus illius non delebitur.  

<span id="037">37</span> Et agnoscent qui derelicti sunt,  
quoniam nihil melius est quam timor Dei,  
et nihil dulcius quam respicere in mandatis Domini.  

<span id="038">38</span> Gloria magna est sequi Dominum:  
longitudo enim dierum assumetur ab eo.\]

------------------------------------------------------------------------

[Next: Sirach Chapter 24](sir024)
