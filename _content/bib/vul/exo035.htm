<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Exodus: Exodus Chapter 35</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/exo035">Polyglot</A>&nbsp;
<A HREF="../kjv/exo035">KJV</A>&nbsp;
<A HREF="../sep/exo035">Sep</A>&nbsp;
<A HREF="../tan/exo035">Tan</A>&nbsp;

<BR>
<BR><A HREF="exo">Exodus Index</A><BR>
&nbsp;
<A HREF="exo034">Previous</A>&nbsp;
<A HREF="exo036">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Exodus Chapter 35</H3><P><a name="001">1</A>&nbsp;Igitur congregata omni turba filiorum Isra&#235;l, dixit ad eos: H&#230;c sunt qu&#230; jussit Dominus fieri.</P>
<P><a name="002">2</A>&nbsp;Sex diebus facietis opus: septimus dies erit vobis sanctus, sabbatum, et requies Domini: qui fecerit opus in eo, occidetur.</P>
<P><a name="003">3</A>&nbsp;Non succendetis ignem in omnibus habitaculis vestris per diem sabbati.</P>
<P><a name="004">4</A>&nbsp;Et ait Moyses ad omnem catervam filiorum Isra&#235;l: Iste est sermo quem pr&#230;cepit Dominus, dicens:</P>
<P><a name="005">5</A>&nbsp;Separate apud vos primitias Domino. Omnis voluntarius et prono animo offerat eas Domino: aurum et argentum, et &#230;s,</P>
<P><a name="006">6</A>&nbsp;hyacinthum et purpuram, coccumque bis tinctum, et byssum, pilos caprarum,</P>
<P><a name="007">7</A>&nbsp;pellesque arietum rubricatas, et janthinas, ligna setim,</P>
<P><a name="008">8</A>&nbsp;et oleum ad luminaria concinnanda, et ut conficiatur unguentum, et thymiama suavissimum,</P>
<P><a name="009">9</A>&nbsp;lapides onychinos, et gemmas ad ornatum superhumeralis et rationalis.</P>
<P><a name="010">10</A>&nbsp;Quisque vestrum sapiens est, veniat, et faciat quod Dominus imperavit:</P>
<P><a name="011">11</A>&nbsp;tabernaculum scilicet, et tectum ejus, atque operimentum, annulos, et tabulata cum vectibus, paxillos, et bases:</P>
<P><a name="012">12</A>&nbsp;arcam et vectes, propitiatorium, et velum, quod ante illud oppanditur:</P>
<P><a name="013">13</A>&nbsp;mensam cum vectibus et vasis, et propositionis panibus:</P>
<P><a name="014">14</A>&nbsp;candelabrum ad luminaria sustentanda, vasa illius et lucernas, et oleum ad nutrimenta ignium:</P>
<P><a name="015">15</A>&nbsp;altare thymiamatis, et vectes, et oleum unctionis et thymiama ex aromatibus: tentorium ad ostium tabernaculi:</P>
<P><a name="016">16</A>&nbsp;altare holocausti, et craticulam ejus &#230;neam cum vectibus et vasis suis: labrum et basim ejus:</P>
<P><a name="017">17</A>&nbsp;cortinas atrii cum columnis et basibus, tentorium in foribus vestibuli,</P>
<P><a name="018">18</A>&nbsp;paxillos tabernaculi et atrii cum funiculis suis:</P>
<P><a name="019">19</A>&nbsp;vestimenta, quorum usus est in ministerio sanctuarii, vestes Aaron pontificis ac filiorum ejus, ut sacerdotio fungantur mihi.</P>
<P><a name="020">20</A>&nbsp;Egressaque omnis multitudo filiorum Isra&#235;l de conspectu Moysi,</P>
<P><a name="021">21</A>&nbsp;obtulerunt mente promptissima atque devota primitias Domino, ad faciendum opus tabernaculi testimonii. Quidquid ad cultum et ad vestes sanctas necessarium erat,</P>
<P><a name="022">22</A>&nbsp;viri cum mulieribus pr&#230;buerunt, armillas et inaures, annulos et dextralia: omne vas aureum in donaria Domini separatum est.</P>
<P><a name="023">23</A>&nbsp;Si quis habebat hyacinthum, et purpuram, coccumque bis tinctum, byssum et pilos caprarum, pelles arietum rubricatas, et janthinas,</P>
<P><a name="024">24</A>&nbsp;argenti, &#230;risque metalla, obtulerunt Domino, lignaque setim in varios usus.</P>
<P><a name="025">25</A>&nbsp;Sed et mulieres doct&#230;, qu&#230; neverant, dederunt hyacinthum, purpuram, et vermiculum, ac byssum,</P>
<P><a name="026">26</A>&nbsp;et pilos caprarum, sponte propria cuncta tribuentes.</P>
<P><a name="027">27</A>&nbsp;Principes vero obtulerunt lapides onychinos, et gemmas ad superhumerale et rationale,</P>
<P><a name="028">28</A>&nbsp;aromataque et oleum ad luminaria concinnanda, et ad pr&#230;parandum unguentum, ac thymiama odoris suavissimi componendum.</P>
<P><a name="029">29</A>&nbsp;Omnes viri et mulieres mente devota obtulerunt donaria, ut fierent opera, qu&#230; jusserat Dominus per manum Moysi. Cuncti filii Isra&#235;l voluntaria Domino dedicaverunt.<BR>
</P>
<P><a name="030">30</A>&nbsp;Dixitque Moyses ad filios Isra&#235;l: Ecce, vocavit Dominus ex nomine Beseleel filium Uri, filii Hur de tribu Juda,</P>
<P><a name="031">31</A>&nbsp;implevitque eum spiritu Dei, sapientia et intelligentia, et scientia et omni doctrina,</P>
<P><a name="032">32</A>&nbsp;ad excogitandum, et faciendum opus in auro, et argento, et &#230;re,</P>
<P><a name="033">33</A>&nbsp;sculpendisque lapidibus, et opere carpentario, quidquid fabre adinveniri potest,</P>
<P><a name="034">34</A>&nbsp;dedit in corde ejus: Ooliab quoque filium Achisamech de tribu Dan:</P>
<P><a name="035">35</A>&nbsp;ambos erudivit sapientia, ut faciant opera abietarii, polymitarii, ac plumarii, de hyacintho ac purpura, coccoque bis tincto, et bysso, et texant omnia, ac nova qu&#230;que reperiant.</P>
<P><HR>
<CENTER>
<A HREF="exo036">Next: Exodus Chapter 36</A></CENTER>
</BODY>
</HTML>
