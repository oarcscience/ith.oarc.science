[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/tit001)  [GNT](../gnt/tit001) 
[KJV](../kjv/tit001)   
  
[Titus Index](tit)  
  [Previous](ti2004)  [Next](tit002) 

------------------------------------------------------------------------

### Vulgate (Latin): Titus Chapter 1

<span id="001">1</span> Paulus servus Dei, Apostolus autem Jesu Christi
secundum fidem electorum Dei, et agnitionem veritatis, quæ secundum
pietatem est

<span id="002">2</span> in spem vitæ æternæ, quam promisit qui non
mentitur, Deus, ante tempora sæcularia:

<span id="003">3</span> manifestavit autem temporibus suis verbum suum
in prædicatione, quæ credita est mihi secundum præceptum Salvatoris
nostri Dei:

<span id="004">4</span> Tito dilecto filio secundum communem fidem,
gratia, et pax a Deo Patre, et Christo Jesu Salvatore nostro.  

<span id="005">5</span> Hujus rei gratia reliqui te Cretæ, ut ea quæ
desunt, corrigas, et constituas per civitates presbyteros, sicut et ego
disposui tibi,

<span id="006">6</span> si quis sine crimine est, unius uxoris vir,
filios habens fideles, non in accusatione luxuriæ, aut non subditos.

<span id="007">7</span> Oportet enim episcopum sine crimine esse, sicut
Dei dispensatorem: non superbum, non iracundum, non vinolentum, non
percussorem, non turpis lucri cupidum:

<span id="008">8</span> sed hospitalem, benignum, sobrium, justum,
sanctum, continentem,

<span id="009">9</span> amplectentem eum, qui secundum doctrinam est,
fidelem sermonem: ut potens sit exhortari in doctrina sana, et eos qui
contradicunt, arguere.  

<span id="010">10</span> Sunt enim multi etiam inobedientes, vaniloqui,
et seductores: maxime qui de circumcisione sunt:

<span id="011">11</span> quos oportet redargui: qui universas domos
subvertunt, docentes quæ non oportet, turpis lucri gratia.

<span id="012">12</span> Dixit quidam ex illis, proprius ipsorum
propheta: Cretenses semper mendaces, malæ bestiæ, ventres pigri.

<span id="013">13</span> Testimonium hoc verum est. Quam ob causam
increpa illos dure, ut sani sint in fide,

<span id="014">14</span> non intendentes judaicis fabulis, et mandatis
hominum, aversantium se a veritate.

<span id="015">15</span> Omnia munda mundis: coinquinatis autem et
infidelibus, nihil est mundum, sed inquinatæ sunt eorum et mens et
conscientia.

<span id="016">16</span> Confitentur se nosse Deum, factis autem negant:
cum sint abominati, et incredibiles, et ad omne opus bonum reprobi.

------------------------------------------------------------------------

[Next: Titus Chapter 2](tit002)
