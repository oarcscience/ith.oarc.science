<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Proverbs: Proverbs Chapter 25</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/pro025.htm">Polyglot</A>&nbsp;
<A HREF="../kjv/pro025.htm">KJV</A>&nbsp;
<A HREF="../tan/pro025.htm">Tan</A>&nbsp;

<BR>
<BR><A HREF="pro.htm">Proverbs Index</A><BR>
&nbsp;
<A HREF="pro024.htm">Previous</A>&nbsp;
<A HREF="pro026.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Proverbs Chapter 25</H3><P><a name="001">1</A>&nbsp;H&#230; quoque parabol&#230; Salomonis, quas transtulerunt viri Ezechi&#230; regis Juda.</P>
<P><a name="002">2</A>&nbsp;[Gloria Dei est celare verbum,<BR> et gloria regum investigare sermonem.<BR></P>
<P><a name="003">3</A>&nbsp;C&#230;lum sursum, et terra deorsum,<BR> et cor regum inscrutabile.<BR></P>
<P><a name="004">4</A>&nbsp;Aufer rubiginem de argento,<BR> et egredietur vas purissimum.<BR></P>
<P><a name="005">5</A>&nbsp;Aufer impietatem de vultu regis,<BR> et firmabitur justitia thronus ejus.<BR></P>
<P><a name="006">6</A>&nbsp;Ne gloriosus appareas coram rege,<BR> et in loco magnorum ne steteris.<BR></P>
<P><a name="007">7</A>&nbsp;Melius est enim ut dicatur tibi: Ascende huc,<BR> quam ut humilieris coram principe.]<BR>
</P>
<P><a name="008">8</A>&nbsp;[Qu&#230; viderunt oculi tui ne proferas in jurgio cito,<BR> ne postea emendare non possis,<BR> cum dehonestaveris amicum tuum.<BR></P>
<P><a name="009">9</A>&nbsp;Causam tuam tracta cum amico tuo,<BR> et secretum extraneo ne reveles:<BR></P>
<P><a name="010">10</A>&nbsp;ne forte insultet tibi cum audierit,<BR> et exprobrare non cesset.<BR> Gratia et amicitia liberant:<BR> quas tibi serva, ne exprobrabilis fias.<BR></P>
<P><a name="011">11</A>&nbsp;Mala aurea in lectis argenteis,<BR> qui loquitur verbum in tempore suo.<BR></P>
<P><a name="012">12</A>&nbsp;Inauris aurea, et margaritum fulgens,<BR> qui arguit sapientem et aurem obedientem.<BR></P>
<P><a name="013">13</A>&nbsp;Sicut frigus nivis in die messis,<BR> ita legatus fidelis ei qui misit eum:<BR> animam ipsius requiescere facit.<BR></P>
<P><a name="014">14</A>&nbsp;Nubes, et ventus, et pluvi&#230; non sequentes,<BR> vir gloriosus et promissa non complens.<BR></P>
<P><a name="015">15</A>&nbsp;Patientia lenietur princeps,<BR> et lingua mollis confringet duritiam.]<BR>
</P>
<P><a name="016">16</A>&nbsp;[Mel invenisti: comede quod sufficit tibi,<BR> ne forte satiatus evomas illud.<BR></P>
<P><a name="017">17</A>&nbsp;Subtrahe pedem tuum de domo proximi tui,<BR> nequando satiatus oderit te.<BR></P>
<P><a name="018">18</A>&nbsp;Jaculum, et gladius, et sagitta acuta,<BR> homo qui loquitur contra proximum suum falsum testimonium.<BR></P>
<P><a name="019">19</A>&nbsp;Dens putridus, et pes lassus,<BR> qui sperat super infideli in die angusti&#230;,<BR></P>
<P><a name="020">20</A>&nbsp;et amittit pallium in die frigoris.<BR> Acetum in nitro,<BR> qui cantat carmina cordi pessimo.<BR> Sicut tinea vestimento, et vermis ligno,<BR> ita tristitia viri nocet cordi.<BR></P>
<P><a name="021">21</A>&nbsp;Si esurierit inimicus tuus, ciba illum;<BR> si sitierit, da ei aquam bibere:<BR></P>
<P><a name="022">22</A>&nbsp;prunas enim congregabis super caput ejus,<BR> et Dominus reddet tibi.<BR></P>
<P><a name="023">23</A>&nbsp;Ventus aquilo dissipat pluvias,<BR> et facies tristis linguam detrahentem.<BR></P>
<P><a name="024">24</A>&nbsp;Melius est sedere in angulo domatis<BR> quam cum muliere litigiosa et in domo communi.<BR></P>
<P><a name="025">25</A>&nbsp;Aqua frigida anim&#230; sitienti,<BR> et nuntius bonus de terra longinqua.<BR></P>
<P><a name="026">26</A>&nbsp;Fons turbatus pede et vena corrupta,<BR> justus cadens coram impio.<BR></P>
<P><a name="027">27</A>&nbsp;Sicut qui mel multum comedit non est ei bonum,<BR> sic qui scrutator est majestatis opprimetur a gloria.<BR></P>
<P><a name="028">28</A>&nbsp;Sicut urbs patens et absque murorum ambitu,<BR> ita vir qui non potest in loquendo cohibere spiritum suum.]</P>
<P><HR>
<CENTER>
<A HREF="pro026.htm">Next: Proverbs Chapter 26</A></CENTER>
</BODY>
</HTML>
