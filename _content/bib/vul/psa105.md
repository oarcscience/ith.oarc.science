[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa105)  [KJV](../kjv/psa105)  [Sep](../sep/psa105) 
[Tan](../tan/psa105)   
  
[Psalms Index](psa)  
  [Previous](psa104)  [Next](psa106) 

------------------------------------------------------------------------

### Vulgate (Latin): Psalms Chapter 105

<span id="001">1</span> Alleluja. \[Confitemini Domino, quoniam bonus,  
quoniam in sæculum misericordia ejus.  

<span id="002">2</span> Quis loquetur potentias Domini;  
auditas faciet omnes laudes ejus?  

<span id="003">3</span> Beati qui custodiunt judicium,  
et faciunt justitiam in omni tempore.  

<span id="004">4</span> Memento nostri, Domine, in beneplacito populi
tui;  
visita nos in salutari tuo:  

<span id="005">5</span> ad videndum in bonitate electorum tuorum;  
ad lætandum in lætitia gentis tuæ:  
ut lauderis cum hæreditate tua.  

<span id="006">6</span> Peccavimus cum patribus nostris:  
injuste egimus; iniquitatem fecimus.  

<span id="007">7</span> Patres nostri in Ægypto non intellexerunt
mirabilia tua;  
non fuerunt memores multitudinis misericordiæ tuæ.  
Et irritaverunt ascendentes in mare, mare Rubrum;  

<span id="008">8</span> et salvavit eos propter nomen suum,  
ut notam faceret potentiam suam.  

<span id="009">9</span> Et increpuit mare Rubrum et exsiccatum est,  
et deduxit eos in abyssis sicut in deserto.  

<span id="010">10</span> Et salvavit eos de manu odientium,  
et redemit eos de manu inimici.  

<span id="011">11</span> Et operuit aqua tribulantes eos;  
unus ex eis non remansit.  

<span id="012">12</span> Et crediderunt verbis ejus,  
et laudaverunt laudem ejus.  

<span id="013">13</span> Cito fecerunt; obliti sunt operum ejus:  
et non sustinuerunt consilium ejus.  

<span id="014">14</span> Et concupierunt concupiscentiam in deserto,  
et tentaverunt Deum in inaquoso.  

<span id="015">15</span> Et dedit eis petitionem ipsorum,  
et misit saturitatem in animas eorum.  

<span id="016">16</span> Et irritaverunt Moysen in castris;  
Aaron, sanctum Domini.  

<span id="017">17</span> Aperta est terra, et deglutivit Dathan,  
et operuit super congregationem Abiron.  

<span id="018">18</span> Et exarsit ignis in synagoga eorum:  
flamma combussit peccatores.  

<span id="019">19</span> Et fecerunt vitulum in Horeb,  
et adoraverunt sculptile.  

<span id="020">20</span> Et mutaverunt gloriam suam  
in similitudinem vituli comedentis fœnum.  

<span id="021">21</span> Obliti sunt Deum qui salvavit eos;  
qui fecit magnalia in Ægypto,  

<span id="022">22</span> mirabilia in terra Cham,  
terribilia in mari Rubro.  

<span id="023">23</span> Et dixit ut disperderet eos,  
si non Moyses, electus ejus,  
stetisset in confractione in conspectu ejus,  
ut averteret iram ejus, ne disperderet eos.  

<span id="024">24</span> Et pro nihilo habuerunt terram desiderabilem;  
non crediderunt verbo ejus.  

<span id="025">25</span> Et murmuraverunt in tabernaculis suis;  
non exaudierunt vocem Domini.  

<span id="026">26</span> Et elevavit manum suam super eos  
ut prosterneret eos in deserto:  

<span id="027">27</span> et ut dejiceret semen eorum in nationibus,  
et dispergeret eos in regionibus.  

<span id="028">28</span> Et initiati sunt Beelphegor,  
et comederunt sacrificia mortuorum.  

<span id="029">29</span> Et irritaverunt eum in adinventionibus suis,  
et multiplicata est in eis ruina.  

<span id="030">30</span> Et stetit Phinees, et placavit,  
et cessavit quassatio.  

<span id="031">31</span> Et reputatum est ei in justitiam,  
in generationem et generationem usque in sempiternum.  

<span id="032">32</span> Et irritaverunt eum ad aquas contradictionis,  
et vexatus est Moyses propter eos:  

<span id="033">33</span> quia exacerbaverunt spiritum ejus,  
et distinxit in labiis suis.  

<span id="034">34</span> Non disperdiderunt gentes  
quas dixit Dominus illis:  

<span id="035">35</span> et commisti sunt inter gentes,  
et didicerunt opera eorum;  

<span id="036">36</span> et servierunt sculptilibus eorum,  
et factum est illis in scandalum.  

<span id="037">37</span> Et immolaverunt filios suos et filias suas
dæmoniis.  

<span id="038">38</span> Et effuderunt sanguinem innocentem,  
sanguinem filiorum suorum et filiarum suarum,  
quas sacrificaverunt sculptilibus Chanaan.  
Et infecta est terra in sanguinibus,  

<span id="039">39</span> et contaminata est in operibus eorum:  
et fornicati sunt in adinventionibus suis.  

<span id="040">40</span> Et iratus est furore Dominus in populum suum,  
et abominatus est hæreditatem suam.  

<span id="041">41</span> Et tradidit eos in manus gentium;  
et dominati sunt eorum qui oderunt eos.  

<span id="042">42</span> Et tribulaverunt eos inimici eorum,  
et humiliati sunt sub manibus eorum;  

<span id="043">43</span> sæpe liberavit eos.  
Ipsi autem exacerbaverunt eum in consilio suo,  
et humiliati sunt in iniquitatibus suis.  

<span id="044">44</span> Et vidit cum tribularentur,  
et audivit orationem eorum.  

<span id="045">45</span> Et memor fuit testamenti sui,  
et pœnituit eum secundum multitudinem misericordiæ suæ:  

<span id="046">46</span> et dedit eos in misericordias,  
in conspectu omnium qui ceperant eos.  

<span id="047">47</span> Salvos nos fac, Domine Deus noster,  
et congrega nos de nationibus:  
ut confiteamur nomini sancto tuo,  
et gloriemur in laude tua.  

<span id="048">48</span> Benedictus Dominus Deus Israël, a sæculo et
usque in sæculum;  
et dicet omnis populus: Fiat, fiat.\]

------------------------------------------------------------------------

[Next: Psalms Chapter 106](psa106)
