<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Jeremiah: Jeremiah Chapter 1</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jer001.htm">Polyglot</A>&nbsp;
<A HREF="../kjv/jer001.htm">KJV</A>&nbsp;
<A HREF="../sep/jer001.htm">Sep</A>&nbsp;
<A HREF="../tan/jer001.htm">Tan</A>&nbsp;

<BR>
<BR><A HREF="jer.htm">Jeremiah Index</A><BR>
&nbsp;
<A HREF="isa066.htm">Previous</A>&nbsp;
<A HREF="jer002.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Jeremiah Chapter 1</H3><P><a name="001">1</A>&nbsp;Verba Jeremi&#230; filii Helci&#230;, de sacerdotibus qui fuerunt in Anathoth, in terra Benjamin.</P>
<P><a name="002">2</A>&nbsp;Quod factum est verbum Domini ad eum in diebus Josi&#230; filii Amon, regis Juda, in tertiodecimo anno regni ejus.</P>
<P><a name="003">3</A>&nbsp;Et factum est in diebus Joakim filii Josi&#230;, regis Juda, usque ad consummationem undecimi anni Sedeci&#230;, filii Josi&#230;, regis Juda, usque ad transmigrationem Jerusalem, in mense quinto.<BR>
</P>
<P><a name="004">4</A>&nbsp;Et factum est verbum Domini ad me, dicens:</P>
<P><a name="005">5</A>&nbsp;[Priusquam te formarem in utero, novi te,<BR> et antequam exires de vulva, sanctificavi te,<BR> et prophetam in gentibus dedi te.]</P>
<P><a name="006">6</A>&nbsp;Et dixi: [A, a, a, Domine Deus, ecce nescio loqui,<BR> quia puer ego sum.]</P>
<P><a name="007">7</A>&nbsp;Et dixit Dominus ad me: [Noli dicere: Puer sum:<BR> quoniam ad omnia qu&#230; mittam te ibis,<BR> et universa qu&#230;cumque mandavero tibi loqueris.<BR></P>
<P><a name="008">8</A>&nbsp;Ne timeas a facie eorum,<BR> quia tecum ego sum ut eruam te,<BR> dicit Dominus.]</P>
<P><a name="009">9</A>&nbsp;Et misit Dominus manum suam, et tetigit os meum, et dixit Dominus ad me: [Ecce dedi verba mea in ore tuo:<BR></P>
<P><a name="010">10</A>&nbsp;ecce constitui te hodie<BR> super gentes et super regna,<BR> ut evellas, et destruas,<BR> et disperdas, et dissipes,<BR> et &#230;difices, et plantes.]</P>
<P><a name="011">11</A>&nbsp;Et factum est verbum Domini ad me, dicens: [Quid tu vides, Jeremia?] Et dixi: [Virgam vigilantem ego video.]</P>
<P><a name="012">12</A>&nbsp;Et dixit Dominus ad me: [Bene vidisti:<BR> quia vigilabo ego super verbo meo,<BR> ut faciam illud.]</P>
<P><a name="013">13</A>&nbsp;Et factum est verbum Domini secundo ad me, dicens: [Quid tu vides?] Et dixi: [Ollam succensam ego video,<BR> et faciem ejus a facie aquilonis.]</P>
<P><a name="014">14</A>&nbsp;Et dixit Dominus ad me: [Ab aquilone pandetur malum<BR> super omnes habitatores terr&#230;:<BR></P>
<P><a name="015">15</A>&nbsp;quia ecce ego convocabo omnes cognationes regnorum aquilonis,<BR> ait Dominus:<BR> et venient, et ponent unusquisque solium suum<BR> in introitu portarum Jerusalem,<BR> et super omnes muros ejus in circuitu,<BR> et super universas urbes Juda:<BR></P>
<P><a name="016">16</A>&nbsp;et loquar judicia mea cum eis<BR> super omnem malitiam eorum qui dereliquerunt me,<BR> et libaverunt diis alienis,<BR> et adoraverunt opus manuum suarum.<BR></P>
<P><a name="017">17</A>&nbsp;Tu ergo, accinge lumbos tuos,<BR> et surge, et loquere ad eos<BR> omnia qu&#230; ego pr&#230;cipio tibi.<BR> Ne formides a facie eorum,<BR> nec enim timere te faciam vultum eorum.<BR></P>
<P><a name="018">18</A>&nbsp;Ego quippe dedi te hodie in civitatem munitam,<BR> et in columnam ferream,<BR> et in murum &#230;reum,<BR> super omnem terram,<BR> regibus Juda, principibus ejus,<BR> et sacerdotibus, et populo terr&#230;.<BR></P>
<P><a name="019">19</A>&nbsp;Et bellabunt adversum te,<BR> et non pr&#230;valebunt,<BR> quia ego tecum sum, ait Dominus, ut liberem te.]</P>
<P><HR>
<CENTER>
<A HREF="jer002.htm">Next: Jeremiah Chapter 2</A></CENTER>
</BODY>
</HTML>
