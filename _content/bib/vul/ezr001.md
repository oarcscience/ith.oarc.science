[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ezr001)  [KJV](../kjv/ezr001) 
[Tan](../tan/ezr001)   
  
[Ezra Index](ezr)  
  [Previous](ch2036)  [Next](ezr002) 

------------------------------------------------------------------------

### Vulgate (Latin): Ezra Chapter 1

<span id="001">1</span> In anno primo Cyri regis Persarum, ut
compleretur verbum Domini ex ore Jeremiæ, suscitavit Dominus spiritum
Cyri regis Persarum: et traduxit vocem in omni regno suo, etiam per
scripturam, dicens:

<span id="002">2</span> Hæc dicit Cyrus rex Persarum: Omnia regna terræ
dedit mihi Dominus Deus cæli, et ipse præcepit mihi ut ædificarem ei
domum in Jerusalem, quæ est in Judæa.

<span id="003">3</span> Quis est in vobis de universo populo ejus? Sit
Deus illius cum ipso. Ascendat in Jerusalem, quæ est in Judæa, et
ædificet domum Domini Dei Israël: ipse est Deus qui est in Jerusalem.

<span id="004">4</span> Et omnes reliqui in cunctis locis ubicumque
habitant, adjuvent eum viri de loco suo argento et auro, et substantia,
et pecoribus, excepto quod voluntarie offerunt templo Dei, quod est in
Jerusalem.  

<span id="005">5</span> Et surrexerunt principes patrum de Juda et
Benjamin, et sacerdotes, et Levitæ, et omnis cujus Deus suscitavit
spiritum, ut ascenderent ad ædificandum templum Domini, quod erat in
Jerusalem.

<span id="006">6</span> Universique qui erant in circuitu, adjuverunt
manus eorum in vasis argenteis et aureis, in substantia et jumentis, in
supellectili, exceptis his quæ sponte obtulerant.

<span id="007">7</span> Rex quoque Cyrus protulit vasa templi Domini,
quæ tulerat Nabuchodonosor de Jerusalem, et posuerat ea in templo dei
sui.

<span id="008">8</span> Protulit autem ea Cyrus rex Persarum per manum
Mithridatis filii Gazabar, et annumeravit ea Sassabasar principi Juda.

<span id="009">9</span> Et hic est numerus eorum: phialæ aureæ triginta,
phialæ argenteæ mille, cultri viginti novem, scyphi aurei triginta,

<span id="010">10</span> scyphi argentei secundi quadringenti decem,
vasa alia mille.

<span id="011">11</span> Omnia vasa aurea et argentea quinque millia
quadringenta: universa tulit Sassabasar cum his qui ascendebant de
transmigratione Babylonis in Jerusalem.

------------------------------------------------------------------------

[Next: Ezra Chapter 2](ezr002)
