[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rev013)  [GNT](../gnt/rev013) 
[KJV](../kjv/rev013)   
  
[Revelation Index](rev)  
  [Previous](rev012)  [Next](rev014) 

------------------------------------------------------------------------

### Vulgate (Latin): Revelation Chapter 13

<span id="001">1</span> Et vidi de mari bestiam ascendentem habentem
capita septem, et cornua decem, et super cornua ejus decem diademata, et
super capita ejus nomina blasphemiæ.

<span id="002">2</span> Et bestia, quam vidi, similis erat pardo, et
pedes ejus sicut pedes ursi, et os ejus sicut os leonis. Et dedit illi
draco virtutem suam, et potestatem magnam.

<span id="003">3</span> Et vidi unum de capitibus suis quasi occisum in
mortem: et plaga mortis ejus curata est. Et admirata est universa terra
post bestiam.

<span id="004">4</span> Et adoraverunt draconem, qui dedit potestatem
bestiæ: et adoraverunt bestiam, dicentes: Quis similis bestiæ? et quis
poterit pugnare cum ea?

<span id="005">5</span> Et datum est ei os loquens magna et blasphemias:
et data est ei potestas facere menses quadraginta duos.

<span id="006">6</span> Et aperuit os suum in blasphemias ad Deum,
blasphemare nomen ejus, et tabernaculum ejus, et eos qui in cælo
habitant.

<span id="007">7</span> Et est datum illi bellum facere cum sanctis, et
vincere eos. Et data est illi potestas in omnem tribum, et populum, et
linguam, et gentem,

<span id="008">8</span> et adoraverunt eam omnes, qui inhabitant terram:
quorum non sunt scripta nomina in libro vitæ Agni, qui occisus est ab
origine mundi.

<span id="009">9</span> Si quis habet aurem, audiat.

<span id="010">10</span> Qui in captivitatem duxerit, in captivitatem
vadet: qui in gladio occiderit, oportet eum gladio occidi. Hic est
patientia, et fides sanctorum.  

<span id="011">11</span> Et vidi aliam bestiam ascendentem de terra, et
habebat cornua duo similia Agni, et loquebatur sicut draco.

<span id="012">12</span> Et potestatem prioris bestiæ omnem faciebat in
conspectu ejus: et fecit terram, et habitantes in ea, adorare bestiam
primam, cujus curata est plaga mortis.

<span id="013">13</span> Et fecit signa magna, ut etiam ignem faceret de
cælo descendere in terram in conspectu hominum.

<span id="014">14</span> Et seduxit habitantes in terra propter signa,
quæ data sunt illi facere in conspectu bestiæ, dicens habitantibus in
terra, ut faciant imaginem bestiæ, quæ habet plagam gladii, et vixit.

<span id="015">15</span> Et datum est illi ut daret spiritum imagini
bestiæ, et ut loquatur imago bestiæ: et faciat ut quicumque non
adoraverint imaginem bestiæ, occidantur.

<span id="016">16</span> Et faciet omnes pusillos, et magnos, et
divites, et pauperes, et liberos, et servos habere caracterem in dextera
manu sua, aut in frontibus suis:

<span id="017">17</span> et nequis possit emere, aut vendere, nisi qui
habet caracterem, aut nomen bestiæ, aut numerum nominis ejus.

<span id="018">18</span> Hic sapientia est. Qui habet intellectum,
computet numerum bestiæ. Numerus enim hominis est: et numerus ejus
sexcenti sexaginta sex.

------------------------------------------------------------------------

[Next: Revelation Chapter 14](rev014)
