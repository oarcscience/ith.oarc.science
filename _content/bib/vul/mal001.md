[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mal001)  [KJV](../kjv/mal001)  [Sep](../sep/mal001) 
[Tan](../tan/mal001)   
  
[Malachi Index](mal)  
  [Previous](zac014)  [Next](mal002) 

------------------------------------------------------------------------

### Vulgate (Latin): Malachi Chapter 1

<span id="001">1</span> Onus verbi Domini ad Israël in manu Malachiæ.  

<span id="002">2</span> Dilexi vos, dicit Dominus, et dixistis: In quo
dilexisti nos? Nonne frater erat Esau Jacob? dicit Dominus: et dilexi
Jacob,

<span id="003">3</span> Esau autem odio habui, et posui montes ejus in
solitudinem, et hæreditatem ejus in dracones deserti.

<span id="004">4</span> Quod si dixerit Idumæa: Destructi sumus, sed
revertentes ædificabimus quæ destructa sunt: hæc dicit Dominus
exercituum: Isti ædificabunt, et ego destruam: et vocabuntur termini
impietatis, et populus cui iratus est Dominus usque in æternum.

<span id="005">5</span> Et oculi vestri videbunt, et vos dicetis:
Magnificetur Dominus super terminum Israël.  

<span id="006">6</span> Filius honorat patrem, et servus dominum suum.
Si ergo pater ego sum, ubi est honor meus? et si Dominus ego sum, ubi
est timor meus? dicit Dominus exercituum. Ad vos, o sacerdotes, qui
despicitis nomen meum, et dixistis: In quo despeximus nomen tuum?

<span id="007">7</span> Offertis super altare meum panem pollutum, et
dicitis: In quo polluimus te? in eo quod dicitis: Mensa Domini despecta
est.

<span id="008">8</span> Si offeratis cæcum ad immolandum, nonne malum
est? et si offeratis claudum et languidum, nonne malum est? offer illud
duci tuo, si placuerit ei, aut si susceperit faciem tuam, dicit Dominus
exercituum.

<span id="009">9</span> Et nunc deprecamini vultum Dei ut misereatur
vestri (de manu enim vestra factum est hoc), si quomodo suscipiat facies
vestras, dicit Dominus exercituum.

<span id="010">10</span> Quis est in vobis qui claudat ostia, et
incendat altare meum gratuito? non est mihi voluntas in vobis, dicit
Dominus exercituum, et munus non suscipiam de manu vestra.

<span id="011">11</span> Ab ortu enim solis usque ad occasum, magnum est
nomen meum in gentibus, et in omni loco sacrificatur: et offertur nomini
meo oblatio munda, quia magnum est nomen meum in gentibus, dicit Dominus
exercituum.

<span id="012">12</span> Et vos polluistis illud in eo quod dicitis:
Mensa Domini contaminata est, et quod superponitur contemptibilis est,
cum igne qui illud devorat.

<span id="013">13</span> Et dixistis: Ecce de labore, et exsufflastis
illud, dicit Dominus exercituum: et intulistis de rapinis claudum et
languidum, et intulistis munus: numquid suscipiam illud de manu vestra?
dicit Dominus.

<span id="014">14</span> Maledictus dolosus qui habet in grege suo
masculum, et votum faciens immolat debile Domino: quia rex magnus ego,
dicit Dominus exercituum, et nomen meum horribile in gentibus.

------------------------------------------------------------------------

[Next: Malachi Chapter 2](mal002)
