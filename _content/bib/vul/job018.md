[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/job018)  [KJV](../kjv/job018)  [Sep](../sep/job018) 
[Tan](../tan/job018)   
  
[Job Index](job)  
  [Previous](job017)  [Next](job019) 

------------------------------------------------------------------------

### Vulgate (Latin): Job Chapter 18

<span id="001">1</span> Respondens autem Baldad Suhites, dixit:

<span id="002">2</span> \[Usque ad quem finem verba jactabitis?  
intelligite prius, et sic loquamur.  

<span id="003">3</span> Quare reputati sumus ut jumenta,  
et sorduimus coram vobis?  

<span id="004">4</span> Qui perdis animam tuam in furore tuo,  
numquid propter te derelinquetur terra,  
et transferentur rupes de loco suo?  

<span id="005">5</span> Nonne lux impii extinguetur,  
nec splendebit flamma ignis ejus?  

<span id="006">6</span> Lux obtenebrescet in tabernaculo illius,  
et lucerna quæ super eum est extinguetur.  

<span id="007">7</span> Arctabuntur gressus virtutis ejus,  
et præcipitabit eum consilium suum.  

<span id="008">8</span> Immisit enim in rete pedes suos,  
et in maculis ejus ambulat.  

<span id="009">9</span> Tenebitur planta illius laqueo,  
et exardescet contra eum sitis.  

<span id="010">10</span> Abscondita est in terra pedica ejus,  
et decipula illius super semitam.  

<span id="011">11</span> Undique terrebunt eum formidines,  
et involvent pedes ejus.  

<span id="012">12</span> Attenuetur fame robur ejus,  
et inedia invadat costas illius.  

<span id="013">13</span> Devoret pulchritudinem cutis ejus;  
consumat brachia illius primogenita mors.  

<span id="014">14</span> Avellatur de tabernaculo suo fiducia ejus,  
et calcet super eum, quasi rex, interitus.  

<span id="015">15</span> Habitent in tabernaculo illius socii ejus qui
non est;  
aspergatur in tabernaculo ejus sulphur.  

<span id="016">16</span> Deorsum radices ejus siccentur:  
sursum autem atteratur messis ejus.  

<span id="017">17</span> Memoria illius pereat de terra,  
et non celebretur nomen ejus in plateis.  

<span id="018">18</span> Expellet eum de luce in tenebras,  
et de orbe transferet eum.  

<span id="019">19</span> Non erit semen ejus, neque progenies in populo
suo,  
nec ullæ reliquiæ in regionibus ejus.  

<span id="020">20</span> In die ejus stupebunt novissimi,  
et primos invadet horror.  

<span id="021">21</span> Hæc sunt ergo tabernacula iniqui,  
et iste locus ejus qui ignorat Deum.\]

------------------------------------------------------------------------

[Next: Job Chapter 19](job019)
