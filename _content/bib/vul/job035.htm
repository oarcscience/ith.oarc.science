<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Job: Job Chapter 35</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/job035">Polyglot</A>&nbsp;
<A HREF="../kjv/job035">KJV</A>&nbsp;
<A HREF="../sep/job035">Sep</A>&nbsp;
<A HREF="../tan/job035">Tan</A>&nbsp;

<BR>
<BR><A HREF="job">Job Index</A><BR>
&nbsp;
<A HREF="job034">Previous</A>&nbsp;
<A HREF="job036">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Job Chapter 35</H3><P><a name="001">1</A>&nbsp;Igitur Eliu h&#230;c rursum locutus est:</P>
<P><a name="002">2</A>&nbsp;[Numquid &#230;qua tibi videtur tua cogitatio,<BR> ut diceres: Justior sum Deo?<BR></P>
<P><a name="003">3</A>&nbsp;Dixisti enim: Non tibi placet quod rectum est:<BR> vel quid tibi proderit, si ego peccavero?<BR></P>
<P><a name="004">4</A>&nbsp;Itaque ego respondebo sermonibus tuis,<BR> et amicis tuis tecum.<BR></P>
<P><a name="005">5</A>&nbsp;Suspice c&#230;lum, et intuere:<BR> et contemplare &#230;thera quod altior te sit.<BR></P>
<P><a name="006">6</A>&nbsp;Si peccaveris, quid ei nocebis?<BR> et si multiplicat&#230; fuerint iniquitates tu&#230;, quid facies contra eum?<BR></P>
<P><a name="007">7</A>&nbsp;Porro si juste egeris, quid donabis ei?<BR> aut quid de manu tua accipiet?<BR></P>
<P><a name="008">8</A>&nbsp;Homini qui similis tui est, nocebit impietas tua:<BR> et filium hominis adjuvabit justitia tua.<BR></P>
<P><a name="009">9</A>&nbsp;Propter multitudinem calumniatorum clamabunt,<BR> et ejulabunt propter vim brachii tyrannorum.<BR></P>
<P><a name="010">10</A>&nbsp;Et non dixit: Ubi est Deus qui fecit me,<BR> qui dedit carmina in nocte;<BR></P>
<P><a name="011">11</A>&nbsp;qui docet nos super jumenta terr&#230;,<BR> et super volucres c&#230;li erudit nos?<BR></P>
<P><a name="012">12</A>&nbsp;Ibi clamabunt, et non exaudiet,<BR> propter superbiam malorum.<BR></P>
<P><a name="013">13</A>&nbsp;Non ergo frustra audiet Deus,<BR> et Omnipotens causas singulorum intuebitur.<BR></P>
<P><a name="014">14</A>&nbsp;Etiam cum dixeris: Non considerat:<BR> judicare coram illo, et expecta eum.<BR></P>
<P><a name="015">15</A>&nbsp;Nunc enim non infert furorem suum,<BR> nec ulciscitur scelus valde.<BR></P>
<P><a name="016">16</A>&nbsp;Ergo Job frustra aperit os suum,<BR> et absque scientia verba multiplicat.]</P>
<P><HR>
<CENTER>
<A HREF="job036">Next: Job Chapter 36</A></CENTER>
</BODY>
</HTML>
