<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Jeremiah: Jeremiah Chapter 42</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jer042">Polyglot</A>&nbsp;
<A HREF="../kjv/jer042">KJV</A>&nbsp;
<A HREF="../sep/jer042">Sep</A>&nbsp;
<A HREF="../tan/jer042">Tan</A>&nbsp;

<BR>
<BR><A HREF="jer">Jeremiah Index</A><BR>
&nbsp;
<A HREF="jer041">Previous</A>&nbsp;
<A HREF="jer043">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Jeremiah Chapter 42</H3><P><a name="001">1</A>&nbsp;Et accesserunt omnes principes bellatorum, et Johanan filius Caree, et Jezonias filius Osai&#230;, et reliquum vulgus, a parvo usque ad magnum,</P>
<P><a name="002">2</A>&nbsp;dixeruntque ad Jeremiam prophetam: Cadat oratio nostra in conspectu tuo, et ora pro nobis ad Dominum Deum tuum, pro universis reliquiis istis, quia derelicti sumus pauci de pluribus, sicut oculi tui non intuentur:</P>
<P><a name="003">3</A>&nbsp;et annuntiet nobis Dominus Deus tuus viam per quam pergamus, et verbum quod faciamus.</P>
<P><a name="004">4</A>&nbsp;Dixit autem ad eos Jeremias propheta: Audivi. Ecce ego oro ad Dominum Deum vestrum secundum verba vestra: omne verbum quodcumque responderit mihi indicabo vobis, nec celabo vos quidquam.</P>
<P><a name="005">5</A>&nbsp;Et illi dixerunt ad Jeremiam: Sit Dominus inter nos testis veritatis et fidei, si non juxta omne verbum in quo miserit te Dominus Deus tuus ad nos, sic faciemus:</P>
<P><a name="006">6</A>&nbsp;sive bonum est, sive malum, voci Domini Dei nostri, ad quem mittimus te, obediemus, ut bene sit nobis cum audierimus vocem Domini Dei nostri.</P>
<P><a name="007">7</A>&nbsp;Cum autem completi essent decem dies, factum est verbum Domini ad Jeremiam,</P>
<P><a name="008">8</A>&nbsp;vocavitque Johanan filium Caree, et omnes principes bellatorum qui erant cum eo, et universum populum, a minimo usque ad magnum.</P>
<P><a name="009">9</A>&nbsp;Et dixit ad eos: H&#230;c dicit Dominus Deus Isra&#235;l, ad quem misistis me ut prosternerem preces vestras in conspectu ejus:</P>
<P><a name="010">10</A>&nbsp;Si quiescentes manseritis in terra hac, &#230;dificabo vos, et non destruam: plantabo, et non evellam: jam enim placatus sum super malo quod feci vobis.</P>
<P><a name="011">11</A>&nbsp;Nolite timere a facie regis Babylonis, quem vos pavidi formidatis: nolite metuere eum, dicit Dominus, quia vobiscum sum ego ut salvos vos faciam, et eruam de manu ejus:</P>
<P><a name="012">12</A>&nbsp;et dabo vobis misericordias, et miserebor vestri, et habitare vos faciam in terra vestra.</P>
<P><a name="013">13</A>&nbsp;Si autem dixeritis vos: Non habitabimus in terra ista, nec audiemus vocem Domini Dei nostri,</P>
<P><a name="014">14</A>&nbsp;dicentes: Nequaquam, sed ad terram &#198;gypti pergemus, ubi non videbimus bellum, et clangorem tub&#230; non audiemus, et famem non sustinebimus, et ibi habitabimus:</P>
<P><a name="015">15</A>&nbsp;propter hoc nunc audite verbum Domini, reliqui&#230; Juda: H&#230;c dicit Dominus exercituum, Deus Isra&#235;l: Si posueritis faciem vestram ut ingrediamini &#198;gyptum, et intraveritis ut ibi habitetis,</P>
<P><a name="016">16</A>&nbsp;gladius quem vos formidatis ibi comprehendet vos in terra &#198;gypti: et fames, pro qua estis solliciti, adh&#230;rebit vobis in &#198;gypto, et ibi moriemini.</P>
<P><a name="017">17</A>&nbsp;Omnesque viri qui posuerunt faciem suam ut ingrediantur &#198;gyptum, ut habitent ibi, morientur gladio, et fame, et peste: nullus de eis remanebit, nec effugiet a facie mali quod ego afferam super eos.</P>
<P><a name="018">18</A>&nbsp;Quia h&#230;c dicit Dominus exercituum, Deus Isra&#235;l: Sicut conflatus est furor meus et indignatio mea super habitatores Jerusalem, sic conflabitur indignatio mea super vos cum ingressi fueritis &#198;gyptum: et eritis in jusjurandum, et in stuporem, et in maledictum, et in opprobrium, et nequaquam ultra videbitis locum istum.</P>
<P><a name="019">19</A>&nbsp;Verbum Domini super vos, reliqui&#230; Juda: Nolite intrare &#198;gyptum: scientes scietis, quia obtestatus sum vos hodie,</P>
<P><a name="020">20</A>&nbsp;quia decepistis animas vestras. Vos enim misistis me ad Dominum Deum nostrum, dicentes: Ora pro nobis ad Dominum Deum nostrum, et juxta omnia qu&#230;cumque dixerit tibi Dominus Deus noster, sic annuntia nobis, et faciemus.</P>
<P><a name="021">21</A>&nbsp;Et annuntiavi vobis hodie, et non audistis vocem Domini Dei vestri super universis pro quibus misit me ad vos.</P>
<P><a name="022">22</A>&nbsp;Nunc ergo scientes scietis quia gladio, et fame, et peste moriemini in loco ad quem voluistis intrare ut habitaretis ibi.</P>
<P><HR>
<CENTER>
<A HREF="jer043">Next: Jeremiah Chapter 43</A></CENTER>
</BODY>
</HTML>
