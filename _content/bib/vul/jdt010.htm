<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Judith: Judith Chapter 10</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jdt010.htm">Polyglot</A>&nbsp;
<A HREF="../apo/jdt010.htm">Apo</A>&nbsp;
<A HREF="../sep/jdt010.htm">Sep</A>&nbsp;

<BR>
<BR><A HREF="jdt.htm">Judith Index</A><BR>
&nbsp;
<A HREF="jdt009.htm">Previous</A>&nbsp;
<A HREF="jdt011.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Judith Chapter 10</H3><P><a name="001">1</A>&nbsp;Factum est autem, cum cessasset clamare ad Dominum, surrexit de loco in quo jacuerat prostrata ad Dominum.</P>
<P><a name="002">2</A>&nbsp;Vocavitque abram suam, et descendens in domum suam, abstulit a se cilicium, et exuit se vestimentis viduitatis su&#230;,</P>
<P><a name="003">3</A>&nbsp;et lavit corpus suum, et unxit se myro optimo, et discriminavit crinem capitis sui, et imposuit mitram super caput suum, et induit se vestimentis jucunditatis su&#230;, induitque sandalia pedibus suis, assumpsitque dextraliola, et lilia, et inaures, et annulos, et omnibus ornamentis suis ornavit se.</P>
<P><a name="004">4</A>&nbsp;Cui etiam Dominus contulit splendorem: quoniam omnis ista compositio non ex libidine, sed ex virtute pendebat: et ideo Dominus hanc in illam pulchritudinem ampliavit, ut incomparabili decore omnium oculis appareret.</P>
<P><a name="005">5</A>&nbsp;Imposuit itaque abr&#230; su&#230; ascoperam vini, et vas olei, et polentam, et palathas, et panes, et caseum, et profecta est.</P>
<P><a name="006">6</A>&nbsp;Cumque venissent ad portam civitatis, invenerunt expectantem Oziam et presbyteros civitatis.</P>
<P><a name="007">7</A>&nbsp;Qui cum vidissent eam, stupentes mirati sunt nimis pulchritudinem ejus.</P>
<P><a name="008">8</A>&nbsp;Nihil tamen interrogantes eam, dimiserunt transire, dicentes: Deus patrum nostrorum det tibi gratiam, et omne consilium tui cordis sua virtute corroboret, ut glorietur super te Jerusalem, et sit nomen tuum in numero sanctorum et justorum.</P>
<P><a name="009">9</A>&nbsp;Et dixerunt hi qui illic erant omnes una voce: Fiat, fiat.</P>
<P><a name="010">10</A>&nbsp;Judith vero orans Dominum, transivit per portas, ipsa et abra ejus.<BR>
</P>
<P><a name="011">11</A>&nbsp;Factum est autem cum descenderet montem, circa ortum diei, occurrerunt ei exploratores Assyriorum, et tenuerunt eam, dicentes: Unde venis? aut quo vadis?</P>
<P><a name="012">12</A>&nbsp;Qu&#230; respondit: Filia sum Hebr&#230;orum, ideo ego fugi a facie eorum, quoniam futurum agnovi quod dentur vobis in depr&#230;dationem, pro eo quod contemnentes vos, noluerunt ultro tradere seipsos ut invenirent misericordiam in conspectu vestro.</P>
<P><a name="013">13</A>&nbsp;Hac de causa cogitavi mecum, dicens: Vadam ad faciem principis Holofernis, ut indicem illi secreta illorum, et ostendam illi quo aditu possit obtinere eos, ita ut non cadat vir unus de exercitu ejus.</P>
<P><a name="014">14</A>&nbsp;Et cum audissent viri illi verba ejus, considerabant faciem ejus, et erat in oculis eorum stupor, quoniam pulchritudinem ejus mirabantur nimis.</P>
<P><a name="015">15</A>&nbsp;Et dixerunt ad eam: Conservasti animam tuam, eo quod tale reperisti consilium, ut descenderes ad dominum nostrum.</P>
<P><a name="016">16</A>&nbsp;Hoc autem scias, quoniam cum steteris in conspectu ejus, bene tibi faciet, et eris gratissima in corde ejus. Duxeruntque illam ad tabernaculum Holofernis, annuntiantes eam.</P>
<P><a name="017">17</A>&nbsp;Cumque intrasset ante faciem ejus, statim captus est in suis oculis Holofernes.</P>
<P><a name="018">18</A>&nbsp;Dixeruntque ad eum satellites ejus: Quis contemnat populum Hebr&#230;orum, qui tam decoras mulieres habent, ut non pro his merito pugnare contra eos debeamus?<BR>
</P>
<P><a name="019">19</A>&nbsp;Videns itaque Judith Holofernem sedentem in conopeo, quod erat ex purpura, et auro, et smaragdo, et lapidibus pretiosis intextum,</P>
<P><a name="020">20</A>&nbsp;et cum in faciem ejus intendisset, adoravit eum, prosternens se super terram. Et elevaverunt eam servi Holofernis, jubente domino suo.</P>
<P><HR>
<CENTER>
<A HREF="jdt011.htm">Next: Judith Chapter 11</A></CENTER>
</BODY>
</HTML>
