[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo027)  [KJV](../kjv/exo027)  [Sep](../sep/exo027) 
[Tan](../tan/exo027)   
  
[Exodus Index](exo)  
  [Previous](exo026)  [Next](exo028) 

------------------------------------------------------------------------

### Vulgate (Latin): Exodus Chapter 27

<span id="001">1</span> Facies et altare de lignis setim, quod habebit
quinque cubitus in longitudine, et totidem in latitudine, id est,
quadrum, et tres cubitos in altitudine.

<span id="002">2</span> Cornua autem per quatuor angulos ex ipso erunt:
et operies illud ære.

<span id="003">3</span> Faciesque in usus ejus lebetes ad suscipiendos
cineres, et forcipes atque fuscinulas, et ignium receptacula; omnia vasa
ex ære fabricabis.

<span id="004">4</span> Craticulamque in modum retis æneam: per cujus
quatuor angulos erunt quatuor annuli ænei.

<span id="005">5</span> Quos pones subter arulam altaris: eritque
craticula usque ad altaris medium.

<span id="006">6</span> Facies et vectes altaris de lignis setim duos,
quos operies laminis æneis:

<span id="007">7</span> et induces per circulos, eruntque ex utroque
latere altaris ad portandum.

<span id="008">8</span> Non solidum, sed inane et cavum intrinsecus
facies illud, sicut tibi in monte monstratum est.  

<span id="009">9</span> Facies et atrium tabernaculi, in cujus australi
plaga contra meridiem erunt tentoria de bysso retorta: centum cubitos
unum latus tenebit in longitudine.

<span id="010">10</span> Et columnas viginti cum basibus totidem æneis,
quæ capita cum cælaturis suis habebunt argentea.

<span id="011">11</span> Similiter et in latere aquilonis per longum
erunt tentoria centum cubitorum, columnæ viginti, et bases æneæ ejusdem
numeri, et capita earum cum cælaturis suis argentea.

<span id="012">12</span> In latitudine vero atrii, quod respicit ad
occidentem, erunt tentoria per quinquaginta cubitos, et columnæ decem,
basesque totidem.

<span id="013">13</span> In ea quoque atrii latitudine, quæ respicit ad
orientem, quinquaginta cubiti erunt.

<span id="014">14</span> In quibus quindecim cubitorum tentoria lateri
uno deputabuntur, columnæque tres et bases totidem:

<span id="015">15</span> et in latere altero erunt tentoria cubitos
obtinentia quindecim, columnæ tres, et bases totidem.

<span id="016">16</span> In introitu vero atrii fiet tentorium cubitorum
viginti ex hyacintho et purpura, coccoque bis tincto, et bysso retorta,
opere plumarii: columnas habebit quatuor, cum basibus totidem.

<span id="017">17</span> Omnes columnæ atrii per circuitum vestitæ erunt
argenteis laminis, capitibus argenteis, et basibus æneis.

<span id="018">18</span> In longitudine occupabit atrium cubitos centum,
in latitudine quinquaginta, altitudo quinque cubitorum erit: fietque de
bysso retorta, et habebit bases æneas.

<span id="019">19</span> Cuncta vasa tabernaculi in omnes usus et
cæremonias, tam paxillos ejus quam atrii, ex ære facies.

<span id="020">20</span> Præcipe filiis Israël ut afferant tibi oleum de
arboribus olivarum purissimum, piloque contusum, ut ardeat lucerna
semper

<span id="021">21</span> in tabernaculo testimonii, extra velum quod
oppansum est testimonio. Et collocabunt eam Aaron et filii ejus, ut
usque mane luceat coram Domino. Perpetuus erit cultus per successiones
eorum a filiis Israël.

------------------------------------------------------------------------

[Next: Exodus Chapter 28](exo028)
