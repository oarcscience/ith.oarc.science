[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg2017)  [KJV](../kjv/kg2017)  [Sep](../sep/kg2017) 
[Tan](../tan/kg2017)   
  
[2 Kings Index](kg2)  
  [Previous](kg2016)  [Next](kg2018) 

------------------------------------------------------------------------

### Vulgate (Latin): 2 Kings Chapter 17

<span id="001">1</span> Anno duodecimo Achaz regis Juda, regnavit Osee
filius Ela in Samaria super Israël novem annis.

<span id="002">2</span> Fecitque malum coram Domino, sed non sicut reges
Israël qui ante eum fuerant.

<span id="003">3</span> Contra hunc ascendit Salmanasar rex Assyriorum,
et factus est ei Osee servus, reddebatque illi tributa.

<span id="004">4</span> Cumque deprehendisset rex Assyriorum Osee, quod
rebellare nitens misisset nuntios ad Sua regem Ægypti ne præstaret
tributa regi Assyriorum sicut singulis annis solitus erat, obsedit eum,
et vinctum misit in carcerem.

<span id="005">5</span> Pervagatusque est omnem terram: et ascendens
Samariam, obsedit eam tribus annis.

<span id="006">6</span> Anno autem nono Osee, cepit rex Assyriorum
Samariam, et transtulit Israël in Assyrios: posuitque eos in Hala et in
Habor juxta fluvium Gozan, in civitatibus Medorum.  

<span id="007">7</span> Factum est enim, cum peccassent filii Israël
Domino Deo suo, qui eduxerat eos de terra Ægypti, de manu Pharaonis
regis Ægypti, coluerunt deos alienos.

<span id="008">8</span> Et ambulaverunt juxta ritum gentium quas
consumpserat Dominus in conspectu filiorum Israël et regum Israël, quia
similiter fecerant.

<span id="009">9</span> Et offenderunt filii Israël verbis non rectis
Dominum Deum suum: et ædificaverunt sibi excelsa in cunctis urbibus
suis, a turre custodum usque ad civitatem munitam.

<span id="010">10</span> Feceruntque sibi statuas et lucos in omni colle
sublimi, et subter omne lignum nemorosum:

<span id="011">11</span> et adolebant ibi incensum super aras in morem
gentium quas transtulerat Dominus a facie eorum: feceruntque verba
pessima irritantes Dominum.

<span id="012">12</span> Et coluerunt immunditias de quibus præcepit eis
Dominus ne facerent verbum hoc.

<span id="013">13</span> Et testificatus est Dominus in Israël et in
Juda per manum omnium prophetarum et videntium, dicens: Revertimini a
viis vestris pessimis, et custodite præcepta mea et cæremonias, juxta
omnem legem quam præcepi patribus vestris, et sicut misi ad vos in manu
servorum meorum prophetarum.

<span id="014">14</span> Qui non audierunt, sed induraverunt cervicem
suam juxta cervicem patrum suorum, qui noluerunt obedire Domino Deo suo.

<span id="015">15</span> Et abjecerunt legitima ejus, et pactum quod
pepigit cum patribus eorum, et testificationes quibus contestatus est
eos: secutique sunt vanitates, et vane egerunt: et secuti sunt gentes
quæ erant per circuitum eorum, super quibus præceperat Dominus eis ut
non facerent sicut et illæ faciebant.

<span id="016">16</span> Et dereliquerunt omnia præcepta Domini Dei sui:
feceruntque sibi conflatiles duos vitulos, et lucos, et adoraverunt
universam militiam cæli: servieruntque Baal,

<span id="017">17</span> et consecraverunt filios suos et filias suas
per ignem: et divinationibus inserviebant, et auguriis: et tradiderunt
se ut facerent malum coram Domino, ut irritarent eum.

<span id="018">18</span> Iratusque est Dominus vehementer Israëli, et
abstulit eos a conspectu suo, et non remansit nisi tribus Juda
tantummodo.

<span id="019">19</span> Sed nec ipse Juda custodivit mandata Domini Dei
sui: verum ambulavit in erroribus Israël, quos operatus fuerat.

<span id="020">20</span> Projecitque Dominus omne semen Israël, et
afflixit eos, et tradidit eos in manu diripientium, donec projiceret eos
a facie sua:

<span id="021">21</span> ex eo jam tempore quo scissus est Israël a domo
David, et constituerunt sibi regem Jeroboam filium Nabat: separavit enim
Jeroboam Israël a Domino, et peccare eos fecit peccatum magnum.

<span id="022">22</span> Et ambulaverunt filii Israël in universis
peccatis Jeroboam quæ fecerat: et non recesserunt ab eis,

<span id="023">23</span> usquequo Dominus auferret Israël a facie sua,
sicut locutus fuerat in manu omnium servorum suorum prophetarum:
translatusque est Israël de terra sua in Assyrios, usque in diem hanc.  

<span id="024">24</span> Adduxit autem rex Assyriorum de Babylone, et de
Cutha, et de Avah, et de Emath, et de Sepharvaim: et collocavit eos in
civitatibus Samariæ pro filiis Israël: qui possederunt Samariam, et
habitaverunt in urbibus ejus.

<span id="025">25</span> Cumque ibi habitare cœpissent, non timebant
Dominum: et immisit in eos Dominus leones, qui interficiebant eos.

<span id="026">26</span> Nuntiatumque est regi Assyriorum, et dictum:
Gentes quas transtulisti, et habitare fecisti in civitatibus Samariæ,
ignorant legitima Dei terræ: et immisit in eos Dominus leones, et ecce
interficiunt eos, eo quod ignorent ritum Dei terræ.

<span id="027">27</span> Præcepit autem rex Assyriorum, dicens: Ducite
illuc unum de sacerdotibus quos inde captivos adduxistis, et vadat, et
habitet cum eis: et doceat eos legitima Dei terræ.

<span id="028">28</span> Igitur cum venisset unus de sacerdotibus his
qui captivi ducti fuerant de Samaria, habitavit in Bethel, et docebat
eos quomodo colerent Dominum.

<span id="029">29</span> Et unaquæque gens fabricata est deum suum:
posueruntque eos in fanis excelsis quæ fecerant Samaritæ, gens et gens
in urbibus suis, in quibus habitabat.

<span id="030">30</span> Viri enim Babylonii fecerunt Sochothbenoth:
viri autem Cuthæi fecerunt Nergel: et viri de Emath fecerunt Asima.

<span id="031">31</span> Porro Hevæi fecerunt Nebahaz et Tharthac. Hi
autem qui erant de Sepharvaim, comburebant filios suos igni, Adramelech
et Anamelech diis Sepharvaim,

<span id="032">32</span> et nihilominus colebant Dominum. Fecerunt autem
sibi de novissimis sacerdotes excelsorum, et ponebant eos in fanis
sublimibus.

<span id="033">33</span> Et cum Dominum colerent, diis quoque suis
serviebant juxta consuetudinem gentium, de quibus translati fuerant
Samariam.

<span id="034">34</span> Usque in præsentem diem morem sequuntur
antiquum: non timent Dominum, neque custodiunt cæremonias ejus, judicia,
et legem, et mandatum, quod præceperat Dominus filiis Jacob, quem
cognominavit Israël:

<span id="035">35</span> et percusserat cum eis pactum, et mandaverat
eis, dicens: Nolite timere deos alienos, et non adoretis eos, neque
colatis eos, et non immoletis eis:

<span id="036">36</span> sed Dominum Deum vestrum, qui eduxit vos de
terra Ægypti in fortitudine magna et in brachio extento, ipsum timete,
et illum adorate, et ipsi immolate.

<span id="037">37</span> Cæremonias quoque, et judicia, et legem, et
mandatum, quod scripsit vobis, custodite ut faciatis cunctis diebus: et
non timeatis deos alienos.

<span id="038">38</span> Et pactum quod percussit vobiscum, nolite
oblivisci: nec colatis deos alienos,

<span id="039">39</span> sed Dominum Deum vestrum timete, et ipse eruet
vos de manu omnium inimicorum vestrorum.

<span id="040">40</span> Illi vero non audierunt, sed juxta
consuetudinem suam pristinam perpetrabant.

<span id="041">41</span> Fuerunt igitur gentes istæ timentes quidem
Dominum, sed nihilominus et idolis suis servientes: nam et filii eorum,
et nepotes, sicut fecerunt patres sui, ita faciunt usque in præsentem
diem.

------------------------------------------------------------------------

[Next: 2 Kings Chapter 18](kg2018)
