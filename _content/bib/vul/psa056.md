[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa056)  [KJV](../kjv/psa056)  [Sep](../sep/psa056) 
[Tan](../tan/psa056)   
  
[Psalms Index](psa)  
  [Previous](psa055)  [Next](psa057) 

------------------------------------------------------------------------

### Vulgate (Latin): Psalms Chapter 56

<span id="001">1</span> In finem, ne disperdas. David in tituli
inscriptionem, cum fugeret a facie Saul in speluncam.

<span id="002">2</span> \[Miserere mei, Deus, miserere mei,  
quoniam in te confidit anima mea.  
Et in umbra alarum tuarum sperabo,  
donec transeat iniquitas.  

<span id="003">3</span> Clamabo ad Deum altissimum,  
Deum qui benefecit mihi.  

<span id="004">4</span> Misit de cælo, et liberavit me;  
dedit in opprobrium conculcantes me.  
Misit Deus misericordiam suam et veritatem suam,  

<span id="005">5</span> et eripuit animam meam de medio catulorum
leonum.  
Dormivi conturbatus.  
Filii hominum dentes eorum arma et sagittæ,  
et lingua eorum gladius acutus.  

<span id="006">6</span> Exaltare super cælos, Deus,  
et in omnem terram gloria tua.  

<span id="007">7</span> Laqueum paraverunt pedibus meis,  
et incurvaverunt animam meam.  
Foderunt ante faciem meam foveam,  
et inciderunt in eam.

<span id="008">8</span> Paratum cor meum, Deus, paratum cor meum;  
cantabo, et psalmum dicam.  

<span id="009">9</span> Exsurge, gloria mea;  
exsurge, psalterium et cithara:  
exsurgam diluculo.  

<span id="010">10</span> Confitebor tibi in populis, Domine,  
et psalmum dicam tibi in gentibus:  

<span id="011">11</span> quoniam magnificata est usque ad cælos
misericordia tua,  
et usque ad nubes veritas tua.  

<span id="012">12</span> Exaltare super cælos, Deus,  
et super omnem terram gloria tua.\]

------------------------------------------------------------------------

[Next: Psalms Chapter 57](psa057)
