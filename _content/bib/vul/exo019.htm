<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Exodus: Exodus Chapter 19</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/exo019.htm">Polyglot</A>&nbsp;
<A HREF="../kjv/exo019.htm">KJV</A>&nbsp;
<A HREF="../sep/exo019.htm">Sep</A>&nbsp;
<A HREF="../tan/exo019.htm">Tan</A>&nbsp;

<BR>
<BR><A HREF="exo.htm">Exodus Index</A><BR>
&nbsp;
<A HREF="exo018.htm">Previous</A>&nbsp;
<A HREF="exo020.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Exodus Chapter 19</H3><P><a name="001">1</A>&nbsp;Mense tertio egressionis Isra&#235;l de terra &#198;gypti, in die hac venerunt in solitudinem Sinai.</P>
<P><a name="002">2</A>&nbsp;Nam profecti de Raphidim, et pervenientes usque in desertum Sinai, castrametati sunt in eodem loco, ibique Isra&#235;l fixit tentoria e regione montis.<BR>
</P>
<P><a name="003">3</A>&nbsp;Moyses autem ascendit ad Deum: vocavitque eum Dominus de monte, et ait: H&#230;c dices domui Jacob, et annuntiabis filiis Isra&#235;l:</P>
<P><a name="004">4</A>&nbsp;Vos ipsi vidistis qu&#230; fecerim &#198;gyptiis, quomodo portaverim vos super alas aquilarum, et assumpserim mihi.</P>
<P><a name="005">5</A>&nbsp;Si ergo audieritis vocem meam, et custodieritis pactum meum, eritis mihi in peculium de cunctis populis: mea est enim omnis terra:</P>
<P><a name="006">6</A>&nbsp;et vos eritis mihi in regnum sacerdotale, et gens sancta. H&#230;c sunt verba qu&#230; loqueris ad filios Isra&#235;l.</P>
<P><a name="007">7</A>&nbsp;Venit Moyses: et convocatis majoribus natu populi, exposuit omnes sermones quos mandaverat Dominus.</P>
<P><a name="008">8</A>&nbsp;Responditque omnis populus simul: Cuncta qu&#230; locutus est Dominus, faciemus. Cumque retulisset Moyses verba populi ad Dominum,</P>
<P><a name="009">9</A>&nbsp;ait ei Dominus: Jam nunc veniam ad te in caligine nubis, ut audiat me populus loquentem ad te, et credat tibi in perpetuum. Nuntiavit ergo Moyses verba populi ad Dominum.<BR>
</P>
<P><a name="010">10</A>&nbsp;Qui dixit ei: Vade ad populum, et sanctifica illos hodie, et cras, laventque vestimenta sua.</P>
<P><a name="011">11</A>&nbsp;Et sint parati in diem tertium: in die enim tertia descendet Dominus coram omni plebe super montem Sinai.</P>
<P><a name="012">12</A>&nbsp;Constituesque terminos populo per circuitum, et dices ad eos: Cavete ne ascendatis in montem, nec tangatis fines illius: omnis qui tetigerit montem, morte morietur.</P>
<P><a name="013">13</A>&nbsp;Manus non tanget eum, sed lapidibus opprimetur, aut confodietur jaculis: sive jumentum fuerit, sive homo, non vivet: cum c&#156;perit clangere buccina, tunc ascendant in montem.</P>
<P><a name="014">14</A>&nbsp;Descenditque Moyses de monte ad populum, et sanctificavit eum. Cumque lavissent vestimenta sua,</P>
<P><a name="015">15</A>&nbsp;ait ad eos: Estote parati in diem tertium, et ne appropinquetis uxoribus vestris.<BR>
</P>
<P><a name="016">16</A>&nbsp;Jamque advenerat tertius dies, et mane inclaruerat: et ecce c&#156;perunt audiri tonitrua, ac micare fulgura, et nubes densissima operire montem, clangorque buccin&#230; vehementius perstrepebat: et timuit populus qui erat in castris.</P>
<P><a name="017">17</A>&nbsp;Cumque eduxisset eos Moyses in occursum Dei de loco castrorum, steterunt ad radices montis.</P>
<P><a name="018">18</A>&nbsp;Totus autem mons Sinai fumabat, eo quod descendisset Dominus super eum in igne: et ascenderet fumus ex eo quasi de fornace, eratque omnis mons terribilis.</P>
<P><a name="019">19</A>&nbsp;Et sonitus buccin&#230; paulatim crescebat in majus, et prolixius tendebatur: Moyses loquebatur, et Deus respondebat ei.</P>
<P><a name="020">20</A>&nbsp;Descenditque Dominus super montem Sinai in ipso montis vertice, et vocavit Moysen in cacumen ejus. Quo cum ascendisset,</P>
<P><a name="021">21</A>&nbsp;dixit ad eum: Descende, et contestare populum: ne forte velit transcendere terminos ad videndum Dominum, et pereat ex eis plurima multitudo.</P>
<P><a name="022">22</A>&nbsp;Sacerdotes quoque qui accedunt ad Dominum, sanctificentur, ne percutiat eos.</P>
<P><a name="023">23</A>&nbsp;Dixitque Moyses ad Dominum: Non poterit vulgus ascendere in montem Sinai: tu enim testificatus es, et jussisti, dicens: Pone terminos circa montem, et sanctifica illum.</P>
<P><a name="024">24</A>&nbsp;Cui ait Dominus: Vade, descende: ascendesque tu, et Aaron tecum: sacerdotes autem et populus ne transeant terminos, nec ascendant ad Dominum, ne forte interficiat illos.</P>
<P><a name="025">25</A>&nbsp;Descenditque Moyses ad populum, et omnia narravit eis.</P>
<P><HR>
<CENTER>
<A HREF="exo020.htm">Next: Exodus Chapter 20</A></CENTER>
</BODY>
</HTML>
