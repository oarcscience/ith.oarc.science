<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Jeremiah: Jeremiah Chapter 35</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jer035">Polyglot</A>&nbsp;
<A HREF="../kjv/jer035">KJV</A>&nbsp;
<A HREF="../sep/jer035">Sep</A>&nbsp;
<A HREF="../tan/jer035">Tan</A>&nbsp;

<BR>
<BR><A HREF="jer">Jeremiah Index</A><BR>
&nbsp;
<A HREF="jer034">Previous</A>&nbsp;
<A HREF="jer036">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Jeremiah Chapter 35</H3><P><a name="001">1</A>&nbsp;Verbum quod factum est ad Jeremiam a Domino in diebus Joakim filii Josi&#230; regis Juda, dicens:</P>
<P><a name="002">2</A>&nbsp;Vade ad domum Rechabitarum, et loquere eis, et introduces eos in domum Domini, in unam exedram thesaurorum, et dabis eis bibere vinum.</P>
<P><a name="003">3</A>&nbsp;Et assumpsi Jezoniam filium Jeremi&#230; filii Habsani&#230;, et fratres ejus, et omnes filios ejus, et universam domum Rechabitarum,</P>
<P><a name="004">4</A>&nbsp;et introduxi eos in domum Domini, ad gazophylacium filiorum Hanan filii Jegedeli&#230; hominis Dei, quod erat juxta gazophylacium principum, super thesaurum Maasi&#230; filii Sellum, qui erat custos vestibuli:</P>
<P><a name="005">5</A>&nbsp;et posui coram filiis domus Rechabitarum scyphos plenos vino, et calices, et dixi ad eos: Bibite vinum.</P>
<P><a name="006">6</A>&nbsp;Qui responderunt Non bibemus vinum, quia Jonadab filius Rechab, pater noster, pr&#230;cepit nobis, dicens: Non bibetis vinum, vos et filii vestri, usque in sempiternum:</P>
<P><a name="007">7</A>&nbsp;et domum non &#230;dificabitis, et sementem non seretis, et vineas non plantabitis, nec habebitis: sed in tabernaculis habitabitis cunctis diebus vestris, ut vivatis diebus multis super faciem terr&#230; in qua vos peregrinamini.</P>
<P><a name="008">8</A>&nbsp;Obedivimus ergo voci Jonadab filii Rechab, patris nostri, in omnibus qu&#230; pr&#230;cepit nobis, ita ut non biberemus vinum cunctis diebus nostris, nos, et mulieres nostr&#230;, filii, et fili&#230; nostr&#230;,</P>
<P><a name="009">9</A>&nbsp;et non &#230;dificaremus domos ad habitandum: et vineam, et agrum, et sementem non habuimus:</P>
<P><a name="010">10</A>&nbsp;sed habitavimus in tabernaculis, et obedientes fuimus juxta omnia qu&#230; pr&#230;cepit nobis Jonadab pater noster.</P>
<P><a name="011">11</A>&nbsp;Cum autem ascendisset Nabuchodonosor rex Babylonis ad terram nostram, diximus: Venite, et ingrediamur Jerusalem a facie exercitus Chald&#230;orum, et a facie exercitus Syri&#230;: et mansimus in Jerusalem.</P>
<P><a name="012">12</A>&nbsp;Et factum est verbum Domini ad Jeremiam, dicens:</P>
<P><a name="013">13</A>&nbsp;H&#230;c dicit Dominus exercituum, Deus Isra&#235;l: Vade, et dic viris Juda et habitatoribus Jerusalem: Numquid non recipietis disciplinam, ut obediatis verbis meis? dicit Dominus.</P>
<P><a name="014">14</A>&nbsp;Pr&#230;valuerunt sermones Jonadab filii Rechab quos pr&#230;cepit filiis suis ut non biberent vinum, et non biberunt usque ad diem hanc, quia obedierunt pr&#230;cepto patris sui: ego autem locutus sum ad vos, de mane consurgens et loquens, et non obedistis mihi.</P>
<P><a name="015">15</A>&nbsp;Misique ad vos omnes servos meos prophetas, consurgens diluculo mittensque, et dicens: Convertimini unusquisque a via sua pessima, et bona facite studia vestra: et nolite sequi deos alienos, neque colatis eos, et habitabitis in terra quam dedi vobis et patribus vestris: et non inclinastis aurem vestram, neque audistis me.</P>
<P><a name="016">16</A>&nbsp;Firmaverunt igitur filii Jonadab filii Rechab pr&#230;ceptum patris sui quod pr&#230;ceperat eis: populus autem iste non obedivit mihi.</P>
<P><a name="017">17</A>&nbsp;Idcirco h&#230;c dicit Dominus exercituum, Deus Isra&#235;l: Ecce ego adducam super Judam et super omnes habitatores Jerusalem universam afflictionem quam locutus sum adversum illos, eo quod locutus sum ad illos, et non audierunt; vocavi illos, et non responderunt mihi.</P>
<P><a name="018">18</A>&nbsp;Domui autem Rechabitarum dixit Jeremias: H&#230;c dicit Dominus exercituum, Deus Isra&#235;l: Pro eo quod obedistis pr&#230;cepto Jonadab patris vestri, et custodistis omnia mandata ejus, et fecistis universa qu&#230; pr&#230;cepit vobis,</P>
<P><a name="019">19</A>&nbsp;propterea h&#230;c dicit Dominus exercituum, Deus Isra&#235;l: Non deficiet vir de stirpe Jonadab filii Rechab, stans in conspectu meo cunctis diebus.</P>
<P><HR>
<CENTER>
<A HREF="jer036">Next: Jeremiah Chapter 36</A></CENTER>
</BODY>
</HTML>
