[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/zac014)  [KJV](../kjv/zac014)  [Sep](../sep/zac014) 
[Tan](../tan/zac014)   
  
[Zechariah Index](zac)  
  [Previous](zac013)  [Next](mal001) 

------------------------------------------------------------------------

### Vulgate (Latin): Zechariah Chapter 14

<span id="001">1</span> Ecce venient dies Domini, et dividentur spolia
tua in medio tui.

<span id="002">2</span> Et congregabo omnes gentes ad Jerusalem in
prælium: et capietur civitas, et vastabuntur domus, et mulieres
violabuntur: et egredietur media pars civitatis in captivitatem, et
reliquum populi non auferetur ex urbe.

<span id="003">3</span> Et egredietur Dominus, et præliabitur contra
gentes illas, sicut præliatus est in die certaminis.

<span id="004">4</span> Et stabunt pedes ejus in die illa super montem
Olivarum, qui est contra Jerusalem ad orientem: et scindetur mons
Olivarum ex media parte sui ad orientem et ad occidentem, prærupto
grandi valde: et separabitur medium montis ad aquilonem, et medium ejus
ad meridiem.

<span id="005">5</span> Et fugietis ad vallem montium eorum, quoniam
conjungetur vallis montium usque ad proximum: et fugietis sicut fugistis
a facie terræmotus in diebus Oziæ regis Juda: et veniet Dominus Deus
meus, omnesque sancti cum eo.

<span id="006">6</span> Et erit in die illa: non erit lux, sed frigus et
gelu.

<span id="007">7</span> Et erit dies una quæ nota est Domino, non dies
neque nox: et in tempore vesperi erit lux.

<span id="008">8</span> Et erit in die illa: exibunt aquæ vivæ de
Jerusalem: medium earum ad mare orientale, et medium earum ad mare
novissimum: in æstate et in hieme erunt.

<span id="009">9</span> Et erit Dominus rex super omnem terram: in die
illa erit Dominus unus, et erit nomen ejus unum.

<span id="010">10</span> Et revertetur omnis terra usque ad desertum, de
colle Remmon ad austrum Jerusalem: et exaltabitur, et habitabit in loco
suo, a porta Benjamin usque ad locum portæ prioris, et usque ad portam
angulorum, et a turre Hananeel usque ad torcularia regis.

<span id="011">11</span> Et habitabunt in ea, et anathema non erit
amplius, sed sedebit Jerusalem secura.  

<span id="012">12</span> Et hæc erit plaga qua percutiet Dominus omnes
gentes quæ pugnaverunt adversus Jerusalem: tabescet caro uniuscujusque
stantis super pedes suos: et oculi ejus contabescent in foraminibus
suis, et lingua eorum contabescet in ore suo.

<span id="013">13</span> In die illa erit tumultus Domini magnus in eis:
et apprehendet vir manum proximi sui, et conseretur manus ejus super
manum proximi sui.

<span id="014">14</span> Sed et Judas pugnabit adversus Jerusalem: et
congregabuntur divitiæ omnium gentium in circuitu, aurum, et argentum,
et vestes multæ satis.

<span id="015">15</span> Et sic erit ruina equi, et muli, et cameli, et
asini, et omnium jumentorum quæ fuerint in castris illis, sicut ruina
hæc.

<span id="016">16</span> Et omnes qui reliqui fuerint de universis
gentibus quæ venerunt contra Jerusalem, ascendent ab anno in annum ut
adorent regem, Dominum exercituum, et celebrent festivitatem
tabernaculorum.

<span id="017">17</span> Et erit: qui non ascenderit de familiis terræ
ad Jerusalem ut adoret regem, Dominum exercituum, non erit super eos
imber.

<span id="018">18</span> Quod etsi familia Ægypti non ascenderit et non
venerit, nec super eos erit: sed erit ruina, qua percutiet Dominus omnes
gentes quæ non ascenderint ad celebrandam festivitatem tabernaculorum.

<span id="019">19</span> Hoc erit peccatum Ægypti, et hoc peccatum
omnium gentium quæ non ascenderint ad celebrandam festivitatem
tabernaculorum.

<span id="020">20</span> In die illa, erit quod super frenum equi est,
sanctum Domino: et erunt lebetes in domo Domini quasi phialæ coram
altari.

<span id="021">21</span> Et erit omnis lebes in Jerusalem et in Juda
sanctificatus Domino exercituum: et venient omnes immolantes, et sument
ex eis, et coquent in eis: et non erit mercator ultra in domo Domini
exercituum in die illo.

------------------------------------------------------------------------

[Next: Malachi Chapter 1](mal001)
