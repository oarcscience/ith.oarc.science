[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/heb006)  [GNT](../gnt/heb006) 
[KJV](../kjv/heb006)   
  
[Hebrews Index](heb)  
  [Previous](heb005)  [Next](heb007) 

------------------------------------------------------------------------

### Vulgate (Latin): Hebrews Chapter 6

<span id="001">1</span> Quapropter intermittentes inchoationis Christi
sermonem, ad perfectiora feramur, non rursum jacientes fundamentum
pœnitentiæ ab operibus mortuis, et fidei ad Deum,

<span id="002">2</span> baptismatum doctrinæ, impositionis quoque
manuum, ac resurrectionis mortuorum, et judicii æterni.

<span id="003">3</span> Et hoc faciemus, si quidem permiserit Deus.  

<span id="004">4</span> Impossibile est enim eos qui semel sunt
illuminati, gustaverunt etiam donum cæleste, et participes facti sunt
Spiritus Sancti,

<span id="005">5</span> gustaverunt nihilominus bonum Dei verbum,
virtutesque sæculi venturi,

<span id="006">6</span> et prolapsi sunt; rursus renovari ad
pœnitentiam, rursum crucifigentes sibimetipsis Filium Dei, et ostentui
habentes.

<span id="007">7</span> Terra enim sæpe venientem super se bibens
imbrem, et generans herbam opportunam illis, a quibus colitur, accipit
benedictionem a Deo:

<span id="008">8</span> proferens autem spinas ac tribulos, reproba est,
et maledicto proxima: cujus consummatio in combustionem.  

<span id="009">9</span> Confidimus autem de vobis dilectissimi meliora,
et viciniora saluti: tametsi ita loquimur.

<span id="010">10</span> Non enim injustus Deus, ut obliviscatur operis
vestri, et dilectionis, quam ostendistis in nomine ipsius, qui
ministrastis sanctis, et ministratis.

<span id="011">11</span> Cupimus autem unumquemque vestrum eamdem
ostentare sollicitudinem ad expletionem spei usque in finem:

<span id="012">12</span> ut non segnes efficiamini, verum imitatores
eorum, qui fide, et patientia hæreditabunt promissiones.

<span id="013">13</span> Abrahæ namque promittens Deus, quoniam neminem
habuit, per quem juraret, majorem, juravit per semetipsum,

<span id="014">14</span> dicens: Nisi benedicens benedicam te, et
multiplicans multiplicabo te.

<span id="015">15</span> Et sic longanimiter ferens, adeptus est
repromissionem.

<span id="016">16</span> Homines enim per majorem sui jurant: et omnis
controversiæ eorum finis, ad confirmationem, est juramentum.

<span id="017">17</span> In quo abundantius volens Deus ostendere
pollicitationis hæredibus, immobilitatem consilii sui, interposuit
jusjurandum:

<span id="018">18</span> ut per duas res immobiles, quibus impossibile
est mentiri Deum, fortissimum solatium habeamus, qui confugimus ad
tenendam propositam spem,

<span id="019">19</span> quam sicut anchoram habemus animæ tutam ac
firmam, et incedentem usque ad interiora velaminis,

<span id="020">20</span> ubi præcursor pro nobis introivit Jesus,
secundum ordinem Melchisedech pontifex factus in æternum.

------------------------------------------------------------------------

[Next: Hebrews Chapter 7](heb007)
