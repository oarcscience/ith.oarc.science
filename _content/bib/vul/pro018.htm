<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Proverbs: Proverbs Chapter 18</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/pro018">Polyglot</A>&nbsp;
<A HREF="../kjv/pro018">KJV</A>&nbsp;
<A HREF="../sep/pro018">Sep</A>&nbsp;
<A HREF="../tan/pro018">Tan</A>&nbsp;

<BR>
<BR><A HREF="pro">Proverbs Index</A><BR>
&nbsp;
<A HREF="pro017">Previous</A>&nbsp;
<A HREF="pro019">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Proverbs Chapter 18</H3><P><a name="001">1</A>&nbsp;[Occasiones qu&#230;rit qui vult recedere ab amico:<BR> omni tempore erit exprobrabilis.<BR></P>
<P><a name="002">2</A>&nbsp;Non recipit stultus verba prudenti&#230;,<BR> nisi ea dixeris qu&#230; versantur in corde ejus.<BR></P>
<P><a name="003">3</A>&nbsp;Impius, cum in profundum venerit peccatorum, contemnit;<BR> sed sequitur eum ignominia et opprobrium.<BR></P>
<P><a name="004">4</A>&nbsp;Aqua profunda verba ex ore viri,<BR> et torrens redundans fons sapienti&#230;.<BR></P>
<P><a name="005">5</A>&nbsp;Accipere personam impii non est bonum,<BR> ut declines a veritate judicii.]<BR>
</P>
<P><a name="006">6</A>&nbsp;[Labia stulti miscent se rixis,<BR> et os ejus jurgia provocat.<BR></P>
<P><a name="007">7</A>&nbsp;Os stulti contritio ejus,<BR> et labia ipsius ruina anim&#230; ejus.<BR></P>
<P><a name="008">8</A>&nbsp;Verba bilinguis quasi simplicia,<BR> et ipsa perveniunt usque ad interiora ventris.<BR> Pigrum dejicit timor;<BR> anim&#230; autem effeminatorum esurient.<BR></P>
<P><a name="009">9</A>&nbsp;Qui mollis et dissolutus est in opere suo<BR> frater est sua opera dissipantis.<BR></P>
<P><a name="010">10</A>&nbsp;Turris fortissima nomen Domini;<BR> ad ipsum currit justus, et exaltabitur.<BR></P>
<P><a name="011">11</A>&nbsp;Substantia divitis urbs roboris ejus,<BR> et quasi murus validus circumdans eum.<BR></P>
<P><a name="012">12</A>&nbsp;Antequam conteratur, exaltatur cor hominis,<BR> et antequam glorificetur, humiliatur.<BR></P>
<P><a name="013">13</A>&nbsp;Qui prius respondet quam audiat,<BR> stultum se esse demonstrat, et confusione dignum.<BR></P>
<P><a name="014">14</A>&nbsp;Spiritus viri sustentat imbecillitatem suam;<BR> spiritum vero ad irascendum facilem quis poterit sustinere?<BR></P>
<P><a name="015">15</A>&nbsp;Cor prudens possidebit scientiam,<BR> et auris sapientium qu&#230;rit doctrinam.]<BR>
</P>
<P><a name="016">16</A>&nbsp;[Donum hominis dilatat viam ejus,<BR> et ante principes spatium ei facit.<BR></P>
<P><a name="017">17</A>&nbsp;Justus prior est accusator sui:<BR> venit amicus ejus, et investigabit eum.<BR></P>
<P><a name="018">18</A>&nbsp;Contradictiones comprimit sors,<BR> et inter potentes quoque dijudicat.<BR></P>
<P><a name="019">19</A>&nbsp;Frater qui adjuvatur a fratre quasi civitas firma,<BR> et judicia quasi vectes urbium.<BR></P>
<P><a name="020">20</A>&nbsp;De fructu oris viri replebitur venter ejus,<BR> et genimina labiorum ipsius saturabunt eum.<BR></P>
<P><a name="021">21</A>&nbsp;Mors et vita in manu lingu&#230;;<BR> qui diligunt eam comedent fructus ejus.<BR></P>
<P><a name="022">22</A>&nbsp;Qui invenit mulierem bonam invenit bonum,<BR> et hauriet jucunditatem a Domino.<BR> Qui expellit mulierem bonam expellit bonum;<BR> qui autem tenet adulteram stultus est et impius.<BR></P>
<P><a name="023">23</A>&nbsp;Cum obsecrationibus loquetur pauper,<BR> et dives effabitur rigide.<BR></P>
<P><a name="024">24</A>&nbsp;Vir amabilis ad societatem<BR> magis amicus erit quam frater.]</P>
<P><HR>
<CENTER>
<A HREF="pro019">Next: Proverbs Chapter 19</A></CENTER>
</BODY>
</HTML>
