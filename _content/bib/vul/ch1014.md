[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch1014)  [KJV](../kjv/ch1014)  [Sep](../sep/ch1014) 
[Tan](../tan/ch1014)   
  
[1 Chronicles Index](ch1)  
  [Previous](ch1013)  [Next](ch1015) 

------------------------------------------------------------------------

### Vulgate (Latin): 1 Chronicles Chapter 14

<span id="001">1</span> Misit quoque Hiram rex Tyri nuntios ad David, et
ligna cedrina, et artifices parietum, lignorumque, ut ædificarent ei
domum.

<span id="002">2</span> Cognovitque David quod confirmasset eum Dominus
in regem super Israël, et sublevatum esset regnum suum super populum
ejus Israël.

<span id="003">3</span> Accepit quoque David alias uxores in Jerusalem,
genuitque filios et filias.

<span id="004">4</span> Et hæc nomina eorum, qui nati sunt ei in
Jerusalem: Samua, et Sobab, Nathan, et Salomon,

<span id="005">5</span> Jebahar, et Elisua, et Eliphalet,

<span id="006">6</span> Noga quoque, et Napheg, et Japhia,

<span id="007">7</span> Elisama, et Baaliada, et Eliphalet.  

<span id="008">8</span> Audientes autem Philisthiim eo quod unctus esset
David regem super universum Israël, ascenderunt omnes ut quærerent eum:
quod cum audisset David, egressus est obviam eis.

<span id="009">9</span> Porro Philisthiim venientes, diffusi sunt in
valle Raphaim.

<span id="010">10</span> Consuluitque David Dominum, dicens: Si ascendam
ad Philisthæos, et si trades eos in manu mea? Et dixit ei Dominus:
Ascende, et tradam eos in manu tua.

<span id="011">11</span> Cumque illi ascendissent in Baalpharasim,
percussit eos ibi David, et dixit: Divisit Deus inimicos meos per manum
meam, sicut dividuntur aquæ: et idcirco vocatum est nomen illius loci
Baalpharasim.

<span id="012">12</span> Dereliqueruntque ibi deos suos, quos David
jussit exuri.

<span id="013">13</span> Alia etiam vice Philisthiim irruerunt, et
diffusi sunt in valle.

<span id="014">14</span> Consuluitque rursum David Deum, et dixit ei
Deus: Non ascendas post eos: recede ab eis, et venies contra illos ex
adverso pyrorum.

<span id="015">15</span> Cumque audieris sonitum gradientis in cacumine
pyrorum, tunc egredieris ad bellum: egressus est enim Deus ante te, ut
percutiat castra Philisthiim.

<span id="016">16</span> Fecit ergo David sicut præceperat ei Deus, et
percussit castra Philisthinorum, de Gabaon usque Gazera.

<span id="017">17</span> Divulgatumque est nomen David in universis
regionibus, et Dominus dedit pavorem ejus super omnes gentes.

------------------------------------------------------------------------

[Next: 1 Chronicles Chapter 15](ch1015)
