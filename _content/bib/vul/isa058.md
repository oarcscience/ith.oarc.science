[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/isa058)  [KJV](../kjv/isa058)  [Sep](../sep/isa058) 
[Tan](../tan/isa058)   
  
[Isaiah Index](isa)  
  [Previous](isa057)  [Next](isa059) 

------------------------------------------------------------------------

### Vulgate (Latin): Isaiah Chapter 58

<span id="001">1</span> \[Clama, ne cesses,  
quasi tuba exalta vocem tuam,  
et annuntia populo meo scelera eorum,  
et domui Jacob peccata eorum.  

<span id="002">2</span> Me etenim de die in diem quærunt,  
et scire vias meas volunt,  
quasi gens quæ justitiam fecerit,  
et judicium Dei sui non dereliquerit.  
Rogant me judicia justitiæ;  
appropinquare Deo volunt.  

<span id="003">3</span> Quare jejunavimus, et non aspexisti;  
humiliavimus animas nostras, et nescisti?  
Ecce in die jejunii vestri invenitur voluntas vestra,  
et omnes debitores vestros repetitis.  

<span id="004">4</span> Ecce ad lites et contentiones jejunatis,  
et percutitis pugno impie.  
Nolite jejunare sicut usque ad hanc diem,  
ut audiatur in excelso clamor vester.  

<span id="005">5</span> Numquid tale est jejunium quod elegi,  
per diem affligere hominem animam suam?  
numquid contorquere quasi circulum caput suum,  
et saccum et cinerem sternere?  
numquid istud vocabis jejunium,  
et diem acceptabilem Domino?\]  

<span id="006">6</span> \[Nonne hoc est magis jejunium quod elegi?  
Dissolve colligationes impietatis,  
solve fasciculos deprimentes,  
dimitte eos qui confracti sunt liberos,  
et omne opus dirumpe;  

<span id="007">7</span> frange esurienti panem tuum,  
et egenos vagosque induc in domum tuam;  
cum videris nudum, operi eum,  
et carnem tuam ne despexeris.  

<span id="008">8</span> Tunc erumpet quasi mane lumen tuum;  
et sanitas tua citius orietur,  
et anteibit faciem tuam justitia tua,  
et gloria Domini colliget te.  

<span id="009">9</span> Tunc invocabis, et Dominus exaudiet;  
clamabis, et dicet: Ecce adsum.  
Si abstuleris de medio tui catenam,  
et desieris extendere digitum et loqui quod non prodest;  

<span id="010">10</span> cum effuderis esurienti animam tuam,  
et animam afflictam repleveris,  
orietur in tenebris lux tua,  
et tenebræ tuæ erunt sicut meridies.  

<span id="011">11</span> Et requiem tibi dabit Dominus semper,  
et implebit splendoribus animam tuam,  
et ossa tua liberabit;  
et eris quasi hortus irriguus,  
et sicut fons aquarum  
cujus non deficient aquæ.  

<span id="012">12</span> Et ædificabuntur in te deserta sæculorum,  
fundamenta generationis et generationis suscitabis;  
et vocaberis ædificator sepium,  
avertens semitas in quietem.  

<span id="013">13</span> Si averteris a sabbato pedem tuum  
facere voluntatem tuam in die sancto meo,  
et vocaveris sabbatum delicatum,  
et sanctum Domini gloriosum,  
et glorificaveris eum dum non facis vias tuas,  
et non invenitur voluntas tua, ut loquaris sermonem:  

<span id="014">14</span> tunc delectaberis super Domino,  
et sustollam te super altitudines terræ,  
et cibabo te hæreditate Jacob patris tui:  
os enim Domini locutum est.\]

------------------------------------------------------------------------

[Next: Isaiah Chapter 59](isa059)
