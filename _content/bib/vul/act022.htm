<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Acts: Acts Chapter 22</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/act022">Polyglot</A>&nbsp;
<A HREF="../gnt/act022">GNT</A>&nbsp;
<A HREF="../kjv/act022">KJV</A>&nbsp;

<BR>
<BR><A HREF="act">Acts Index</A><BR>
&nbsp;
<A HREF="act021">Previous</A>&nbsp;
<A HREF="act023">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Acts Chapter 22</H3><P><a name="001">1</A>&nbsp;Viri fratres, et patres, audite quam ad vos nunc reddo rationem.</P>
<P><a name="002">2</A>&nbsp;Cum audissent autem quia hebr&#230;a lingua loqueretur ad illos, magis pr&#230;stiterunt silentium.</P>
<P><a name="003">3</A>&nbsp;Et dicit: Ego sum vir Jud&#230;us, natus in Tarso Cilici&#230;, nutritus autem in ista civitate, secus pedes Gamaliel eruditus juxta veritatem patern&#230; legis, &#230;mulator legis, sicut et vos omnes estis hodie:</P>
<P><a name="004">4</A>&nbsp;qui hanc viam persecutus sum usque ad mortem, alligans et tradens in custodias viros ac mulieres,</P>
<P><a name="005">5</A>&nbsp;sicut princeps sacerdotum mihi testimonium reddit, et omnes majores natu: a quibus et epistolas accipiens, ad fratres Damascum pergebam, ut adducerem inde vinctos in Jerusalem ut punirentur.</P>
<P><a name="006">6</A>&nbsp;Factum est autem, eunte me, et appropinquante Damasco media die, subito de c&#230;lo circumfulsit me lux copiosa:</P>
<P><a name="007">7</A>&nbsp;et decidens in terram, audivi vocem dicentem mihi: Saule, Saule, quid me persequeris?</P>
<P><a name="008">8</A>&nbsp;Ego autem respondi: Quis es, domine? Dixitque ad me: Ego sum Jesus Nazarenus, quem tu persequeris.</P>
<P><a name="009">9</A>&nbsp;Et qui mecum erant, lumen quidem viderunt, vocem autem non audierunt ejus qui loquebatur mecum.</P>
<P><a name="010">10</A>&nbsp;Et dixi: Quid faciam, domine? Dominus autem dixit ad me: Surgens vade Damascum: et ibi tibi dicetur de omnibus qu&#230; te oporteat facere.</P>
<P><a name="011">11</A>&nbsp;Et cum non viderem pr&#230; claritate luminis illius, ad manum deductus a comitibus, veni Damascum.</P>
<P><a name="012">12</A>&nbsp;Ananias autem quidam vir secundum legem, testimonium habens ab omnibus cohabitantibus Jud&#230;is,</P>
<P><a name="013">13</A>&nbsp;veniens ad me et astans, dixit mihi: Saule frater, respice. Et ego eadem hora respexi in eum.</P>
<P><a name="014">14</A>&nbsp;At ille dixit: Deus patrum nostrorum pr&#230;ordinavit te, ut cognosceres voluntatem ejus, et videres justum, et audires vocem ex ore ejus:</P>
<P><a name="015">15</A>&nbsp;quia eris testis illius ad omnes homines eorum qu&#230; vidisti et audisti.</P>
<P><a name="016">16</A>&nbsp;Et nunc quid moraris? Exsurge, et baptizare, et ablue peccata tua, invocato nomine ipsius.</P>
<P><a name="017">17</A>&nbsp;Factum est autem revertenti mihi in Jerusalem, et oranti in templo, fieri me in stupore mentis,</P>
<P><a name="018">18</A>&nbsp;et videre illum dicentem mihi: Festina, et exi velociter ex Jerusalem: quoniam non recipient testimonium tuum de me.</P>
<P><a name="019">19</A>&nbsp;Et ego dixi: Domine, ipsi sciunt quia ego eram concludens in carcerem, et c&#230;dens per synagogas eos qui credebant in te:</P>
<P><a name="020">20</A>&nbsp;et cum funderetur sanguis Stephani testis tui, ego astabam, et consentiebam, et custodiebam vestimenta interficientium illum.</P>
<P><a name="021">21</A>&nbsp;Et dixit ad me: Vade, quoniam ego in nationes longe mittam te.</P>
<P><a name="022">22</A>&nbsp;Audiebant autem eum usque ad hoc verbum, et levaverunt vocem suam, dicentes: Tolle de terra hujusmodi: non enim fas est eum vivere.<BR>
</P>
<P><a name="023">23</A>&nbsp;Vociferantibus autem eis, et projicientibus vestimenta sua, et pulverem jactantibus in a&#235;rem,</P>
<P><a name="024">24</A>&nbsp;jussit tribunus induci eum in castra, et flagellis c&#230;di, et torqueri eum, ut sciret propter quam causam sic acclamarent ei.</P>
<P><a name="025">25</A>&nbsp;Et cum astrinxissent eum loris, dicit astanti sibi centurioni Paulus: Si hominem Romanum et indemnatum licet vobis flagellare?</P>
<P><a name="026">26</A>&nbsp;Quo audito, centurio accessit ad tribunum, et nuntiavit ei, dicens: Quid acturus es? hic enim homo civis Romanus est.</P>
<P><a name="027">27</A>&nbsp;Accedens autem tribunus, dixit illi: Dic mihi si tu Romanus es? At ille dixit: Etiam.</P>
<P><a name="028">28</A>&nbsp;Et respondit tribunus: Ego multa summa civilitatem hanc consecutus sum. Et Paulus ait: Ego autem et natus sum.</P>
<P><a name="029">29</A>&nbsp;Protinus ergo discesserunt ab illo qui eum torturi erant. Tribunus quoque timuit postquam rescivit, quia civis Romanus esset, et quia alligasset eum.</P>
<P><a name="030">30</A>&nbsp;Postera autem die volens scire diligentius qua ex causa accusaretur a Jud&#230;is, solvit eum, et jussit sacerdotes convenire, et omne concilium: et producens Paulum, statuit inter illos.</P>
<P><HR>
<CENTER>
<A HREF="act023">Next: Acts Chapter 23</A></CENTER>
</BODY>
</HTML>
