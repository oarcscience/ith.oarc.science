[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/heb009)  [GNT](../gnt/heb009) 
[KJV](../kjv/heb009)   
  
[Hebrews Index](heb)  
  [Previous](heb008)  [Next](heb010) 

------------------------------------------------------------------------

### Vulgate (Latin): Hebrews Chapter 9

<span id="001">1</span> Habuit quidem et prius justificationes culturæ,
et Sanctum sæculare.

<span id="002">2</span> Tabernaculum enim factum est primum, in quo
erant candelabra, et mensa, et propositio panum, quæ dicitur Sancta.

<span id="003">3</span> Post velamentum autem secundum, tabernaculum,
quod dicitur Sancta sanctorum:

<span id="004">4</span> aureum habens thuribulum, et arcam testamenti
circumtectam ex omni parte auro, in qua urna aurea habens manna, et
virga Aaron, quæ fronduerat, et tabulæ testamenti,

<span id="005">5</span> superque eam erant cherubim gloriæ obumbrantia
propitiatorium: de quibus non est modo dicendum per singula.

<span id="006">6</span> His vero ita compositis, in priori quidem
tabernaculo semper introibant sacerdotes, sacrificiorum officia
consummantes:

<span id="007">7</span> in secundo autem semel in anno solus pontifex
non sine sanguine, quem offert pro sua et populi ignorantia:

<span id="008">8</span> hoc significante Spiritu Sancto, nondum
propalatam esse sanctorum viam, adhuc priore tabernaculo habente statum:

<span id="009">9</span> quæ parabola est temporis instantis: juxta quam
munera, et hostiæ offeruntur, quæ non possunt juxta conscientiam
perfectum facere servientem, solummodo in cibis, et in potibus,

<span id="010">10</span> et variis baptismatibus, et justitiis carnis
usque ad tempus correctionis impositis.  

<span id="011">11</span> Christus autem assistens pontifex futurorum
bonorum, per amplius et perfectius tabernaculum, non manufactum, id est,
non hujus creationis:

<span id="012">12</span> neque per sanguinem hircorum aut vitulorum, sed
per proprium sanguinem introivit semel in Sancta, æterna redemptione
inventa.

<span id="013">13</span> Si enim sanguis hircorum et taurorum, et cinis
vitulæ aspersus inquinatos sanctificat ad emundationem carnis:

<span id="014">14</span> quanto magis sanguis Christi, qui per Spiritum
Sanctum semetipsum obtulit immaculatum Deo, emundabit conscientiam
nostram ab operibus mortuis, ad serviendum Deo viventi?  

<span id="015">15</span> Et ideo novi testamenti mediator est: ut morte
intercedente, in redemptionem earum prævaricationum, quæ erant sub
priori testamento, repromissionem accipiant qui vocati sunt æternæ
hæreditatis.

<span id="016">16</span> Ubi enim testamentum est, mors necesse est
intercedat testatoris.

<span id="017">17</span> Testamentum enim in mortuis confirmatum est:
alioquin nondum valet, dum vivit qui testatus est.

<span id="018">18</span> Unde nec primum quidem sine sanguine dedicatum
est.

<span id="019">19</span> Lecto enim omni mandato legis a Moyse universo
populo, accipiens sanguinem vitulorum et hircorum cum aqua, et lana
coccinea, et hyssopo, ipsum quoque librum, et omnem populum aspersit,

<span id="020">20</span> dicens: Hic sanguis testamenti, quod mandavit
ad vos Deus.

<span id="021">21</span> Etiam tabernaculum et omnia vasa ministerii
sanguine similiter aspersit.

<span id="022">22</span> Et omnia pene in sanguine secundum legem
mundantur: et sine sanguinis effusione non fit remissio.

<span id="023">23</span> Necesse est ergo exemplaria quidem cælestium
his mundari: ipsa autem cælestia melioribus hostiis quam istis.

<span id="024">24</span> Non enim in manufacta Sancta Jesus introivit
exemplaria verorum: sed in ipsum cælum, ut appareat nunc vultui Dei pro
nobis:

<span id="025">25</span> neque ut sæpe offerat semetipsum, quemadmodum
pontifex intrat in Sancta per singulos annos in sanguine alieno:

<span id="026">26</span> alioquin oportebat eum frequenter pati ab
origine mundi: nunc autem semel in consummatione sæculorum, ad
destitutionem peccati, per hostiam suam apparuit.

<span id="027">27</span> Et quemadmodum statutum est hominibus semel
mori, post hoc autem judicium:

<span id="028">28</span> sic et Christus semel oblatus est ad multorum
exhaurienda peccata: secundo sine peccato apparebit exspectantibus se,
in salutem.

------------------------------------------------------------------------

[Next: Hebrews Chapter 10](heb010)
