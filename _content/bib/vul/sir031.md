[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir031)  [Apo](../apo/sir031) 
[Sep](../sep/sir031)   
  
[Sirach Index](sir)  
  [Previous](sir030)  [Next](sir032) 

------------------------------------------------------------------------

### Vulgate (Latin): Sirach Chapter 31

<span id="001">1</span> \[Vigilia honestatis tabefaciet carnes,  
et cogitatus illius auferet somnum.  

<span id="002">2</span> Cogitatus præscientiæ avertit sensum,  
et infirmitas gravis sobriam facit animam.  

<span id="003">3</span> Laboravit dives in congregatione substantiæ,  
et in requie sua replebitur bonis suis.  

<span id="004">4</span> Laboravit pauper in diminutione victus,  
et in fine inops fit.  

<span id="005">5</span> Qui aurum diligit non justificabitur,  
et qui insequitur consumptionem replebitur ex ea.  

<span id="006">6</span> Multi dati sunt in auri casus,  
et facta est in specie ipsius perditio illorum.  

<span id="007">7</span> Lignum offensionis est aurum sacrificantium:  
væ illis qui sectantur illud!  
et omnis imprudens deperiet in illo.  

<span id="008">8</span> Beatus dives qui inventus est sine macula,  
et qui post aurum non abiit,  
nec speravit in pecunia et thesauris.  

<span id="009">9</span> Quis est hic? et laudabimus eum:  
fecit enim mirabilia in vita sua.  

<span id="010">10</span> Qui probatus est in illo, et perfectus est,
erit illi gloria æterna:  
qui potuit transgredi, et non est transgressus;  
facere mala, et non fecit.  

<span id="011">11</span> Ideo stabilita sunt bona illius in Domino,  
et eleemosynas illius enarrabit omnis ecclesia sanctorum.\]  

<span id="012">12</span> \[Supra mensam magnam sedisti?  
non aperias super illam faucem tuam prior.  

<span id="013">13</span> Non dicas sic: Multa sunt, quæ super illam
sunt.  

<span id="014">14</span> Memento quoniam malus est oculus nequam.  

<span id="015">15</span> Nequius oculo quid creatum est?  
ideo ab omni facie sua lacrimabitur, cum viderit.  

<span id="016">16</span> Ne extendas manum tuam prior,  
et invidia contaminatus erubescas.  

<span id="017">17</span> Ne comprimaris in convivio.  

<span id="018">18</span> Intellige quæ sunt proximi tui ex teipso.  

<span id="019">19</span> Utere quasi homo frugi his quæ tibi
apponuntur:  
ne, cum manducas multum, odio habearis.  

<span id="020">20</span> Cessa prior causa disciplinæ:  
et noli nimius esse, ne forte offendas.  

<span id="021">21</span> Et si in medio multorum sedisti,  
prior illis ne extendas manum tuam,  
nec prior poscas bibere.  

<span id="022">22</span> Quam sufficiens est homini eruditio vinum
exiguum!  
et in dormiendo non laborabis ab illo,  
et non senties dolorem.  

<span id="023">23</span> Vigilia, cholera et tortura viro infrunito,  

<span id="024">24</span> somnus sanitatis in homine parco:  
dormiet usque mane,  
et anima illius cum ipso delectabitur.  

<span id="025">25</span> Et si coactus fueris in edendo multum,  
surge e medio, evome, et refrigerabit te,  
et non adduces corpori tuo infirmitatem.  

<span id="026">26</span> Audi me, fili, et ne spernas me,  
et in novissimo invenies verba mea.  

<span id="027">27</span> In omnibus operibus tuis esto velox,  
et omnis infirmitas non occurret tibi.  

<span id="028">28</span> Splendidum in panibus benedicent labia
multorum,  
et testimonium veritatis illius fidele.  

<span id="029">29</span> Nequissimo in pane murmurabit civitas,  
et testimonium nequitiæ illius verum est.  

<span id="030">30</span> Diligentes in vino noli provocare:  
multos enim exterminavit vinum.  

<span id="031">31</span> Ignis probat ferrum durum:  
sic vinum corda superborum arguet in ebrietate potatum.  

<span id="032">32</span> Æqua vita hominibus vinum in sobrietate:  
si bibas illud moderate, eris sobrius.  

<span id="033">33</span> Quæ vita est ei qui minuitur vino?  

<span id="034">34</span> Quid defraudat vitam? mors.  

<span id="035">35</span> Vinum in jucunditatem creatum est,  
et non in ebrietatem ab initio.  

<span id="036">36</span> Exsultatio animæ et cordis vinum moderate
potatum.  

<span id="037">37</span> Sanitas est animæ et corpori sobrius potus.  

<span id="038">38</span> Vinum multum potatum irritationem,  
et iram, et ruinas multas facit.  

<span id="039">39</span> Amaritudo animæ  
vinum multum potatum.  

<span id="040">40</span> Ebrietatis animositas, imprudentis offensio,  
minorans virtutem, et faciens vulnera.  

<span id="041">41</span> In convivio vini non arguas proximum,  
et non despicias eum in jucunditate illius.  

<span id="042">42</span> Verba improperii non dicas illi,  
et non premas illum repetendo.\]

------------------------------------------------------------------------

[Next: Sirach Chapter 32](sir032)
