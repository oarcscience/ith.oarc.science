<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Samuel: 2 Samuel Chapter 22</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/sa2022">Polyglot</A>&nbsp;
<A HREF="../kjv/sa2022">KJV</A>&nbsp;
<A HREF="../sep/sa2022">Sep</A>&nbsp;
<A HREF="../tan/sa2022">Tan</A>&nbsp;

<BR>
<BR><A HREF="sa2">2 Samuel Index</A><BR>
&nbsp;
<A HREF="sa2021">Previous</A>&nbsp;
<A HREF="sa2023">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Samuel Chapter 22</H3><P><a name="001">1</A>&nbsp;Locutus est autem David Domino verba carminis hujus in die qua liberavit eum Dominus de manu omnium inimicorum suorum, et de manu Saul.</P>
<P><a name="002">2</A>&nbsp;Et ait: [Dominus petra mea, et robur meum, et salvator meus.<BR></P>
<P><a name="003">3</A>&nbsp;Deus fortis meus: sperabo in eum;<BR> scutum meum, et cornu salutis me&#230;:<BR> elevator meus, et refugium meum;<BR> salvator meus: de iniquitate liberabis me.<BR></P>
<P><a name="004">4</A>&nbsp;Laudabilem invocabo Dominum,<BR> et ab inimicis meis salvus ero.<BR></P>
<P><a name="005">5</A>&nbsp;Quia circumdederunt me contritiones mortis:<BR> torrentes Belial terruerunt me.<BR></P>
<P><a name="006">6</A>&nbsp;Funes inferni circumdederunt me:<BR> pr&#230;venerunt me laquei mortis.<BR></P>
<P><a name="007">7</A>&nbsp;In tribulatione mea invocabo Dominum,<BR> et ad Deum meum clamabo:<BR> et exaudiet de templo suo vocem meam,<BR> et clamor meus veniet ad aures ejus.<BR></P>
<P><a name="008">8</A>&nbsp;Commota est et contremuit terra;<BR> fundamenta montium concussa sunt, et conquassata:<BR> quoniam iratus est eis.<BR></P>
<P><a name="009">9</A>&nbsp;Ascendit fumus de naribus ejus,<BR> et ignis de ore ejus vorabit:<BR> carbones succensi sunt ab eo.<BR></P>
<P><a name="010">10</A>&nbsp;Inclinavit c&#230;los, et descendit:<BR> et caligo sub pedibus ejus.<BR></P>
<P><a name="011">11</A>&nbsp;Et ascendit super cherubim, et volavit:<BR> et lapsus est super pennas venti.<BR></P>
<P><a name="012">12</A>&nbsp;Posuit tenebras in circuitu suo latibulum,<BR> cribrans aquas de nubibus c&#230;lorum.<BR></P>
<P><a name="013">13</A>&nbsp;Pr&#230; fulgore in conspectu ejus,<BR> succensi sunt carbones ignis.<BR></P>
<P><a name="014">14</A>&nbsp;Tonabit de c&#230;lo Dominus,<BR> et excelsus dabit vocem suam.<BR></P>
<P><a name="015">15</A>&nbsp;Misit sagittas et dissipavit eos;<BR> fulgur, et consumpsit eos.<BR></P>
<P><a name="016">16</A>&nbsp;Et apparuerunt effusiones maris,<BR> et revelata sunt fundamenta orbis<BR> ab increpatione Domini,<BR> ab inspiratione spiritus furoris ejus.<BR></P>
<P><a name="017">17</A>&nbsp;Misit de excelso, et assumpsit me,<BR> et extraxit me de aquis multis.<BR></P>
<P><a name="018">18</A>&nbsp;Liberavit me ab inimico meo potentissimo,<BR> et ab his qui oderant me:<BR> quoniam robustiores me erant.<BR></P>
<P><a name="019">19</A>&nbsp;Pr&#230;venit me in die afflictionis me&#230;,<BR> et factus est Dominus firmamentum meum.<BR></P>
<P><a name="020">20</A>&nbsp;Et eduxit me in latitudinem:<BR> liberavit me, quia complacui ei.<BR></P>
<P><a name="021">21</A>&nbsp;Retribuet mihi Dominus secundum justitiam meam:<BR> et secundum munditiam manuum mearum reddet mihi.<BR></P>
<P><a name="022">22</A>&nbsp;Quia custodivi vias Domini,<BR> et non egi impie a Deo meo.<BR></P>
<P><a name="023">23</A>&nbsp;Omnia enim judicia ejus in conspectu meo,<BR> et pr&#230;cepta ejus non amovi a me.<BR></P>
<P><a name="024">24</A>&nbsp;Et ero perfectus cum eo,<BR> et custodiam me ab iniquitate mea.<BR></P>
<P><a name="025">25</A>&nbsp;Et restituet mihi Dominus secundum justitiam meam,<BR> et secundum munditiam manuum mearum in conspectu oculorum suorum.<BR></P>
<P><a name="026">26</A>&nbsp;Cum sancto sanctus eris,<BR> et cum robusto perfectus.<BR></P>
<P><a name="027">27</A>&nbsp;Cum electo electus eris,<BR> et cum perverso perverteris.<BR></P>
<P><a name="028">28</A>&nbsp;Et populum pauperem salvum facies:<BR> oculisque tuis excelsos humiliabis.<BR></P>
<P><a name="029">29</A>&nbsp;Quia tu lucerna mea, Domine,<BR> et tu, Domine, illuminabis tenebras meas.<BR></P>
<P><a name="030">30</A>&nbsp;In te enim curram accinctus:<BR> in Deo meo transiliam murum.<BR></P>
<P><a name="031">31</A>&nbsp;Deus, immaculata via ejus;<BR> eloquium Domini igne examinatum:<BR> scutum est omnium sperantium in se.<BR></P>
<P><a name="032">32</A>&nbsp;Quis est Deus pr&#230;ter Dominum,<BR> et quis fortis pr&#230;ter Deum nostrum?<BR></P>
<P><a name="033">33</A>&nbsp;Deus qui accinxit me fortitudine,<BR> et complanavit perfectam viam meam.<BR></P>
<P><a name="034">34</A>&nbsp;Co&#230;quans pedes meos cervis,<BR> et super excelsa mea statuens me;<BR></P>
<P><a name="035">35</A>&nbsp;docens manus meas ad pr&#230;lium,<BR> et componens quasi arcum &#230;reum brachia mea.<BR></P>
<P><a name="036">36</A>&nbsp;Dedisti mihi clypeum salutis tu&#230;,<BR> et mansuetudo tua multiplicavit me.<BR></P>
<P><a name="037">37</A>&nbsp;Dilatabis gressus meos subtus me,<BR> et non deficient tali mei.<BR></P>
<P><a name="038">38</A>&nbsp;Persequar inimicos meos, et conteram,<BR> et non convertar donec consumam eos.<BR></P>
<P><a name="039">39</A>&nbsp;Consumam eos et confringam, ut non consurgant:<BR> cadent sub pedibus meis.<BR></P>
<P><a name="040">40</A>&nbsp;Accinxisti me fortitudine ad pr&#230;lium:<BR> incurvasti resistentes mihi subtus me.<BR></P>
<P><a name="041">41</A>&nbsp;Inimicos meos dedisti mihi dorsum;<BR> odientes me, et disperdam eos.<BR></P>
<P><a name="042">42</A>&nbsp;Clamabunt, et non erit qui salvet;<BR> ad Dominum, et non exaudiet eos.<BR></P>
<P><a name="043">43</A>&nbsp;Delebo eos ut pulverem terr&#230;;<BR> quasi lutum platearum comminuam eos atque confringam.<BR></P>
<P><a name="044">44</A>&nbsp;Salvabis me a contradictionibus populi mei;<BR> custodies me in caput gentium:<BR> populus quem ignoro serviet mihi.<BR></P>
<P><a name="045">45</A>&nbsp;Filii alieni resistent mihi;<BR> auditu auris obedient mihi.<BR></P>
<P><a name="046">46</A>&nbsp;Filii alieni defluxerunt,<BR> et contrahentur in angustiis suis.<BR></P>
<P><a name="047">47</A>&nbsp;Vivit Dominus, et benedictus Deus meus,<BR> et exaltabitur Deus fortis salutis me&#230;.<BR></P>
<P><a name="048">48</A>&nbsp;Deus qui das vindictas mihi,<BR> et dejicis populos sub me.<BR></P>
<P><a name="049">49</A>&nbsp;Qui educis me ab inimicis meis,<BR> et a resistentibus mihi elevas me:<BR> a viro iniquo liberabis me.<BR></P>
<P><a name="050">50</A>&nbsp;Propterea confitebor tibi, Domine, in gentibus,<BR> et nomini tuo cantabo:<BR></P>
<P><a name="051">51</A>&nbsp;magnificans salutes regis sui,<BR> et faciens misericordiam christo suo David,<BR> et semini ejus in sempiternum.]</P>
<P><HR>
<CENTER>
<A HREF="sa2023">Next: 2 Samuel Chapter 23</A></CENTER>
</BODY>
</HTML>
