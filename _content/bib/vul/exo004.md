[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/exo004)  [KJV](../kjv/exo004)  [Sep](../sep/exo004) 
[Tan](../tan/exo004)   
  
[Exodus Index](exo)  
  [Previous](exo003)  [Next](exo005) 

------------------------------------------------------------------------

### Vulgate (Latin): Exodus Chapter 4

<span id="001">1</span> Respondens Moyses ait: Non credent mihi, neque
audient vocem meam, sed dicent: Non apparuit tibi Dominus.

<span id="002">2</span> Dixit ergo ad eum: Quid est quod tenes in manu
tua? Respondit: Virga.

<span id="003">3</span> Dixitque Dominus: Projice eam in terram.
Projecit, et versa est in colubrum, ita ut fugeret Moyses.

<span id="004">4</span> Dixitque Dominus: Extende manum tuam, et
apprehende caudam ejus. Extendit, et tenuit, versaque est in virgam.

<span id="005">5</span> Ut credant, inquit, quod apparuerit tibi Dominus
Deus patrum suorum, Deus Abraham, Deus Isaac et Deus Jacob.

<span id="006">6</span> Dixitque Dominus rursum: Mitte manum tuam in
sinum tuum. Quam cum misisset in sinum, protulit leprosam instar nivis.

<span id="007">7</span> Retrahe, ait, manum tuam in sinum tuum.
Retraxit, et protulit iterum, et erat similis carni reliquæ.

<span id="008">8</span> Si non crediderint, inquit, tibi, neque
audierint sermonem signi prioris, credent verbo signi sequentis.

<span id="009">9</span> Quod si nec duobus quidem his signis
crediderint, neque audierint vocem tuam: sume aquam fluminis, et effunde
eam super aridam, et quidquid hauseris de fluvio, vertetur in
sanguinem.  

<span id="010">10</span> Ait Moyses: Obsecro, Domine, non sum eloquens
ab heri et nudiustertius: et ex quo locutus es ad servum tuum,
impeditioris et tardioris linguæ sum.

<span id="011">11</span> Dixit Dominus ad eum: Quis fecit os hominis?
aut quis fabricatus est mutum et surdum, videntem et cæcum? nonne ego?

<span id="012">12</span> Perge, igitur, et ego ero in ore tuo: doceboque
te quid loquaris.

<span id="013">13</span> At ille: Obsecro, inquit, Domine, mitte quem
missurus es.

<span id="014">14</span> Iratus Dominus in Moysen, ait: Aaron frater
tuus Levites, scio quod eloquens sit: ecce ipse egreditur in occursum
tuum, vidensque te lætabitur corde.

<span id="015">15</span> Loquere ad eum, et pone verba mea in ore ejus:
et ego ero in ore tuo, et in ore illius, et ostendam vobis quid agere
debeatis.

<span id="016">16</span> Ipse loquetur pro te ad populum, et erit os
tuum: tu autem eris ei in his quæ ad Deum pertinent.

<span id="017">17</span> Virgam quoque hanc sume in manu tua, in qua
facturus es signa.

<span id="018">18</span> Abiit Moyses, et reversus est ad Jethro socerum
suum, dixitque ei: Vadam et revertar ad fratres meos in Ægyptum, ut
videam si adhuc vivant. Cui ait Jethro: Vade in pace.  

<span id="019">19</span> Dixit ergo Dominus ad Moysen in Madian: Vade,
et revertere in Ægyptum, mortui sunt enim omnes qui quærebant animam
tuam.

<span id="020">20</span> Tulit ergo Moyses uxorem suam, et filios suos,
et imposuit eos super asinum: reversusque est in Ægyptum, portans virgam
Dei in manu sua.

<span id="021">21</span> Dixitque ei Dominus revertenti in Ægyptum: Vide
ut omnia ostenta quæ posui in manu tua, facias coram Pharaone: ego
indurabo cor ejus, et non dimittet populum.

<span id="022">22</span> Dicesque ad eum: Hæc dicit Dominus: Filius meus
primogenitus Israël.

<span id="023">23</span> Dixi tibi: Dimitte filium meum ut serviat mihi;
et noluisti dimittere eum: ecce ego interficiam filium tuum
primogenitum.

<span id="024">24</span> Cumque esset in itinere, in diversorio occurrit
ei Dominus, et volebat occidere eum.

<span id="025">25</span> Tulit idcirco Sephora acutissimam petram, et
circumcidit præputium filii sui, tetigitque pedes ejus, et ait: Sponsus
sanguinum tu mihi es.

<span id="026">26</span> Et dimisit eum postquam dixerat: Sponsus
sanguinum ob circumcisionem.

<span id="027">27</span> Dixit autem Dominus ad Aaron: Vade in occursum
Moysi in desertum. Qui perrexit obviam ei in montem Dei, et osculatus
est eum.

<span id="028">28</span> Narravitque Moyses Aaron omnia verba Domini
quibus miserat eum, et signa quæ mandaverat.

<span id="029">29</span> Veneruntque simul, et congregaverunt cunctos
seniores filiorum Israël.

<span id="030">30</span> Locutusque est Aaron omnia verba quæ dixerat
Dominus ad Moysen: et fecit signa coram populo,

<span id="031">31</span> et credidit populus. Audieruntque quod
visitasset Dominus filios Israël, et respexisset afflictionem illorum:
et proni adoraverunt.

------------------------------------------------------------------------

[Next: Exodus Chapter 5](exo005)
