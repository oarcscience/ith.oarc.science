<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Deuteronomy: Deuteronomy Chapter 22</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/deu022">Polyglot</A>&nbsp;
<A HREF="../kjv/deu022">KJV</A>&nbsp;
<A HREF="../sep/deu022">Sep</A>&nbsp;
<A HREF="../tan/deu022">Tan</A>&nbsp;

<BR>
<BR><A HREF="deu">Deuteronomy Index</A><BR>
&nbsp;
<A HREF="deu021">Previous</A>&nbsp;
<A HREF="deu023">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Deuteronomy Chapter 22</H3><P><a name="001">1</A>&nbsp;Non videbis bovem fratris tui, aut ovem errantem, et pr&#230;teribis: sed reduces fratri tuo,</P>
<P><a name="002">2</A>&nbsp;etiamsi non est propinquus frater tuus, nec nosti eum: duces in domum tuam, et erunt apud te quamdiu qu&#230;rat ea frater tuus, et recipiat.</P>
<P><a name="003">3</A>&nbsp;Similiter facies de asino, et de vestimento, et de omni re fratris tui, qu&#230; perierit: si inveneris eam, ne negligas quasi alienam.</P>
<P><a name="004">4</A>&nbsp;Si videris asinum fratris tui aut bovem cecidisse in via, non despicies, sed sublevabis cum eo.<BR>
</P>
<P><a name="005">5</A>&nbsp;Non induetur mulier veste virili, nec vir utetur veste feminea: abominabilis enim apud Deum est qui facit h&#230;c.</P>
<P><a name="006">6</A>&nbsp;Si ambulans per viam, in arbore vel in terra nidum avis inveneris, et matrem pullis vel ovis desuper incubantem: non tenebis eam cum filiis,</P>
<P><a name="007">7</A>&nbsp;sed abire patieris, captos tenens filios: ut bene sit tibi, et longo vivas tempore.</P>
<P><a name="008">8</A>&nbsp;Cum &#230;dificaveris domum novam, facies murum tecti per circuitum: ne effundatur sanguis in domo tua, et sis reus labente alio, et in pr&#230;ceps ruente.</P>
<P><a name="009">9</A>&nbsp;Non seres vineam tuam altero semine: ne et sementis quam sevisti, et qu&#230; nascuntur ex vinea, pariter sanctificentur.</P>
<P><a name="010">10</A>&nbsp;Non arabis in bove simul et asino.</P>
<P><a name="011">11</A>&nbsp;Non indueris vestimento, quod ex lana linoque contextum est.</P>
<P><a name="012">12</A>&nbsp;Funiculos in fimbriis facies per quatuor angulos pallii tui, quo operieris.<BR>
</P>
<P><a name="013">13</A>&nbsp;Si duxerit vir uxorem, et postea odio habuerit eam,</P>
<P><a name="014">14</A>&nbsp;qu&#230;sieritque occasiones quibus dimittat eam, objiciens ei nomen pessimum, et dixerit: Uxorem hanc accepi, et ingressus ad eam non inveni virginem:</P>
<P><a name="015">15</A>&nbsp;tollent eam pater et mater ejus, et ferent secum signa virginitatis ejus ad seniores urbis qui in porta sunt:</P>
<P><a name="016">16</A>&nbsp;et dicet pater: Filiam meam dedi huic uxorem: quam quia odit,</P>
<P><a name="017">17</A>&nbsp;imponit ei nomen pessimum, ut dicat: Non inveni filiam tuam virginem: et ecce h&#230;c sunt signa virginitatis fili&#230; me&#230;. Expandent vestimentum coram senioribus civitatis:</P>
<P><a name="018">18</A>&nbsp;apprehendentque senes urbis illius virum, et verberabunt illum,</P>
<P><a name="019">19</A>&nbsp;condemnantes insuper centum siclis argenti, quos dabit patri puell&#230;, quoniam diffamavit nomen pessimum super virginem Isra&#235;l: habebitque eam uxorem, et non poterit dimittere eam omnibus diebus vit&#230; su&#230;.</P>
<P><a name="020">20</A>&nbsp;Quod si verum est quod objicit, et non est in puella inventa virginitas,</P>
<P><a name="021">21</A>&nbsp;ejicient eam extra fores domus patris sui, et lapidibus obruent viri civitatis illius, et morietur: quoniam fecit nefas in Isra&#235;l, ut fornicaretur in domo patris sui: et auferes malum de medio tui.</P>
<P><a name="022">22</A>&nbsp;Si dormierit vir cum uxore alterius, uterque morietur, id est, adulter et adultera: et auferes malum de Isra&#235;l.<BR>
</P>
<P><a name="023">23</A>&nbsp;Si puellam virginem desponderit vir, et invenerit eam aliquis in civitate, et concubuerit cum ea,</P>
<P><a name="024">24</A>&nbsp;educes utrumque ad portam civitatis illius, et lapidibus obruentur: puella, quia non clamavit, cum esset in civitate: vir, quia humiliavit uxorem proximi sui: et auferes malum de medio tui.</P>
<P><a name="025">25</A>&nbsp;Sin autem in agro repererit vir puellam, qu&#230; desponsata est, et apprehendens concubuerit cum ea, ipse morietur solus:</P>
<P><a name="026">26</A>&nbsp;puella nihil patietur, nec est rea mortis: quoniam sicut latro consurgit contra fratrem suum, et occidit animam ejus, ita et puella perpessa est.</P>
<P><a name="027">27</A>&nbsp;Sola erat in agro: clamavit, et nullus affuit qui liberaret eam.</P>
<P><a name="028">28</A>&nbsp;Si invenerit vir puellam virginem, qu&#230; non habet sponsum, et apprehendens concubuerit cum illa, et res ad judicium venerit:</P>
<P><a name="029">29</A>&nbsp;dabit qui dormivit cum ea, patri puell&#230; quinquaginta siclos argenti, et habebit eam uxorem, quia humiliavit illam: non poterit dimittere eam cunctis diebus vit&#230; su&#230;.</P>
<P><a name="030">30</A>&nbsp;Non accipiet homo uxorem patris sui, nec revelabit operimentum ejus.</P>
<P><HR>
<CENTER>
<A HREF="deu023">Next: Deuteronomy Chapter 23</A></CENTER>
</BODY>
</HTML>
