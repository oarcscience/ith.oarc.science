<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Judges: Judges Chapter 12</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jdg012">Polyglot</A>&nbsp;
<A HREF="../kjv/jdg012">KJV</A>&nbsp;
<A HREF="../sep/jdb012">Sep:JdB</A>&nbsp;
<A HREF="../sep/jda012">Sep:JdA</A>&nbsp;
<A HREF="../tan/jdg012">Tan</A>&nbsp;

<BR>
<BR><A HREF="jdg">Judges Index</A><BR>
&nbsp;
<A HREF="jdg011">Previous</A>&nbsp;
<A HREF="jdg013">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Judges Chapter 12</H3><P><a name="001">1</A>&nbsp;Ecce autem in Ephraim orta est seditio: nam transeuntes contra aquilonem, dixerunt ad Jephte: Quare vadens ad pugnam contra filios Ammon, vocare nos noluisti, ut pergeremus tecum? igitur incendemus domum tuam.</P>
<P><a name="002">2</A>&nbsp;Quibus ille respondit: Disceptatio erat mihi et populo meo contra filios Ammon vehemens: vocavique vos, ut pr&#230;beretis mihi auxilium, et facere noluistis.</P>
<P><a name="003">3</A>&nbsp;Quod cernens, posui animam meam in manibus meis, transivique ad filios Ammon, et tradidit eos Dominus in manus meas. Quid commerui, ut adversum me consurgatis in pr&#230;lium?</P>
<P><a name="004">4</A>&nbsp;Vocatis itaque ad se cunctis viris Galaad, pugnabat contra Ephraim: percusseruntque viri Galaad Ephraim, quia dixerat: Fugitivus est Galaad de Ephraim, et habitat in medio Ephraim et Manasse.</P>
<P><a name="005">5</A>&nbsp;Occupaveruntque Galaadit&#230; vada Jordanis, per qu&#230; Ephraim reversurus erat. Cumque venisset ad ea de Ephraim numero, fugiens, atque dixisset: Obsecro ut me transire permittatis: dicebant ei Galaadit&#230;: Numquid Ephrath&#230;us es? quo dicente: Non sum:</P>
<P><a name="006">6</A>&nbsp;interrogabant eum: Dic ergo Scibboleth, quod interpretatur Spica. Qui respondebat: Sibboleth: eadem littera spicam exprimere non valens. Statimque apprehensum jugulabant in ipso Jordanis transitu. Et ceciderunt in illo tempore de Ephraim quadraginta duo millia.<BR>
</P>
<P><a name="007">7</A>&nbsp;Judicavit itaque Jephte Galaadites Isra&#235;l sex annis: et mortuus est, ac sepultus in civitate sua Galaad.<BR>
</P>
<P><a name="008">8</A>&nbsp;Post hunc judicavit Isra&#235;l Abesan de Bethlehem:</P>
<P><a name="009">9</A>&nbsp;qui habuit triginta filios, et totidem filias, quas emittens foras, maritis dedit, et ejusdem numeri filiis suis accepit uxores, introducens in domum suam. Qui septem annis judicavit Isra&#235;l:</P>
<P><a name="010">10</A>&nbsp;mortuusque est, ac sepultus in Bethlehem.</P>
<P><a name="011">11</A>&nbsp;Cui successit Ahialon Zabulonites: et judicavit Isra&#235;l decem annis:</P>
<P><a name="012">12</A>&nbsp;mortuusque est, ac sepultus in Zabulon.</P>
<P><a name="013">13</A>&nbsp;Post hunc judicavit Isra&#235;l Abdon filius Illel Pharathonites:</P>
<P><a name="014">14</A>&nbsp;qui habuit quadraginta filios, et triginta ex eis nepotes, ascendentes super septuaginta pullos asinarum. Et judicavit Isra&#235;l octo annis:</P>
<P><a name="015">15</A>&nbsp;mortuusque est, ac sepultus in Pharathon terr&#230; Ephraim, in monte Amalec.</P>
<P><HR>
<CENTER>
<A HREF="jdg013">Next: Judges Chapter 13</A></CENTER>
</BODY>
</HTML>
