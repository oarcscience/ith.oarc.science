<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Samuel: 1 Samuel Chapter 8</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/sa1008">Polyglot</A>&nbsp;
<A HREF="../kjv/sa1008">KJV</A>&nbsp;
<A HREF="../sep/sa1008">Sep</A>&nbsp;
<A HREF="../tan/sa1008">Tan</A>&nbsp;

<BR>
<BR><A HREF="sa1">1 Samuel Index</A><BR>
&nbsp;
<A HREF="sa1007">Previous</A>&nbsp;
<A HREF="sa1009">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Samuel Chapter 8</H3><P><a name="001">1</A>&nbsp;Factum est autem cum senuisset Samuel, posuit filios suos judices Isra&#235;l.</P>
<P><a name="002">2</A>&nbsp;Fuitque nomen filii ejus primogeniti Jo&#235;l: et nomen secundi Abia, judicum in Bersabee.</P>
<P><a name="003">3</A>&nbsp;Et non ambulaverunt filii illius in viis ejus: sed declinaverunt post avaritiam, acceperuntque munera, et perverterunt judicium.</P>
<P><a name="004">4</A>&nbsp;Congregati ergo universi majores natu Isra&#235;l, venerunt ad Samuelem in Ramatha.</P>
<P><a name="005">5</A>&nbsp;Dixeruntque ei: Ecce tu senuisti, et filii tui non ambulant in viis tuis: constitue nobis regem, ut judicet nos, sicut et univers&#230; habent nationes.</P>
<P><a name="006">6</A>&nbsp;Displicuit sermo in oculis Samuelis, eo quod dixissent: Da nobis regem, ut judicet nos. Et oravit Samuel ad Dominum.</P>
<P><a name="007">7</A>&nbsp;Dixit autem Dominus ad Samuelem: Audi vocem populi in omnibus qu&#230; loquuntur tibi: non enim te abjecerunt, sed me, ne regnem super eos.</P>
<P><a name="008">8</A>&nbsp;Juxta omnia opera sua qu&#230; fecerunt, a die qua eduxi eos de &#198;gypto usque ad diem hanc: sicut dereliquerunt me, et servierunt diis alienis, sic faciunt etiam tibi.</P>
<P><a name="009">9</A>&nbsp;Nunc ergo vocem eorum audi: verumtamen contestare eos, et pr&#230;dic eis jus regis, qui regnaturus est super eos.<BR>
</P>
<P><a name="010">10</A>&nbsp;Dixit itaque Samuel omnia verba Domini ad populum, qui petierat a se regem.</P>
<P><a name="011">11</A>&nbsp;Et ait: Hoc erit jus regis, qui imperaturus est vobis: filios vestros tollet, et ponet in curribus suis: facietque sibi equites et pr&#230;cursores quadrigarum suarum,</P>
<P><a name="012">12</A>&nbsp;et constituet sibi tribunos, et centuriones, et aratores agrorum suorum, et messores segetum, et fabros armorum et curruum suorum.</P>
<P><a name="013">13</A>&nbsp;Filias quoque vestras faciet sibi unguentarias, et focarias, et panificas.</P>
<P><a name="014">14</A>&nbsp;Agros quoque vestros, et vineas, et oliveta optima tollet, et dabit servis suis.</P>
<P><a name="015">15</A>&nbsp;Sed et segetes vestras et vinearum reditus addecimabit, ut det eunuchis et famulis suis.</P>
<P><a name="016">16</A>&nbsp;Servos etiam vestros, et ancillas, et juvenes optimos, et asinos, auferet, et ponet in opere suo.</P>
<P><a name="017">17</A>&nbsp;Greges quoque vestros addecimabit, vosque eritis ei servi.</P>
<P><a name="018">18</A>&nbsp;Et clamabitis in die illa a facie regis vestri, quem elegistis vobis: et non exaudiet vos Dominus in die illa, quia petistis vobis regem.</P>
<P><a name="019">19</A>&nbsp;Noluit autem populus audire vocem Samuelis, sed dixerunt: Nequaquam: rex enim erit super nos,</P>
<P><a name="020">20</A>&nbsp;et erimus nos quoque sicut omnes gentes: et judicabit nos rex noster, et egredietur ante nos, et pugnabit bella nostra pro nobis.</P>
<P><a name="021">21</A>&nbsp;Et audivit Samuel omnia verba populi, et locutus est ea in auribus Domini.</P>
<P><a name="022">22</A>&nbsp;Dixit autem Dominus ad Samuelem: Audi vocem eorum, et constitue super eos regem. Et ait Samuel ad viros Isra&#235;l: Vadat unusquisque in civitatem suam.</P>
<P><HR>
<CENTER>
<A HREF="sa1009">Next: 1 Samuel Chapter 9</A></CENTER>
</BODY>
</HTML>
