<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Deuteronomy: Deuteronomy Chapter 32</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/deu032">Polyglot</A>&nbsp;
<A HREF="../kjv/deu032">KJV</A>&nbsp;
<A HREF="../sep/deu032">Sep</A>&nbsp;
<A HREF="../tan/deu032">Tan</A>&nbsp;

<BR>
<BR><A HREF="deu">Deuteronomy Index</A><BR>
&nbsp;
<A HREF="deu031">Previous</A>&nbsp;
<A HREF="deu033">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Deuteronomy Chapter 32</H3><P><a name="001">1</A>&nbsp;[Audite, c&#230;li, qu&#230; loquor:<BR> audiat terra verba oris mei.<BR></P>
<P><a name="002">2</A>&nbsp;Concrescat ut pluvia doctrina mea,<BR> fluat ut ros eloquium meum,<BR> quasi imber super herbam,<BR> et quasi still&#230; super gramina.<BR></P>
<P><a name="003">3</A>&nbsp;Quia nomen Domini invocabo:<BR> date magnificentiam Deo nostro.]<BR>
</P>
<P><a name="004">4</A>&nbsp;[Dei perfecta sunt opera,<BR> et omnes vi&#230; ejus judicia:<BR> Deus fidelis, et absque ulla iniquitate,<BR> justus et rectus.<BR></P>
<P><a name="005">5</A>&nbsp;Peccaverunt ei, et non filii ejus in sordibus:<BR> generatio prava atque perversa.<BR></P>
<P><a name="006">6</A>&nbsp;H&#230;ccine reddis Domino,<BR> popule stulte et insipiens?<BR> numquid non ipse est pater tuus,<BR> qui possedit te, et fecit, et creavit te?<BR></P>
<P><a name="007">7</A>&nbsp;Memento dierum antiquorum, cogita generationes singulas:<BR> interroga patrem tuum,<BR> et annuntiabit tibi:<BR> majores tuos, et dicent tibi.<BR></P>
<P><a name="008">8</A>&nbsp;Quando dividebat Altissimus gentes,<BR> quando separabat filios Adam,<BR> constituit terminos populorum<BR> juxta numerum filiorum Isra&#235;l.<BR></P>
<P><a name="009">9</A>&nbsp;Pars autem Domini, populus ejus:<BR> Jacob funiculus h&#230;reditatis ejus.<BR></P>
<P><a name="010">10</A>&nbsp;Invenit eum in terra deserta,<BR> in loco horroris, et vast&#230; solitudinis:<BR> circumduxit eum, et docuit:<BR> et custodivit quasi pupillam oculi sui.<BR></P>
<P><a name="011">11</A>&nbsp;Sicut aquila provocans ad volandum pullos suos,<BR> et super eos volitans,<BR> expandit alas suas, et assumpsit eum,<BR> atque portavit in humeris suis.<BR></P>
<P><a name="012">12</A>&nbsp;Dominus solus dux ejus fuit,<BR> et non erat cum eo deus alienus:<BR></P>
<P><a name="013">13</A>&nbsp;constituit eum super excelsam terram,<BR> ut comederet fructus agrorum:<BR> ut sugeret mel de petra,<BR> oleumque de saxo durissimo;<BR></P>
<P><a name="014">14</A>&nbsp;butyrum de armento, et lac de ovibus<BR> cum adipe agnorum,<BR> et arietum filiorum Basan: et hircos<BR> cum medulla tritici,<BR> et sanguinem uv&#230; biberet meracissimum.]<BR>
</P>
<P><a name="015">15</A>&nbsp;[Incrassatus est dilectus, et recalcitravit:<BR> incrassatus, impinguatus, dilatatus,<BR> dereliquit Deum factorem suum,<BR> et recessit a Deo salutari suo.<BR></P>
<P><a name="016">16</A>&nbsp;Provocaverunt eum in diis alienis,<BR> et in abominationibus ad iracundiam concitaverunt.<BR></P>
<P><a name="017">17</A>&nbsp;Immolaverunt d&#230;moniis et non Deo,<BR> diis quos ignorabant:<BR> novi recentesque venerunt,<BR> quos non coluerunt patres eorum:<BR></P>
<P><a name="018">18</A>&nbsp;Deum qui te genuit dereliquisti,<BR> et oblitus es Domini creatoris tui.]<BR>
</P>
<P><a name="019">19</A>&nbsp;[Vidit Dominus, et ad iracundiam concitatus est:<BR> quia provocaverunt eum filii sui et fili&#230;.<BR></P>
<P><a name="020">20</A>&nbsp;Et ait: Abscondam faciem meam ab eis,<BR> et considerabo novissima eorum:<BR> generatio enim perversa est,<BR> et infideles filii.<BR></P>
<P><a name="021">21</A>&nbsp;Ipsi me provocaverunt in eo qui non erat Deus,<BR> et irritaverunt in vanitatibus suis:<BR> et ego provocabo eos in eo qui non est populus,<BR> et in gente stulta irritabo illos.<BR></P>
<P><a name="022">22</A>&nbsp;Ignis succensus est in furore meo,<BR> et ardebit usque ad inferni novissima:<BR> devorabitque terram cum germine suo,<BR> et montium fundamenta comburet.<BR></P>
<P><a name="023">23</A>&nbsp;Congregabo super eos mala,<BR> et sagittas meas complebo in eis.<BR></P>
<P><a name="024">24</A>&nbsp;Consumentur fame,<BR> et devorabunt eos aves morsu amarissimo:<BR> dentes bestiarum immittam in eos,<BR> cum furore trahentium super terram, atque serpentium.<BR></P>
<P><a name="025">25</A>&nbsp;Foris vastabit eos gladius,<BR> et intus pavor,<BR> juvenem simul ac virginem,<BR> lactentem cum homine sene.]<BR>
</P>
<P><a name="026">26</A>&nbsp;[Dixi: Ubinam sunt?<BR> cessare faciam ex hominibus memoriam eorum.<BR></P>
<P><a name="027">27</A>&nbsp;Sed propter iram inimicorum distuli:<BR> ne forte superbirent hostes eorum,<BR> et dicerent: Manus nostra excelsa,<BR> et non Dominus, fecit h&#230;c omnia.<BR></P>
<P><a name="028">28</A>&nbsp;Gens absque consilio est,<BR> et sine prudentia.<BR></P>
<P><a name="029">29</A>&nbsp;Utinam saperent, et intelligerent,<BR> ac novissima providerent.<BR></P>
<P><a name="030">30</A>&nbsp;Quomodo persequatur unus mille,<BR> et duo fugent decem millia?<BR> nonne ideo, quia Deus suus vendidit eos,<BR> et Dominus conclusit illos?<BR></P>
<P><a name="031">31</A>&nbsp;Non enim est Deus noster ut dii eorum:<BR> et inimici nostri sunt judices.<BR></P>
<P><a name="032">32</A>&nbsp;De vinea Sodomorum, vinea eorum,<BR> et de suburbanis Gomorrh&#230;:<BR> uva eorum, uva fellis,<BR> et botri amarissimi.<BR></P>
<P><a name="033">33</A>&nbsp;Fel draconum vinum eorum,<BR> et venenum aspidum insanabile.<BR></P>
<P><a name="034">34</A>&nbsp;Nonne h&#230;c condita sunt apud me,<BR> et signata in thesauris meis?<BR></P>
<P><a name="035">35</A>&nbsp;Mea est ultio, et ego retribuam in tempore,<BR> ut labatur pes eorum:<BR> juxta est dies perditionis,<BR> et adesse festinant tempora.<BR></P>
<P><a name="036">36</A>&nbsp;Judicabit Dominus populum suum,<BR> et in servis suis miserebitur:<BR> videbit quod infirmata sit manus,<BR> et clausi quoque defecerunt,<BR> residuique consumpti sunt.]<BR>
</P>
<P><a name="037">37</A>&nbsp;[Et dicet: Ubi sunt dii eorum,<BR> in quibus habebant fiduciam?<BR></P>
<P><a name="038">38</A>&nbsp;de quorum victimis comedebant adipes,<BR> et bibebant vinum libaminum:<BR> surgant, et opitulentur vobis,<BR> et in necessitate vos protegant.<BR></P>
<P><a name="039">39</A>&nbsp;Videte quod ego sim solus,<BR> et non sit alius deus pr&#230;ter me:<BR> ego occidam, et ego vivere faciam:<BR> percutiam, et ego sanabo,<BR> et non est qui de manu mea possit eruere.<BR></P>
<P><a name="040">40</A>&nbsp;Levabo ad c&#230;lum manum meam,<BR> et dicam: Vivo ego in &#230;ternum.<BR></P>
<P><a name="041">41</A>&nbsp;Si acuero ut fulgur gladium meum,<BR> et arripuerit judicium manus mea:<BR> reddam ultionem hostibus meis,<BR> et his qui oderunt me retribuam.<BR></P>
<P><a name="042">42</A>&nbsp;Inebriabo sagittas meas sanguine,<BR> et gladius meus devorabit carnes;<BR> de cruore occisorum, de captivitate,<BR> nudati inimicorum capitis.<BR></P>
<P><a name="043">43</A>&nbsp;Laudate, gentes, populum ejus,<BR> quia sanguinem servorum suorum ulciscetur:<BR> et vindictam retribuet in hostes eorum,<BR> et propitius erit terr&#230; populi sui.]<BR>
</P>
<P><a name="044">44</A>&nbsp;Venit ergo Moyses, et locutus est omnia verba cantici hujus in auribus populi, ipse et Josue filius Nun.</P>
<P><a name="045">45</A>&nbsp;Complevitque omnes sermones istos, loquens ad universum Isra&#235;l,</P>
<P><a name="046">46</A>&nbsp;et dixit ad eos: Ponite corda vestra in omnia verba, qu&#230; ego testificor vobis hodie: ut mandetis ea filiis vestris custodire et facere, et implere universa qu&#230; scripta sunt legis hujus:</P>
<P><a name="047">47</A>&nbsp;quia non incassum pr&#230;cepta sunt vobis, sed ut singuli in eis viverent: qu&#230; facientes longo perseveretis tempore in terra, ad quam, Jordane transmisso, ingredimini possidendam.</P>
<P><a name="048">48</A>&nbsp;Locutusque est Dominus ad Moysen in eadem die, dicens:</P>
<P><a name="049">49</A>&nbsp;Ascende in montem istum Abarim, id est, transitum, in montem Nebo, qui est in terra Moab contra Jericho: et vide terram Chanaan, quam ego tradam filiis Isra&#235;l obtinendam, et morere in monte.</P>
<P><a name="050">50</A>&nbsp;Quem conscendens jungeris populis tuis, sicut mortuus est Aaron frater tuus in monte Hor, et appositus populis suis:</P>
<P><a name="051">51</A>&nbsp;quia pr&#230;varicati estis contra me in medio filiorum Isra&#235;l ad aquas contradictionis in Cades deserti Sin: et non sanctificastis me inter filios Isra&#235;l.</P>
<P><a name="052">52</A>&nbsp;E contra videbis terram, et non ingredieris in eam, quam ego dabo filiis Isra&#235;l.</P>
<P><HR>
<CENTER>
<A HREF="deu033">Next: Deuteronomy Chapter 33</A></CENTER>
</BODY>
</HTML>
