[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/act003)  [GNT](../gnt/act003) 
[KJV](../kjv/act003)   
  
[Acts Index](act)  
  [Previous](act002)  [Next](act004) 

------------------------------------------------------------------------

### Vulgate (Latin): Acts Chapter 3

<span id="001">1</span> Petrus autem et Joannes ascendebant in templum
ad horam orationis nonam.

<span id="002">2</span> Et quidam vir, qui erat claudus ex utero matris
suæ, bajulabatur: quem ponebant quotidie ad portam templi, quæ dicitur
Speciosa, ut peteret eleemosynam ab introëuntibus in templum.

<span id="003">3</span> Is cum vidisset Petrum et Joannem incipientes
introire in templum, rogabat ut eleemosynam acciperet.

<span id="004">4</span> Intuens autem in eum Petrus cum Joanne, dixit:
Respice in nos.

<span id="005">5</span> At ille intendebat in eos, sperans se aliquid
accepturum ab eis.

<span id="006">6</span> Petrus autem dixit: Argentum et aurum non est
mihi: quod autem habeo, hoc tibi do: in nomine Jesu Christi Nazareni
surge, et ambula.

<span id="007">7</span> Et apprehensa manu ejus dextera, allevavit eum,
et protinus consolidatæ sunt bases ejus et plantæ.

<span id="008">8</span> Et exiliens stetit, et ambulabat: et intravit
cum illis in templum ambulans, et exiliens, et laudans Deum.

<span id="009">9</span> Et vidit omnis populus eum ambulantem et
laudantem Deum.

<span id="010">10</span> Cognoscebant autem illum, quod ipse erat qui ad
eleemosynam sedebat ad Speciosam portam templi: et impleti sunt stupore
et extasi in eo quod contigerat illi.

<span id="011">11</span> Cum teneret autem Petrum et Joannem, cucurrit
omnis populus ad eos ad porticum quæ appellatur Salomonis, stupentes.  

<span id="012">12</span> Videns autem Petrus, respondit ad populum: Viri
Israëlitæ, quid miramini in hoc, aut nos quid intuemini, quasi nostra
virtute aut potestate fecerimus hunc ambulare?

<span id="013">13</span> Deus Abraham, et Deus Isaac, et Deus Jacob,
Deus patrum nostrorum glorificavit filium suum Jesum, quem vos quidem
tradidistis, et negastis ante faciem Pilati, judicante illo dimitti.

<span id="014">14</span> Vos autem sanctum et justum negastis, et
petistis virum homicidam donari vobis:

<span id="015">15</span> auctorem vero vitæ interfecistis, quem Deus
suscitavit a mortuis, cujus nos testes sumus.

<span id="016">16</span> Et in fide nominis ejus, hunc quem vos vidistis
et nostis, confirmavit nomen ejus: et fides, quæ per eum est, dedit
integram sanitatem istam in conspectu omnium vestrum.

<span id="017">17</span> Et nunc, fratres, scio quia per ignorantiam
fecistis, sicut et principes vestri.

<span id="018">18</span> Deus autem, quæ prænuntiavit per os omnium
prophetarum, pati Christum suum, sic implevit.

<span id="019">19</span> Pœnitemini igitur et convertimini, ut deleantur
peccata vestra:

<span id="020">20</span> ut cum venerint tempora refrigerii a conspectu
Domini, et miserit eum qui prædicatus est vobis, Jesum Christum,

<span id="021">21</span> quem oportet quidem cælum suscipere usque in
tempora restitutionis omnium quæ locutus est Deus per os sanctorum
suorum a sæculo prophetarum.

<span id="022">22</span> Moyses quidem dixit: Quoniam prophetam
suscitabit vobis Dominus Deus vester de fratribus vestris, tamquam me:
ipsum audietis juxta omnia quæcumque locutus fuerit vobis.

<span id="023">23</span> Erit autem: omnis anima quæ non audierit
prophetam illum, exterminabitur de plebe.

<span id="024">24</span> Et omnes prophetæ, a Samuel et deinceps, qui
locuti sunt, annuntiaverunt dies istos.

<span id="025">25</span> Vos estis filii prophetarum, et testamenti quod
disposuit Deus ad patres nostros, dicens ad Abraham: Et in semine tuo
benedicentur omnes familiæ terræ.

<span id="026">26</span> Vobis primum Deus suscitans filium suum, misit
eum benedicentem vobis: ut convertat se unusquisque a nequitia sua.

------------------------------------------------------------------------

[Next: Acts Chapter 4](act004)
