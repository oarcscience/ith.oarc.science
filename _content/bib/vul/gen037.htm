<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 37</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/gen037">Polyglot</A>&nbsp;
<A HREF="../kjv/gen037">KJV</A>&nbsp;
<A HREF="../sep/gen037">Sep</A>&nbsp;
<A HREF="../tan/gen037">Tan</A>&nbsp;

<BR>
<BR><A HREF="gen">Genesis Index</A><BR>
&nbsp;
<A HREF="gen036">Previous</A>&nbsp;
<A HREF="gen038">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 37</H3><P><a name="001">1</A>&nbsp;Habitavit autem Jacob in terra Chanaan, in qua pater suus peregrinatus est.</P>
<P><a name="002">2</A>&nbsp;Et h&#230; sunt generationes ejus: Joseph cum sedecim esset annorum, pascebat gregem cum fratribus suis adhuc puer: et erat cum filiis Bal&#230; et Zelph&#230; uxorum patris sui: accusavitque fratres suos apud patrem crimine pessimo.</P>
<P><a name="003">3</A>&nbsp;Isra&#235;l autem diligebat Joseph super omnes filios suos, eo quod in senectute genuisset eum: fecitque ei tunicam polymitam.</P>
<P><a name="004">4</A>&nbsp;Videntes autem fratres ejus quod a patre plus cunctis filiis amaretur, oderant eum, nec poterant ei quidquam pacifice loqui.</P>
<P><a name="005">5</A>&nbsp;Accidit quoque ut visum somnium referret fratribus suis: qu&#230; causa majoris odii seminarium fuit.</P>
<P><a name="006">6</A>&nbsp;Dixitque ad eos: Audite somnium meum quod vidi:</P>
<P><a name="007">7</A>&nbsp;putabam nos ligare manipulos in agro: et quasi consurgere manipulum meum, et stare, vestrosque manipulos circumstantes adorare manipulum meum.</P>
<P><a name="008">8</A>&nbsp;Responderunt fratres ejus: Numquid rex noster eris? aut subjiciemur ditioni tu&#230;? H&#230;c ergo causa somniorum atque sermonum, invidi&#230; et odii fomitem ministravit.</P>
<P><a name="009">9</A>&nbsp;Aliud quoque vidit somnium, quod narrans fratribus, ait: Vidi per somnium, quasi solem, et lunam, et stellas undecim adorare me.</P>
<P><a name="010">10</A>&nbsp;Quod cum patri suo, et fratribus retulisset, increpavit eum pater suus, et dixit: Quid sibi vult hoc somnium quod vidisti? num ego et mater tua, et fratres tui adorabimus te super terram?</P>
<P><a name="011">11</A>&nbsp;Invidebant ei igitur fratres sui: pater vero rem tacitus considerabat.<BR>
</P>
<P><a name="012">12</A>&nbsp;Cumque fratres illius in pascendis gregibus patris morarentur in Sichem,</P>
<P><a name="013">13</A>&nbsp;dixit ad eum Isra&#235;l: Fratres tui pascunt oves in Sichimis: veni, mittam te ad eos. Quo respondente,</P>
<P><a name="014">14</A>&nbsp;Pr&#230;sto sum, ait ei: Vade, et vide si cuncta prospera sint erga fratres tuos, et pecora: et renuntia mihi quid agatur. Missus de valle Hebron, venit in Sichem:</P>
<P><a name="015">15</A>&nbsp;invenitque eum vir errantem in agro, et interrogavit quid qu&#230;reret.</P>
<P><a name="016">16</A>&nbsp;At ille respondit: Fratres meos qu&#230;ro: indica mihi ubi pascant greges.</P>
<P><a name="017">17</A>&nbsp;Dixitque ei vir: Recesserunt de loco isto: audivi autem eos dicentes: Eamus in Dothain. Perrexit ergo Joseph post fratres suos, et invenit eos in Dothain.</P>
<P><a name="018">18</A>&nbsp;Qui cum vidissent eum procul, antequam accederet ad eos, cogitaverunt illum occidere:</P>
<P><a name="019">19</A>&nbsp;et mutuo loquebantur: Ecce somniator venit:</P>
<P><a name="020">20</A>&nbsp;venite, occidamus eum, et mittamus in cisternam veterem: dicemusque: Fera pessima devoravit eum: et tunc apparebit quid illi prosint somnia sua.</P>
<P><a name="021">21</A>&nbsp;Audiens autem hoc Ruben, nitebatur liberare eum de manibus eorum, et dicebat:</P>
<P><a name="022">22</A>&nbsp;Non interficiatis animam ejus, nec effundatis sanguinem: sed projicite eum in cisternam hanc, qu&#230; est in solitudine, manusque vestras servate innoxias: hoc autem dicebat, volens eripere eum de manibus eorum, et reddere patri suo.</P>
<P><a name="023">23</A>&nbsp;Confestim igitur ut pervenit ad fratres suos, nudaverunt eum tunica talari et polymita:</P>
<P><a name="024">24</A>&nbsp;miseruntque eum in cisternam veterem, qu&#230; non habebat aquam.</P>
<P><a name="025">25</A>&nbsp;Et sedentes ut comederent panem, viderunt Isma&#235;litas viatores venire de Galaad, et camelos eorum portantes aromata, et resinam, et stacten in &#198;gyptum.</P>
<P><a name="026">26</A>&nbsp;Dixit ergo Judas fratribus suis: Quid nobis prodest si occiderimus fratrem nostrum, et celaverimus sanguinem ipsius?</P>
<P><a name="027">27</A>&nbsp;melius est ut venundetur Isma&#235;litis, et manus nostr&#230; non polluantur: frater enim et caro nostra est. Acquieverunt fratres sermonibus illius.</P>
<P><a name="028">28</A>&nbsp;Et pr&#230;tereuntibus Madianitis negotiatoribus, extrahentes eum de cisterna, vendiderunt eum Isma&#235;litis, viginti argenteis: qui duxerunt eum in &#198;gyptum.</P>
<P><a name="029">29</A>&nbsp;Reversusque Ruben ad cisternam, non invenit puerum:</P>
<P><a name="030">30</A>&nbsp;et scissis vestibus pergens ad fratres suos, ait: Puer non comparet, et ego quo ibo?</P>
<P><a name="031">31</A>&nbsp;Tulerunt autem tunicam ejus, et in sanguine h&#230;di, quem occiderant, tinxerunt:</P>
<P><a name="032">32</A>&nbsp;mittentes qui ferrent ad patrem, et dicerent: Hanc invenimus: vide utrum tunica filii tui sit, an non.</P>
<P><a name="033">33</A>&nbsp;Quam cum agnovisset pater, ait: Tunica filii mei est: fera pessima comedit eum, bestia devoravit Joseph.</P>
<P><a name="034">34</A>&nbsp;Scissisque vestibus, indutus est cilicio, lugens filium suum multo tempore.</P>
<P><a name="035">35</A>&nbsp;Congregatis autem cunctis liberis ejus ut lenirent dolorem patris, noluit consolationem accipere, sed ait: Descendam ad filium meum lugens in infernum. Et illo perseverante in fletu,</P>
<P><a name="036">36</A>&nbsp;Madianit&#230; vendiderunt Joseph in &#198;gypto Putiphari eunucho Pharaonis, magistro militum.</P>
<P><HR>
<CENTER>
<A HREF="gen038">Next: Genesis Chapter 38</A></CENTER>
</BODY>
</HTML>
