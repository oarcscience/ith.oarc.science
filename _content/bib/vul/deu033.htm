<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Deuteronomy: Deuteronomy Chapter 33</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/deu033.htm">Polyglot</A>&nbsp;
<A HREF="../kjv/deu033.htm">KJV</A>&nbsp;
<A HREF="../sep/deu033.htm">Sep</A>&nbsp;
<A HREF="../tan/deu033.htm">Tan</A>&nbsp;

<BR>
<BR><A HREF="deu.htm">Deuteronomy Index</A><BR>
&nbsp;
<A HREF="deu032.htm">Previous</A>&nbsp;
<A HREF="deu034.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Deuteronomy Chapter 33</H3><P><a name="001">1</A>&nbsp;H&#230;c est benedictio, qua benedixit Moyses, homo Dei, filiis Isra&#235;l ante mortem suam.</P>
<P><a name="002">2</A>&nbsp;Et ait: [Dominus de Sinai venit,<BR> et de Seir ortus est nobis:<BR> apparuit de monte Pharan,<BR> et cum eo sanctorum millia.<BR> In dextera ejus ignea lex.<BR></P>
<P><a name="003">3</A>&nbsp;Dilexit populos,<BR> omnes sancti in manu illius sunt:<BR> et qui appropinquant pedibus ejus,<BR> accipient de doctrina illius.<BR></P>
<P><a name="004">4</A>&nbsp;Legem pr&#230;cepit nobis Moyses,<BR> h&#230;reditatem multitudinis Jacob.<BR></P>
<P><a name="005">5</A>&nbsp;Erit apud rectissimum rex,<BR> congregatis principibus populi cum tribubus Isra&#235;l.<BR></P>
<P><a name="006">6</A>&nbsp;Vivat Ruben, et non moriatur,<BR> et sit parvus in numero.]</P>
<P><a name="007">7</A>&nbsp;H&#230;c est Jud&#230; benedictio: [Audi, Domine, vocem Jud&#230;,<BR> et ad populum suum introduc eum:<BR> manus ejus pugnabunt pro eo,<BR> et adjutor illius contra adversarios ejus erit.]</P>
<P><a name="008">8</A>&nbsp;Levi quoque ait: [Perfectio tua, et doctrina tua viro sancto tuo,<BR> quem probasti in tentatione,<BR> et judicasti ad aquas contradictionis.<BR></P>
<P><a name="009">9</A>&nbsp;Qui dixit patri suo et matri su&#230;: Nescio vos:<BR> et fratribus suis: Ignoro vos:<BR> et nescierunt filios suos.<BR> Hi custodierunt eloquium tuum,<BR> et pactum tuum servaverunt.<BR></P>
<P><a name="010">10</A>&nbsp;Judicia tua, o Jacob,<BR> et legem tuam, o Isra&#235;l:<BR> ponent thymiama in furore tuo,<BR> et holocaustum super altare tuum.<BR></P>
<P><a name="011">11</A>&nbsp;Benedic, Domine, fortitudini ejus:<BR> et opera manuum illius suscipe.<BR> Percute dorsa inimicorum ejus:<BR> et qui oderunt eum, non consurgant.]</P>
<P><a name="012">12</A>&nbsp;Et Benjamin ait: [Amantissimus Domini habitabit confidenter in eo:<BR> quasi in thalamo tota die morabitur,<BR> et inter humeros illius requiescet.]</P>
<P><a name="013">13</A>&nbsp;Joseph quoque ait: [De benedictione Domini terra ejus,<BR> de pomis c&#230;li, et rore, atque abysso subjacente.<BR></P>
<P><a name="014">14</A>&nbsp;De pomis fructuum solis ac lun&#230;,<BR></P>
<P><a name="015">15</A>&nbsp;de vertice antiquorum montium,<BR> de pomis collium &#230;ternorum:<BR></P>
<P><a name="016">16</A>&nbsp;et de frugibus terr&#230;, et de plenitudine ejus.<BR> Benedictio illius qui apparuit in rubo,<BR> veniat super caput Joseph,<BR> et super verticem nazar&#230;i inter fratres suos.<BR></P>
<P><a name="017">17</A>&nbsp;Quasi primogeniti tauri pulchritudo ejus,<BR> cornua rhinocerotis cornua illius:<BR> in ipsis ventilabit gentes usque ad terminos terr&#230;.<BR> H&#230; sunt multitudines Ephraim:<BR> et h&#230;c millia Manasse.]</P>
<P><a name="018">18</A>&nbsp;Et Zabulon ait: [L&#230;tare, Zabulon, in exitu tuo,<BR> et Issachar in tabernaculis tuis.<BR></P>
<P><a name="019">19</A>&nbsp;Populos vocabunt ad montem:<BR> ibi immolabunt victimas justiti&#230;.<BR> Qui inundationem maris quasi lac sugent,<BR> et thesauros absconditos arenarum.]</P>
<P><a name="020">20</A>&nbsp;Et Gad ait: [Benedictus in latitudine Gad:<BR> quasi leo requievit,<BR> cepitque brachium et verticem.<BR></P>
<P><a name="021">21</A>&nbsp;Et vidit principatum suum,<BR> quod in parte sua doctor esset repositus:<BR> qui fuit cum principibus populi,<BR> et fecit justitias Domini,<BR> et judicium suum cum Isra&#235;l.]</P>
<P><a name="022">22</A>&nbsp;Dan quoque ait: [Dan catulus leonis, fluet largiter de Basan.]</P>
<P><a name="023">23</A>&nbsp;Et Nephthali dixit: [Nephthali abundantia perfruetur,<BR> et plenus erit benedictionibus Domini:<BR> mare et meridiem possidebit.]</P>
<P><a name="024">24</A>&nbsp;Aser quoque ait: [Benedictus in filiis Aser,<BR> sit placens fratribus suis,<BR> et tingat in oleo pedem suum:<BR></P>
<P><a name="025">25</A>&nbsp;ferrum et &#230;s calceamentum ejus.<BR> Sicut dies juventutis tu&#230;, ita et senectus tua.<BR></P>
<P><a name="026">26</A>&nbsp;Non est deus alius ut Deus rectissimi,<BR> ascensor c&#230;li, auxiliator tuus.<BR> Magnificentia ejus discurrunt nubes,<BR></P>
<P><a name="027">27</A>&nbsp;habitaculum ejus sursum,<BR> et subter brachia sempiterna<BR> ejiciet a facie tua inimicum,<BR> dicetque: Conterere.<BR></P>
<P><a name="028">28</A>&nbsp;Habitabit Isra&#235;l confidenter, et solus.<BR> Oculus Jacob in terra frumenti et vini,<BR> c&#230;lique caligabunt rore.<BR></P>
<P><a name="029">29</A>&nbsp;Beatus es tu, Isra&#235;l:<BR> quis similis tui, popule, qui salvaris in Domino?<BR> Scutum auxilii tui,<BR> et gladius glori&#230; tu&#230;:<BR> negabunt te inimici tui,<BR> et tu eorum colla calcabis.]</P>
<P><HR>
<CENTER>
<A HREF="deu034.htm">Next: Deuteronomy Chapter 34</A></CENTER>
</BODY>
</HTML>
