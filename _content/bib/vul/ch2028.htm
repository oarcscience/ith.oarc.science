<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Chronicles: 2 Chronicles Chapter 28</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/ch2028">Polyglot</A>&nbsp;
<A HREF="../kjv/ch2028">KJV</A>&nbsp;
<A HREF="../sep/ch2028">Sep</A>&nbsp;
<A HREF="../tan/ch2028">Tan</A>&nbsp;

<BR>
<BR><A HREF="ch2">2 Chronicles Index</A><BR>
&nbsp;
<A HREF="ch2027">Previous</A>&nbsp;
<A HREF="ch2029">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Chronicles Chapter 28</H3><P><a name="001">1</A>&nbsp;Viginti annorum erat Achaz cum regnare c&#156;pisset, et sedecim annis regnavit in Jerusalem. Non fecit rectum in conspectu Domini sicut David pater ejus,</P>
<P><a name="002">2</A>&nbsp;sed ambulavit in viis regum Isra&#235;l, insuper et statuas fudit Baalim.</P>
<P><a name="003">3</A>&nbsp;Ipse est qui adolevit incensum in valle Benennom, et lustravit filios suos in igne juxta ritum gentium quas interfecit Dominus in adventu filiorum Isra&#235;l.</P>
<P><a name="004">4</A>&nbsp;Sacrificabat quoque, et thymiama succendebat in excelsis, et in collibus, et sub omni ligno frondoso.</P>
<P><a name="005">5</A>&nbsp;Tradiditque eum Dominus Deus ejus in manu regis Syri&#230;, qui percussit eum, magnamque pr&#230;dam cepit de ejus imperio, et adduxit in Damascum: manibus quoque regis Isra&#235;l traditus est, et percussus plaga grandi.</P>
<P><a name="006">6</A>&nbsp;Occiditque Phacee filius Romeli&#230;, de Juda centum viginti millia in die uno, omnes viros bellatores: eo quod reliquissent Dominum Deum patrum suorum.</P>
<P><a name="007">7</A>&nbsp;Eodem tempore occidit Zechri, vir potens ex Ephraim, Maasiam filium regis, et Ezricam ducem domus ejus, Elcanam quoque secundum a rege.</P>
<P><a name="008">8</A>&nbsp;Ceperuntque filii Isra&#235;l de fratribus suis ducenta millia mulierum, puerorum, et puellarum, et infinitam pr&#230;dam: pertuleruntque eam in Samariam.</P>
<P><a name="009">9</A>&nbsp;Ea tempestate erat ibi propheta Domini, nomine Oded: qui egressus obviam exercitui venienti in Samariam, dixit eis: Ecce iratus Dominus Deus patrum vestrorum contra Juda, tradidit eos in manibus vestris, et occidistis eos atrociter, ita ut ad c&#230;lum pertingeret vestra crudelitas.</P>
<P><a name="010">10</A>&nbsp;Insuper filios Juda et Jerusalem vultis vobis subjicere in servos et ancillas: quod nequaquam facto opus est: peccastis enim super hoc Domino Deo vestro.</P>
<P><a name="011">11</A>&nbsp;Sed audite consilium meum, et reducite captivos quos adduxistis de fratribus vestris, quia magnus furor Domini imminet vobis.</P>
<P><a name="012">12</A>&nbsp;Steterunt itaque viri de principibus filiorum Ephraim, Azarias filius Johanan, Barachias filius Mosollamoth, Ezechias filius Sellum, et Amasa filius Adali, contra eos qui veniebant de pr&#230;lio,</P>
<P><a name="013">13</A>&nbsp;et dixerunt eis: Non introducetis huc captivos, ne peccemus Domino. Quare vultis adjicere super peccata nostra, et vetera cumulare delicta? grande quippe peccatum est, et ira furoris Domini imminet super Isra&#235;l.</P>
<P><a name="014">14</A>&nbsp;Dimiseruntque viri bellatores pr&#230;dam, et universa qu&#230; ceperant, coram principibus, et omni multitudine.</P>
<P><a name="015">15</A>&nbsp;Steteruntque viri quos supra memoravimus, et apprehendentes captivos, omnesque qui nudi erant, vestierunt de spoliis: cumque vestissent eos, et calceassent, et refecissent cibo ac potu, unxissentque propter laborem, et adhibuissent eis curam: quicumque ambulare non poterant, et erant imbecillo corpore, imposuerunt eos jumentis, et adduxerunt Jericho civitatem palmarum ad fratres eorum, ipsique reversi sunt in Samariam.<BR>
</P>
<P><a name="016">16</A>&nbsp;Tempore illo misit rex Achaz ad regem Assyriorum, postulans auxilium.</P>
<P><a name="017">17</A>&nbsp;Veneruntque Idum&#230;i, et percusserunt multos ex Juda, et ceperunt pr&#230;dam magnam.</P>
<P><a name="018">18</A>&nbsp;Philisthiim quoque diffusi sunt per urbes campestres, et ad meridiem Juda: ceperuntque Bethsames, et Ajalon, et Gaderoth, Socho quoque, et Thamnan, et Gamzo, cum viculis suis, et habitaverunt in eis.</P>
<P><a name="019">19</A>&nbsp;Humiliaverat enim Dominus Judam propter Achaz regem Juda, eo quod nudasset eum auxilio, et contemptui habuisset Dominum.</P>
<P><a name="020">20</A>&nbsp;Adduxitque contra eum Thelgathphalnasar regem Assyriorum, qui et afflixit eum, et nullo resistente vastavit.</P>
<P><a name="021">21</A>&nbsp;Igitur Achaz, spoliata domo Domini, et domo regum ac principum, dedit regi Assyriorum munera, et tamen nihil ei profuit.</P>
<P><a name="022">22</A>&nbsp;Insuper et tempore angusti&#230; su&#230; auxit contemptum in Dominum, ipse per se rex Achaz,</P>
<P><a name="023">23</A>&nbsp;immolavit diis Damasci victimas percussoribus suis, et dixit: Dii regum Syri&#230; auxiliantur eis, quos ego placabo hostiis, et aderunt mihi: cum e contrario ipsi fuerint ruin&#230; ei, et universo Isra&#235;l.</P>
<P><a name="024">24</A>&nbsp;Direptis itaque Achaz omnibus vasis domus Dei, atque confractis, clausit januas templi Dei, et fecit sibi altaria in universis angulis Jerusalem.</P>
<P><a name="025">25</A>&nbsp;In omnibus quoque urbibus Juda exstruxit aras ad cremandum thus, atque ad iracundiam provocavit Dominum Deum patrum suorum.</P>
<P><a name="026">26</A>&nbsp;Reliqua autem sermonum ejus, et omnium operum suorum priorum et novissimorum, scripta sunt in libro regum Juda et Isra&#235;l.</P>
<P><a name="027">27</A>&nbsp;Dormivitque Achaz cum patribus suis, et sepelierunt eum in civitate Jerusalem: neque enim receperunt eum in sepulchra regum Isra&#235;l. Regnavitque Ezechias filius ejus pro eo.</P>
<P><HR>
<CENTER>
<A HREF="ch2029">Next: 2 Chronicles Chapter 29</A></CENTER>
</BODY>
</HTML>
