[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sa2008)  [KJV](../kjv/sa2008)  [Sep](../sep/sa2008) 
[Tan](../tan/sa2008)   
  
[2 Samuel Index](sa2)  
  [Previous](sa2007)  [Next](sa2009) 

------------------------------------------------------------------------

### Vulgate (Latin): 2 Samuel Chapter 8

<span id="001">1</span> Factum est autem post hæc, percussit David
Philisthiim, et humiliavit eos, et tulit David frenum tributi de manu
Philisthiim.

<span id="002">2</span> Et percussit Moab, et mensus est eos funiculo,
coæquans terræ: mensus est autem duos funiculos, unum ad occidendum, et
unum ad vivificandum: factusque est Moab David serviens sub tributo.

<span id="003">3</span> Et percussit David Adarezer filium Rohob regem
Soba, quando profectus est ut dominaretur super flumen Euphraten.

<span id="004">4</span> Et captis David ex parte ejus mille septingentis
equitibus, et viginti millibus peditum, subnervavit omnes jugales
curruum: dereliquit autem ex eis centum currus.

<span id="005">5</span> Venit quoque Syria Damasci, ut præsidium ferret
Adarezer regi Soba: et percussit David de Syria viginti duo millia
virorum.

<span id="006">6</span> Et posuit David præsidium in Syria Damasci:
factaque est Syria David serviens sub tributo: servavitque Dominus David
in omnibus ad quæcumque profectus est.

<span id="007">7</span> Et tulit David arma aurea quæ habebant servi
Adarezer, et detulit ea in Jerusalem.

<span id="008">8</span> Et de Bete et de Beroth, civitatibus Adarezer,
tulit rex David æs multum nimis.

<span id="009">9</span> Audivit autem Thou rex Emath quod percussisset
David omne robur Adarezer,

<span id="010">10</span> et misit Thou Joram filium suum ad regem David,
ut salutaret eum congratulans, et gratias ageret: eo quod expugnasset
Adarezer, et percussisset eum. Hostis quippe erat Thou Adarezer, et in
manu ejus erant vasa aurea, et vasa argentea, et vasa ærea:

<span id="011">11</span> quæ et ipsa sanctificavit rex David Domino cum
argento et auro quæ sanctificaverat de universis gentibus quas
subegerat,

<span id="012">12</span> de Syria, et Moab, et filiis Ammon, et
Philisthiim, et Amalec, et de manubiis Adarezer filii Rohob regis Soba.

<span id="013">13</span> Fecit quoque sibi David nomen cum reverteretur
capta Syria in valle Salinarum, cæsis decem et octo millibus:

<span id="014">14</span> et posuit in Idumæa custodes, statuitque
præsidium: et facta est universa Idumæa serviens David, et servavit
Dominus David in omnibus ad quæcumque profectus est.

<span id="015">15</span> Et regnavit David super omnem Israël: faciebat
quoque David judicium et justitiam omni populo suo.

<span id="016">16</span> Joab autem filius Sarviæ erat super exercitum:
porro Josaphat filius Ahilud erat a commentariis:

<span id="017">17</span> et Sadoc filius Achitob, et Achimelech filius
Abiathar, erant sacerdotes: et Saraias, scriba:

<span id="018">18</span> Banaias autem filius Jojadæ super Cerethi et
Phelethi: filii autem David sacerdotes erant.

------------------------------------------------------------------------

[Next: 2 Samuel Chapter 9](sa2009)
