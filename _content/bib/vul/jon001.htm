<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Jonah: Jonah Chapter 1</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/jon001.htm">Polyglot</A>&nbsp;
<A HREF="../kjv/jon001.htm">KJV</A>&nbsp;
<A HREF="../sep/jon001.htm">Sep</A>&nbsp;
<A HREF="../tan/jon001.htm">Tan</A>&nbsp;

<BR>
<BR><A HREF="jon.htm">Jonah Index</A><BR>
&nbsp;
<A HREF="oba001.htm">Previous</A>&nbsp;
<A HREF="jon002.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Jonah Chapter 1</H3><P><a name="001">1</A>&nbsp;Et factum est verbum Domini ad Jonam, filium Amathi, dicens:</P>
<P><a name="002">2</A>&nbsp;Surge, et vade in Niniven, civitatem grandem, et pr&#230;dica in ea, quia ascendit malitia ejus coram me.</P>
<P><a name="003">3</A>&nbsp;Et surrexit Jonas, ut fugeret in Tharsis a facie Domini, et descendit in Joppen: et invenit navem euntem in Tharsis, et dedit naulum ejus, et descendit in eam ut iret cum eis in Tharsis a facie Domini.</P>
<P><a name="004">4</A>&nbsp;Dominus autem misit ventum magnum in mare: et facta est tempestas magna in mari, et navis periclitabatur conteri.</P>
<P><a name="005">5</A>&nbsp;Et timuerunt naut&#230;, et clamaverunt viri ad deum suum, et miserunt vasa qu&#230; erant in navi, in mare, ut alleviaretur ab eis; et Jonas descendit ad interiora navis, et dormiebat sopore gravi.</P>
<P><a name="006">6</A>&nbsp;Et accessit ad eum gubernator, et dixit ei: Quid tu sopore deprimeris? surge, invoca Deum tuum, si forte recogitet Deus de nobis, et non pereamus.</P>
<P><a name="007">7</A>&nbsp;Et dixit vir ad collegam suum: Venite et mittamus sortes, et sciamus quare hoc malum sit nobis. Et miserunt sortes, et cecidit sors super Jonam.</P>
<P><a name="008">8</A>&nbsp;Et dixerunt ad eum: Indica nobis cujus causa malum istud sit nobis: quod est opus tuum? qu&#230; terra tua, et quo vadis? vel ex quo populo es tu?</P>
<P><a name="009">9</A>&nbsp;Et dixit ad eos: Hebr&#230;us ego sum, et Dominum Deum c&#230;li ego timeo, qui fecit mare et aridam.</P>
<P><a name="010">10</A>&nbsp;Et timuerunt viri timore magno, et dixerunt ad eum: Quid hoc fecisti? cognoverunt enim viri quod a facie Domini fugeret, quia indicaverat eis.</P>
<P><a name="011">11</A>&nbsp;Et dixerunt ad eum: Quid faciemus tibi, et cessabit mare a nobis? quia mare ibat, et intumescebat.</P>
<P><a name="012">12</A>&nbsp;Et dixit ad eos: Tollite me, et mittite in mare, et cessabit mare a vobis: scio enim ego quoniam propter me tempestas h&#230;c grandis venit super vos.</P>
<P><a name="013">13</A>&nbsp;Et remigabant viri ut reverterentur ad aridam, et non valebant, quia mare ibat, et intumescebat super eos.</P>
<P><a name="014">14</A>&nbsp;Et clamaverunt ad Dominum, et dixerunt: Qu&#230;sumus, Domine, ne pereamus in anima viri istius, et ne des super nos sanguinem innocentem: quia tu, Domine, sicut voluisti, fecisti.</P>
<P><a name="015">15</A>&nbsp;Et tulerunt Jonam, et miserunt in mare: et stetit mare a fervore suo.</P>
<P><a name="016">16</A>&nbsp;Et timuerunt viri timore magno Dominum: et immolaverunt hostias Domino, et voverunt vota.</P>
<P><HR>
<CENTER>
<A HREF="jon002.htm">Next: Jonah Chapter 2</A></CENTER>
</BODY>
</HTML>
