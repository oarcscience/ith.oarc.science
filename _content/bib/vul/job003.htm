<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Job: Job Chapter 3</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/job003.htm">Polyglot</A>&nbsp;
<A HREF="../kjv/job003.htm">KJV</A>&nbsp;
<A HREF="../sep/job003.htm">Sep</A>&nbsp;
<A HREF="../tan/job003.htm">Tan</A>&nbsp;

<BR>
<BR><A HREF="job.htm">Job Index</A><BR>
&nbsp;
<A HREF="job002.htm">Previous</A>&nbsp;
<A HREF="job004.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Job Chapter 3</H3><P><a name="001">1</A>&nbsp;Post h&#230;c aperuit Job os suum, et maledixit diei suo,</P>
<P><a name="002">2</A>&nbsp;et locutus est:</P>
<P><a name="003">3</A>&nbsp;[Pereat dies in qua natus sum,<BR> et nox in qua dictum est: Conceptus est homo.<BR></P>
<P><a name="004">4</A>&nbsp;Dies ille vertatur in tenebras:<BR> non requirat eum Deus desuper,<BR> et non illustretur lumine.<BR></P>
<P><a name="005">5</A>&nbsp;Obscurent eum tenebr&#230; et umbra mortis;<BR> occupet eum caligo,<BR> et involvatur amaritudine.<BR></P>
<P><a name="006">6</A>&nbsp;Noctem illam tenebrosus turbo possideat;<BR> non computetur in diebus anni,<BR> nec numeretur in mensibus.<BR></P>
<P><a name="007">7</A>&nbsp;Sit nox illa solitaria,<BR> nec laude digna.<BR></P>
<P><a name="008">8</A>&nbsp;Maledicant ei qui maledicunt diei,<BR> qui parati sunt suscitare Leviathan.<BR></P>
<P><a name="009">9</A>&nbsp;Obtenebrentur stell&#230; caligine ejus;<BR> expectet lucem, et non videat,<BR> nec ortum surgentis auror&#230;.<BR></P>
<P><a name="010">10</A>&nbsp;Quia non conclusit ostia ventris qui portavit me,<BR> nec abstulit mala ab oculis meis.<BR></P>
<P><a name="011">11</A>&nbsp;Quare non in vulva mortuus sum?<BR> egressus ex utero non statim perii?<BR></P>
<P><a name="012">12</A>&nbsp;Quare exceptus genibus?<BR> cur lactatus uberibus?<BR></P>
<P><a name="013">13</A>&nbsp;Nunc enim dormiens silerem,<BR> et somno meo requiescerem<BR></P>
<P><a name="014">14</A>&nbsp;cum regibus et consulibus terr&#230;,<BR> qui &#230;dificant sibi solitudines;<BR></P>
<P><a name="015">15</A>&nbsp;aut cum principibus qui possident aurum,<BR> et replent domos suas argento;<BR></P>
<P><a name="016">16</A>&nbsp;aut sicut abortivum absconditum non subsisterem,<BR> vel qui concepti non viderunt lucem.<BR></P>
<P><a name="017">17</A>&nbsp;Ibi impii cessaverunt a tumultu,<BR> et ibi requieverunt fessi robore.<BR></P>
<P><a name="018">18</A>&nbsp;Et quondam vincti pariter sine molestia,<BR> non audierunt vocem exactoris.<BR></P>
<P><a name="019">19</A>&nbsp;Parvus et magnus ibi sunt,<BR> et servus liber a domino suo.<BR></P>
<P><a name="020">20</A>&nbsp;Quare misero data est lux,<BR> et vita his qui in amaritudine anim&#230; sunt:<BR></P>
<P><a name="021">21</A>&nbsp;qui expectant mortem, et non venit,<BR> quasi effodientes thesaurum;<BR></P>
<P><a name="022">22</A>&nbsp;gaudentque vehementer<BR> cum invenerint sepulchrum?<BR></P>
<P><a name="023">23</A>&nbsp;viro cujus abscondita est via<BR> et circumdedit eum Deus tenebris?<BR></P>
<P><a name="024">24</A>&nbsp;Antequam comedam, suspiro;<BR> et tamquam inundantes aqu&#230;, sic rugitus meus:<BR></P>
<P><a name="025">25</A>&nbsp;quia timor quem timebam evenit mihi,<BR> et quod verebar accidit.<BR></P>
<P><a name="026">26</A>&nbsp;Nonne dissimulavi? nonne silui? nonne quievi?<BR> et venit super me indignatio.]</P>
<P><HR>
<CENTER>
<A HREF="job004.htm">Next: Job Chapter 4</A></CENTER>
</BODY>
</HTML>
