[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ezr004)  [KJV](../kjv/ezr004) 
[Tan](../tan/ezr004)   
  
[Ezra Index](ezr)  
  [Previous](ezr003)  [Next](ezr005) 

------------------------------------------------------------------------

### Vulgate (Latin): Ezra Chapter 4

<span id="001">1</span> Audierunt autem hostes Judæ et Benjamin, quia
filii captivitatis ædificarent templum Domino Deo Israël:

<span id="002">2</span> et accedentes ad Zorobabel, et ad principes
patrum, dixerunt eis: Ædificemus vobiscum, quia ita ut vos, quærimus
Deum vestrum: ecce nos immolavimus victimas a diebus Asor Haddan regis
Assur, qui adduxit nos huc.

<span id="003">3</span> Et dixit eis Zorobabel, et Josue, et reliqui
principes patrum Israël: Non est vobis et nobis ut ædificemus domum Deo
nostro, sed nos ipsi soli ædificabimus Domino Deo nostro, sicut præcepit
nobis Cyrus rex Persarum.

<span id="004">4</span> Factum est igitur ut populus terræ impediret
manus populi Judæ, et turbaret eos in ædificando.

<span id="005">5</span> Conduxerunt autem adversus eos consiliatores, ut
destruerent consilium eorum omnibus diebus Cyri regis Persarum, et usque
ad regnum Darii regis Persarum.  

<span id="006">6</span> In regno autem Assueri, in principio regni ejus,
scripserunt accusationem adversus habitatores Judæ et Jerusalem.

<span id="007">7</span> Et in diebus Artaxerxis scripsit Beselam,
Mithridates, et Thabeel, et reliqui qui erant in consilio eorum, ad
Artaxerxem regem Persarum: epistola autem accusationis scripta erat
syriace, et legebatur sermone syro.

<span id="008">8</span> Reum Beelteem, et Samsai scriba, scripserunt
epistolam unam de Jerusalem Artaxerxi regi, hujuscemodi:

<span id="009">9</span> Reum Beelteem, et Samsai scriba, et reliqui
consiliatores eorum, Dinæi, et Apharsathachæi, Terphalæi, Apharsæi,
Erchuæi, Babylonii, Susanechæi, Dievi, et Ælamitæ,

<span id="010">10</span> et ceteri de gentibus, quas transtulit
Asenaphar magnus et gloriosus, et habitare eas fecit in civitatibus
Samariæ, et in reliquis regionibus trans flumen in pace

<span id="011">11</span> (hoc est exemplar epistolæ, quam miserunt ad
eum), Artaxerxi regi, servi tui, viri qui sunt trans fluvium, salutem
dicunt.

<span id="012">12</span> Notum sit regi quia Judæi, qui ascenderunt a te
ad nos, venerunt in Jerusalem civitatem rebellem et pessimam, quam
ædificant exstruentes muros ejus, et parietes componentes.

<span id="013">13</span> Nunc igitur notum sit regi, quia si civitas
illa ædificata fuerit, et muri ejus instaurati, tributum, et vectigal,
et annuos reditus non dabunt, et usque ad reges hæc noxa perveniet.

<span id="014">14</span> Nos autem memores salis, quod in palatio
comedimus, et quia læsiones regis videre nefas ducimus, idcirco misimus
et nuntiavimus regi,

<span id="015">15</span> ut recenseas in libris historiarum patrum
tuorum, et invenies scriptum in commentariis: et scies quoniam urbs
illa, urbs rebellis est, et nocens regibus et provinciis, et bella
concitantur in ea ex diebus antiquis: quam ob rem et civitas ipsa
destructa est.

<span id="016">16</span> Nuntiamus nos regi, quoniam si civitas illa
ædificata fuerit, et muri ipsius instaurati, possessionem trans fluvium
non habebis.  

<span id="017">17</span> Verbum misit rex ad Reum Beelteem, et Samsai
scribam, et ad reliquos, qui erant in consilio eorum habitatores
Samariæ, et ceteris trans fluvium, salutem dicens et pacem.

<span id="018">18</span> Accusatio, quam misistis ad nos, manifeste
lecta est coram me,

<span id="019">19</span> et a me præceptum est: et recensuerunt,
inveneruntque quoniam civitas illa a diebus antiquis adversum reges
rebellat, et seditiones, et prælia concitantur in ea:

<span id="020">20</span> nam et reges fortissimi fuerunt in Jerusalem,
qui et dominati sunt omni regioni quæ trans fluvium est: tributum quoque
et vectigal, et reditus accipiebant.

<span id="021">21</span> Nunc ergo audite sententiam: prohibeatis viros
illos, ut urbs illa non ædificetur donec si forte a me jussum fuerit.

<span id="022">22</span> Videte ne negligenter hoc impleatis, et
paulatim crescat malum contra reges.  

<span id="023">23</span> Itaque exemplum edicti Artaxerxis regis lectum
est coram Reum Beelteem, et Samsai scriba, et consiliariis eorum: et
abierunt festini in Jerusalem ad Judæos, et prohibuerunt eos in brachio
et robore.

<span id="024">24</span> Tunc intermissum est opus domus Domini in
Jerusalem, et non fiebat usque ad annum secundum regni Darii regis
Persarum.

------------------------------------------------------------------------

[Next: Ezra Chapter 5](ezr005)
