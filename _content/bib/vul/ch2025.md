[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2025)  [KJV](../kjv/ch2025)  [Sep](../sep/ch2025) 
[Tan](../tan/ch2025)   
  
[2 Chronicles Index](ch2)  
  [Previous](ch2024)  [Next](ch2026) 

------------------------------------------------------------------------

### Vulgate (Latin): 2 Chronicles Chapter 25

<span id="001">1</span> Viginti quinque annorum erat Amasias cum regnare
cœpisset, et viginti novem annis regnavit in Jerusalem: nomen matris
ejus Joadan de Jerusalem.

<span id="002">2</span> Fecitque bonum in conspectu Domini, verumtamen
non in corde perfecto.

<span id="003">3</span> Cumque roboratum sibi videret imperium,
jugulavit servos qui occiderant regem patrem suum,

<span id="004">4</span> sed filios eorum non interfecit, sicut scriptum
est in libro legis Moysi, ubi præcepit Dominus, dicens: Non occidentur
patres pro filiis, neque filii pro patribus suis, sed unusquisque in suo
peccato morietur.

<span id="005">5</span> Congregavit igitur Amasias Judam, et constituit
eos per familias, tribunosque et centuriones in universo Juda et
Benjamin: et recensuit a viginti annis supra, invenitque trecenta millia
juvenum qui egrederentur ad pugnam, et tenerent hastam et clypeum:

<span id="006">6</span> mercede quoque conduxit de Israël centum millia
robustorum, centum talentis argenti.

<span id="007">7</span> Venit autem homo Dei ad illum, et ait: O rex, ne
egrediatur tecum exercitus Israël: non est enim Dominus cum Israël, et
cunctis filiis Ephraim:

<span id="008">8</span> quod si putas in robore exercitus bella
consistere, superari te faciet Deus ab hostibus: Dei quippe est et
adjuvare, et in fugam convertere.

<span id="009">9</span> Dixitque Amasias ad hominem Dei: Quid ergo fiet
de centum talentis, quæ dedi militibus Israël? Et respondit ei homo Dei:
Habet Dominus unde tibi dare possit multo his plura.

<span id="010">10</span> Separavit itaque Amasias exercitum qui venerat
ad eum ex Ephraim, ut reverteretur in locum suum: at illi contra Judam
vehementer irati, reversi sunt in regionem suam.  

<span id="011">11</span> Porro Amasias confidenter eduxit populum suum,
et abiit in vallem Salinarum, percussitque filios Seir decem millia:

<span id="012">12</span> et alia decem millia virorum ceperunt filii
Juda, et adduxerunt ad præruptum cujusdam petræ, præcipitaveruntque eos
de summo in præceps: qui universi crepuerunt.

<span id="013">13</span> At ille exercitus quem remiserat Amasias ne
secum iret ad prælium, diffusus est in civitatibus Juda, a Samaria usque
ad Bethoron, et interfectis tribus millibus, diripuit prædam magnam.

<span id="014">14</span> Amasias vero post cædem Idumæorum, et allatos
deos filiorum Seir, statuit illos in deos sibi, et adorabat eos, et
illis adolebat incensum.

<span id="015">15</span> Quam ob rem iratus Dominus contra Amasiam misit
ad illum prophetam, qui diceret ei: Cur adorasti deos qui non
liberaverunt populum suum de manu tua?

<span id="016">16</span> Cumque hæc ille loqueretur, respondit ei: Num
consiliarius regis es? quiesce, ne interficiam te. Discedensque
propheta: Scio, inquit, quod cogitaverit Deus occidere te quia fecisti
hoc malum, et insuper non acquievisti consilio meo.  

<span id="017">17</span> Igitur Amasias rex Juda inito pessimo consilio,
misit ad Joas filium Joachaz filii Jehu regem Israël, dicens: Veni,
videamus nos mutuo.

<span id="018">18</span> At ille remisit nuntios, dicens: Carduus qui
est in Libano misit ad cedrum Libani, dicens: Da filiam tuam filio meo
uxorem: et ecce bestiæ quæ erant in silva Libani, transierunt, et
conculcaverunt carduum.

<span id="019">19</span> Dixisti: Percussi Edom, et idcirco erigitur cor
tuum in superbiam: sede in domo tua: cur malum adversum te provocas, ut
cadas et tu, et Juda tecum?

<span id="020">20</span> Noluit audire Amasias, eo quod Domini esset
voluntas ut traderetur in manus hostium propter deos Edom.

<span id="021">21</span> Ascendit igitur Joas rex Israël, et mutuos sibi
præbuere conspectus: Amasias autem rex Juda erat in Bethsames Juda:

<span id="022">22</span> corruitque Juda coram Israël, et fugit in
tabernacula sua.

<span id="023">23</span> Porro Amasiam regem Juda, filium Joas filii
Joachaz, cepit Joas rex Israël in Bethsames, et adduxit in Jerusalem:
destruxitque murum ejus a porta Ephraim usque ad portam anguli
quadringentis cubitis.

<span id="024">24</span> Omne quoque aurum et argentum, et universa vasa
quæ repererat in domo Dei, et apud Obededom in thesauris etiam domus
regiæ, necnon et filios obsidum, reduxit in Samariam.

<span id="025">25</span> Vixit autem Amasias filius Joas rex Juda,
postquam mortuus est Joas filius Joachaz rex Israël, quindecim annis.

<span id="026">26</span> Reliqua autem sermonum Amasiæ priorum et
novissimorum scripta sunt in libro regum Juda et Israël.

<span id="027">27</span> Qui postquam recessit a Domino, tetenderunt ei
insidias in Jerusalem. Cumque fugisset in Lachis, miserunt, et
interfecerunt eum ibi.

<span id="028">28</span> Reportantesque super equos, sepelierunt eum cum
patribus suis in civitate David.

------------------------------------------------------------------------

[Next: 2 Chronicles Chapter 26](ch2026)
