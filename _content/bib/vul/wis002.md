[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/wis002)  [Apo](../apo/wis002) 
[Sep](../sep/wis002)   
  
[Wisdom Index](wis)  
  [Previous](wis001)  [Next](wis003) 

------------------------------------------------------------------------

### Vulgate (Latin): Wisdom Chapter 2

<span id="001">1</span> \[Dixerunt enim cogitantes apud se non recte:  
Exiguum et cum tædio est tempus vitæ nostræ,  
et non est refrigerium in fine hominis,  
et non est qui agnitus sit reversus ab inferis.  

<span id="002">2</span> Quia ex nihilo nati sumus,  
et post hoc erimus tamquam non fuerimus.  
Quoniam fumus flatus est in naribus nostris,  
et sermo scintilla ad commovendum cor nostrum:  

<span id="003">3</span> qua extincta, cinis erit corpus nostrum,  
et spiritus diffundetur tamquam mollis aër;  
et transibit vita nostra tamquam vestigium nubis,  
et sicut nebula dissolvetur quæ fugata est a radiis solis,  
et a calore illius aggravata.  

<span id="004">4</span> Et nomen nostrum oblivionem accipiet per
tempus,  
et nemo memoriam habebit operum nostrorum.  

<span id="005">5</span> Umbræ enim transitus est tempus nostrum,  
et non est reversio finis nostri:  
quoniam consignata est, et nemo revertitur.  

<span id="006">6</span> Venite ergo, et fruamur bonis quæ sunt,  
et utamur creatura tamquam in juventute celeriter.  

<span id="007">7</span> Vino pretioso et unguentis nos impleamus,  
et non prætereat nos flos temporis.  

<span id="008">8</span> Coronemus nos rosis antequam marcescant;  
nullum pratum sit quod non pertranseat luxuria nostra:  

<span id="009">9</span> nemo nostrum exsors sit luxuriæ nostræ.  
Ubique relinquamus signa lætitiæ,  
quoniam hæc est pars nostra, et hæc est sors.  

<span id="010">10</span> Opprimamus pauperem justum, et non parcamus
viduæ,  
nec veterani revereamur canos multi temporis:  

<span id="011">11</span> sit autem fortitudo nostra lex justitiæ;  
quod enim infirmum est, inutile invenitur.  

<span id="012">12</span> Circumveniamus ergo justum, quoniam inutilis
est nobis,  
et contrarius est operibus nostris,  
et improperat nobis peccata legis,  
et diffamat in nos peccata disciplinæ nostræ.  

<span id="013">13</span> Promittit se scientiam Dei habere,  
et filium Dei se nominat.  

<span id="014">14</span> Factus est nobis in traductionem cogitationum
nostrarum.  

<span id="015">15</span> Gravis est nobis etiam ad videndum,  
quoniam dissimilis est aliis vita illius,  
et immutatæ sunt viæ ejus.  

<span id="016">16</span> Tamquam nugaces æstimati sumus ab illo,  
et abstinet se a viis nostris tamquam ab immunditiis,  
et præfert novissima justorum,  
et gloriatur patrem se habere Deum.  

<span id="017">17</span> Videamus ergo si sermones illius veri sint,  
et tentemus quæ ventura sunt illi,  
et sciemus quæ erunt novissima illius.  

<span id="018">18</span> Si enim est verus filius Dei, suscipiet
illum,  
et liberabit eum de manibus contrariorum.  

<span id="019">19</span> Contumelia et tormento interrogemus eum,  
ut sciamus reverentiam ejus,  
et probemus patientiam illius.  

<span id="020">20</span> Morte turpissima condemnemus eum;  
erit enim ei respectus ex sermonibus illius.  

<span id="021">21</span> Hæc cogitaverunt, et erraverunt:  
excæcavit enim illos malitia eorum.  

<span id="022">22</span> Et nescierunt sacramenta Dei:  
neque mercedem speraverunt justitiæ,  
nec judicaverunt honorem animarum sanctarum.  

<span id="023">23</span> Quoniam Deus creavit hominem
inexterminabilem,  
et ad imaginem similitudinis suæ fecit illum.  

<span id="024">24</span> Invidia autem diaboli mors introivit in orbem
terrarum:  

<span id="025">25</span> imitantur autem illum qui sunt ex parte
illius.\]

------------------------------------------------------------------------

[Next: Wisdom Chapter 3](wis003)
