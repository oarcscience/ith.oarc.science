[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir024)  [Apo](../apo/sir024) 
[Sep](../sep/sir024)   
  
[Sirach Index](sir)  
  [Previous](sir023)  [Next](sir025) 

------------------------------------------------------------------------

### Vulgate (Latin): Sirach Chapter 24

<span id="001">1</span> \[Sapientia laudabit animam suam,  
et in Deo honorabitur,  
et in medio populi sui gloriabitur,  

<span id="002">2</span> et in ecclesiis Altissimi aperiet os suum,  
et in conspectu virtutis illius gloriabitur,  

<span id="003">3</span> et in medio populi sui exaltabitur,  
et in plenitudine sancta admirabitur,  

<span id="004">4</span> et in multitudine electorum habebit laudem,  
et inter benedictos benedicetur, dicens:  

<span id="005">5</span> Ego ex ore Altissimi prodivi,  
primogenita ante omnem creaturam.  

<span id="006">6</span> Ego feci in cælis ut oriretur lumen
indeficiens,  
et sicut nebula texi omnem terram.  

<span id="007">7</span> Ego in altissimis habitavi,  
et thronus meus in columna nubis.  

<span id="008">8</span> Gyrum cæli circuivi sola,  
et profundum abyssi penetravi:  
in fluctibus maris ambulavi.  

<span id="009">9</span> Et in omni terra steti:  
et in omni populo,  

<span id="010">10</span> et in omni gente primatum habui:  

<span id="011">11</span> et omnium excellentium et humilium corda
virtute calcavi.  
Et in his omnibus requiem quæsivi,  
et in hæreditate Domini morabor.  

<span id="012">12</span> Tunc præcepit, et dixit mihi Creator omnium:  
et qui creavit me, requievit in tabernaculo meo.  

<span id="013">13</span> Et dixit mihi: In Jacob inhabita,  
et in Israël hæreditare,  
et in electis meis mitte radices.\]  

<span id="014">14</span> \[Ab initio et ante sæcula creata sum,  
et usque ad futurum sæculum non desinam:  
et in habitatione sancta coram ipso ministravi.  

<span id="015">15</span> Et sic in Sion firmata sum,  
et in civitate sanctificata similiter requievi,  
et in Jerusalem potestas mea.  

<span id="016">16</span> Et radicavi in populo honorificato,  
et in parte Dei mei hæreditas illius,  
et in plenitudine sanctorum detentio mea.\]  

<span id="017">17</span> \[Quasi cedrus exaltata sum in Libano,  
et quasi cypressus in monte Sion:  

<span id="018">18</span> quasi palma exaltata sum in Cades,  
et quasi plantatio rosæ in Jericho:  

<span id="019">19</span> quasi oliva speciosa in campis,  
et quasi platanus exaltata sum juxta aquam in plateis.  

<span id="020">20</span> Sicut cinnamomum et balsamum aromatizans odorem
dedi;  
quasi myrrha electa dedi suavitatem odoris:  

<span id="021">21</span> et quasi storax, et galbanus, et ungula, et
gutta,  
et quasi Libanus non incisus vaporavi habitationem meam,  
et quasi balsamum non mistum odor meus.  

<span id="022">22</span> Ego quasi terebinthus extendi ramos meos,  
et rami mei honoris et gratiæ.  

<span id="023">23</span> Ego quasi vitis fructificavi suavitatem
odoris:  
et flores mei fructus honoris et honestatis.  

<span id="024">24</span> Ego mater pulchræ dilectionis, et timoris,  
et agnitionis, et sanctæ spei.  

<span id="025">25</span> In me gratia omnis viæ et veritatis:  
in me omnis spes vitæ et virtutis.  

<span id="026">26</span> Transite ad me, omnes qui concupiscitis me,  
et a generationibus meis implemini:  

<span id="027">27</span> spiritus enim meus super mel dulcis,  
et hæreditas mea super mel et favum.  

<span id="028">28</span> Memoria mea in generatione sæculorum.  

<span id="029">29</span> Qui edunt me, adhuc esurient,  
et qui bibunt me, adhuc sitient.  

<span id="030">30</span> Qui audit me non confundetur,  
et qui operantur in me non peccabunt:  

<span id="031">31</span> qui elucidant me, vitam æternam habebunt.\]  

<span id="032">32</span> \[Hæc omnia liber vitæ,  
et testamentum Altissimi, et agnitio veritatis.  

<span id="033">33</span> Legem mandavit Moyses in præceptis
justitiarum,  
et hæreditatem domui Jacob,  
et Israël promissiones.  

<span id="034">34</span> Posuit David, puero suo,  
excitare regem ex ipso fortissimum,  
et in throno honoris sedentem in sempiternum.  

<span id="035">35</span> Qui implet quasi Phison sapientiam,  
et sicut Tigris in diebus novorum:  

<span id="036">36</span> qui adimplet quasi Euphrates sensum,  
qui multiplicat quasi Jordanis in tempore messis:  

<span id="037">37</span> qui mittit disciplinam sicut lucem,  
et assistens quasi Gehon in die vindemiæ.  

<span id="038">38</span> Qui perficit primus scire ipsam,  
et infirmior non investigabit eam.  

<span id="039">39</span> A mari enim abundavit cogitatio ejus,  
et consilium illius ab abysso magna.  

<span id="040">40</span> Ego sapientiam effudi flumina:  

<span id="041">41</span> ego quasi trames aquæ immensæ de fluvio:  
ego quasi fluvii dioryx,  
et sicut aquæductus exivi de paradiso.  

<span id="042">42</span> Dixi: Rigabo hortum meum plantationum,  
et inebriabo prati mei fructum.  

<span id="043">43</span> Et ecce factus est mihi trames abundans,  
et fluvius meus appropinquavit ad mare:  

<span id="044">44</span> quoniam doctrinam quasi antelucanum illumino
omnibus,  
et enarrabo illam usque ad longinquum.  

<span id="045">45</span> Penetrabo omnes inferiores partes terræ,  
et inspiciam omnes dormientes,  
et illuminabo omnes sperantes in Domino.  

<span id="046">46</span> Adhuc doctrinam quasi prophetiam effundam,  
et relinquam illam quærentibus sapientiam,  
et non desinam in progenies illorum usque in ævum sanctum.  

<span id="047">47</span> Videte quoniam non soli mihi laboravi,  
sed omnibus exquirentibus veritatem.\]

------------------------------------------------------------------------

[Next: Sirach Chapter 25](sir025)
