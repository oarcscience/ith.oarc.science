[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/luk020)  [GNT](../gnt/luk020) 
[KJV](../kjv/luk020)   
  
[Luke Index](luk)  
  [Previous](luk019)  [Next](luk021) 

------------------------------------------------------------------------

### Vulgate (Latin): Luke Chapter 20

<span id="001">1</span> Et factum est in una dierum, docente illo
populum in templo, et evangelizante, convenerunt principes sacerdotum,
et scribæ cum senioribus,

<span id="002">2</span> et aiunt dicentes ad illum: Dic nobis in qua
potestate hæc facis? aut quis est qui dedit tibi hanc potestatem?

<span id="003">3</span> Respondens autem Jesus, dixit ad illos:
Interrogabo vos et ego unum verbum. Respondete mihi:

<span id="004">4</span> baptismus Joannis de cælo erat, an ex hominibus?

<span id="005">5</span> At illi cogitabant intra se, dicentes: Quia si
dixerimus: De cælo, dicet: Quare ergo non credidistis illi?

<span id="006">6</span> Si autem dixerimus: Ex hominibus, plebs universa
lapidabit nos: certi sunt enim Joannem prophetam esse.

<span id="007">7</span> Et responderunt se nescire unde esset.

<span id="008">8</span> Et Jesus ait illis: Neque ego dico vobis in qua
potestate hæc facio.  

<span id="009">9</span> Cœpit autem dicere ad plebem parabolam hanc:
Homo plantavit vineam, et locavit eam colonis: et ipse peregre fuit
multis temporibus.

<span id="010">10</span> Et in tempore misit ad cultores servum, ut de
fructu vineæ darent illi. Qui cæsum dimiserunt eum inanem.

<span id="011">11</span> Et addidit alterum servum mittere. Illi autem
hunc quoque cædentes, et afficientes contumelia, dimiserunt inanem.

<span id="012">12</span> Et addidit tertium mittere: qui et illum
vulnerantes ejecerunt.

<span id="013">13</span> Dixit autem dominus vineæ: Quid faciam? Mittam
filium meum dilectum: forsitan, cum hunc viderint, verebuntur.

<span id="014">14</span> Quem cum vidissent coloni, cogitaverunt intra
se, dicentes: Hic est hæres, occidamus illum, ut nostra fiat hæreditas.

<span id="015">15</span> Et ejectum illum extra vineam, occiderunt. Quid
ergo faciet illis dominus vineæ?

<span id="016">16</span> veniet, et perdet colonos istos, et dabit
vineam aliis. Quo audito, dixerunt illi: Absit.

<span id="017">17</span> Ille autem aspiciens eos, ait: Quid est ergo
hoc quod scriptum est: Lapidem quem reprobaverunt ædificantes, hic
factus est in caput anguli?

<span id="018">18</span> Omnis qui ceciderit super illum lapidem,
conquassabitur: super quem autem ceciderit, comminuet illum.  

<span id="019">19</span> Et quærebant principes sacerdotum et scribæ
mittere in illum manus illa hora, et timuerunt populum: cognoverunt enim
quod ad ipsos dixerit similitudinem hanc.

<span id="020">20</span> Et observantes miserunt insidiatores, qui se
justos simularent, ut caperent eum in sermone, ut traderent illum
principatui, et potestati præsidis.

<span id="021">21</span> Et interrogaverunt eum, dicentes: Magister,
scimus quia recte dicis et doces: et non accipis personam, sed viam Dei
in veritate doces.

<span id="022">22</span> Licet nobis tributum dare Cæsari, an non?

<span id="023">23</span> Considerans autem dolum illorum, dixit ad eos:
Quid me tentatis?

<span id="024">24</span> ostendite mihi denarium. Cujus habet imaginem
et inscriptionem? Respondentes dixerunt ei: Cæsaris.

<span id="025">25</span> Et ait illis: Reddite ergo quæ sunt Cæsaris,
Cæsari: et quæ sunt Dei, Deo.

<span id="026">26</span> Et non potuerunt verbum ejus reprehendere coram
plebe: et mirati in responso ejus, tacuerunt.  

<span id="027">27</span> Accesserunt autem quidam sadducæorum, qui
negant esse resurrectionem, et interrogaverunt eum,

<span id="028">28</span> dicentes: Magister, Moyses scripsit nobis: Si
frater alicujus mortuus fuerit habens uxorem, et hic sine liberis
fuerit, ut accipiat eam frater ejus uxorem, et suscitet semen fratri
suo.

<span id="029">29</span> Septem ergo fratres erant: et primus accepit
uxorem, et mortuus est sine filiis.

<span id="030">30</span> Et sequens accepit illam, et ipse mortuus est
sine filio.

<span id="031">31</span> Et tertius accepit illam. Similiter et omnes
septem, et non reliquerunt semen, et mortui sunt.

<span id="032">32</span> Novissime omnium mortua est et mulier.

<span id="033">33</span> In resurrectione ergo, cujus eorum erit uxor?
siquidem septem habuerunt eam uxorem.

<span id="034">34</span> Et ait illis Jesus: Filii hujus sæculi nubunt,
et traduntur ad nuptias:

<span id="035">35</span> illi vero qui digni habebuntur sæculo illo, et
resurrectione ex mortuis, neque nubent, neque ducent uxores:

<span id="036">36</span> neque enim ultra mori potuerunt: æquales enim
angelis sunt, et filii sunt Dei, cum sint filii resurrectionis.

<span id="037">37</span> Quia vero resurgant mortui, et Moyses ostendit
secus rubum, sicut dicit Dominum, Deum Abraham, et Deum Isaac, et Deum
Jacob.

<span id="038">38</span> Deus autem non est mortuorum, sed vivorum:
omnes enim vivunt ei.

<span id="039">39</span> Respondentes autem quidam scribarum, dixerunt
ei: Magister, bene dixisti.

<span id="040">40</span> Et amplius non audebant eum quidquam
interrogare.  

<span id="041">41</span> Dixit autem ad illos: Quomodo dicunt Christum
filium esse David?

<span id="042">42</span> et ipse David dicit in libro Psalmorum: Dixit
Dominus Domino meo: sede a dextris meis,

<span id="043">43</span> donec ponam inimicos tuos scabellum pedum
tuorum.

<span id="044">44</span> David ergo Dominum illum vocat: et quomodo
filius ejus est?

<span id="045">45</span> Audiente autem omni populo, dixit discipulis
suis:

<span id="046">46</span> Attendite a scribis, qui volunt ambulare in
stolis, et amant salutationes in foro, et primas cathedras in synagogis,
et primos discubitus in conviviis,

<span id="047">47</span> qui devorant domos viduarum, simulantes longam
orationem: hi accipient damnationem majorem.

------------------------------------------------------------------------

[Next: Luke Chapter 21](luk021)
