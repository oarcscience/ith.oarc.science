<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Macabees: 2 Macabees Chapter 8</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/ma2008">Polyglot</A>&nbsp;
<A HREF="../apo/ma2008">Apo</A>&nbsp;
<A HREF="../sep/ma2008">Sep</A>&nbsp;

<BR>
<BR><A HREF="ma2">2 Macabees Index</A><BR>
&nbsp;
<A HREF="ma2007">Previous</A>&nbsp;
<A HREF="ma2009">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Macabees Chapter 8</H3><P><a name="001">1</A>&nbsp;Judas vero Machab&#230;us, et qui cum illo erant, introibant latenter in castella: et convocantes cognatos et amicos, et eos qui permanserunt in Judaismo assumentes, eduxerunt ad se sex millia virorum.</P>
<P><a name="002">2</A>&nbsp;Et invocabant Dominum, ut respiceret in populum qui ab omnibus calcabatur, et misereretur templo quod contaminabatur ab impiis:</P>
<P><a name="003">3</A>&nbsp;misereretur etiam exterminio civitatis, qu&#230; esset illico complananda, et vocem sanguinis ad se clamantis audiret:</P>
<P><a name="004">4</A>&nbsp;memoraretur quoque iniquissimas mortes parvulorum innocentum, et blasphemias nomini suo illatas, et indignaretur super his.</P>
<P><a name="005">5</A>&nbsp;At Machab&#230;us, congregata multitudine, intolerabilis gentibus efficiebatur: ira enim Domini in misericordiam conversa est.</P>
<P><a name="006">6</A>&nbsp;Et superveniens castellis et civitatibus improvisus, succendebat eas: et opportuna loca occupans, non paucas hostium strages dabat:</P>
<P><a name="007">7</A>&nbsp;maxime autem noctibus ad hujuscemodi excursus ferebatur, et fama virtutis ejus ubique diffundebatur.</P>
<P><a name="008">8</A>&nbsp;Videns autem Philippus paulatim virum ad profectum venire, ac frequentius res ei cedere propere, ad Ptolem&#230;um ducem C&#156;lesyri&#230; et Ph&#156;nicis scripsit ut auxilium ferret regis negotiis.<BR>
</P>
<P><a name="009">9</A>&nbsp;At ille velociter misit Nicanorem Patrocli de primoribus amicum, datis ei de permistis gentibus, armatis non minus viginti millibus, ut universum Jud&#230;orum genus deleret, adjuncto ei Gorgia viro militari, et in bellicis rebus experientissimo.</P>
<P><a name="010">10</A>&nbsp;Constituit autem Nicanor, ut regi tributum, quod Romanis erat dandum, duo millia talentorum de captivitate Jud&#230;orum suppleret:</P>
<P><a name="011">11</A>&nbsp;statimque ad maritimas civitates misit, convocans ad co&#235;mptionem Judaicorum mancipiorum, promittens se nonaginta mancipia talento distracturum, non respiciens ad vindictam qu&#230; eum ab Omnipotente esset consecutura.</P>
<P><a name="012">12</A>&nbsp;Judas autem ubi comperit, indicavit his qui secum erant Jud&#230;is Nicanoris adventum.</P>
<P><a name="013">13</A>&nbsp;Ex quibus quidam formidantes, et non credentes Dei justiti&#230;, in fugam vertebantur:</P>
<P><a name="014">14</A>&nbsp;alii vero si quid eis supererat vendebant, simulque Dominum deprecabantur ut eriperet eos ab impio Nicanore, qui eos priusquam cominus veniret, vendiderat:</P>
<P><a name="015">15</A>&nbsp;etsi non propter eos, propter testamentum tamen quod erat ad patres eorum, et propter invocationem sancti et magnifici nominis ejus super ipsos.<BR>
</P>
<P><a name="016">16</A>&nbsp;Convocatis autem Machab&#230;us septem millibus qui cum ipso erant, rogabat ne hostibus reconciliarentur, neque metuerent inique venientium adversum se hostium multitudinem: sed fortiter contenderent,</P>
<P><a name="017">17</A>&nbsp;ante oculos habentes contumeliam qu&#230; loco sancto ab his injuste esset illata, itemque et ludibrio habit&#230; civitatis injuriam, adhuc etiam veterum instituta convulsa.</P>
<P><a name="018">18</A>&nbsp;Nam illi quidem armis confidunt, ait, simul et audacia: nos autem in omnipotente Domino, qui potest et venientes adversum nos, et universum mundum, uno nutu delere, confidimus.</P>
<P><a name="019">19</A>&nbsp;Admonuit autem eos et de auxiliis Dei, qu&#230; facta sunt erga parentes: et quod sub Sennacherib centum octoginta quinque millia perierunt:</P>
<P><a name="020">20</A>&nbsp;et de pr&#230;lio quod eis adversus Galatas fuit in Babylonia, ut omnes, ubi ad rem ventum est, Macedonibus sociis h&#230;sitantibus, ipsi sex millia soli peremerunt centum viginti millia, propter auxilium illis datum de c&#230;lo, et beneficia pro his plurima consecuti sunt.</P>
<P><a name="021">21</A>&nbsp;His verbis constantes effecti sunt, et pro legibus et patria mori parati.</P>
<P><a name="022">22</A>&nbsp;Constituit itaque fratres suos duces utrique ordini, Simonem, et Josephum, et Jonathan, subjectis unicuique millenis et quingentenis.</P>
<P><a name="023">23</A>&nbsp;Ad hoc etiam ab Esdra lecto illis sancto libro, et dato signo adjutorii Dei, in prima acie ipse dux commisit cum Nicanore.</P>
<P><a name="024">24</A>&nbsp;Et facto sibi adjutore Omnipotente, interfecerunt super novem millia hominum: majorem autem partem exercitus Nicanoris vulneribus debilem factam fugere compulerunt.</P>
<P><a name="025">25</A>&nbsp;Pecuniis vero eorum, qui ad emptionem ipsorum venerant, sublatis, ipsos usquequaque persecuti sunt:</P>
<P><a name="026">26</A>&nbsp;sed reversi sunt hora conclusi, nam erat ante sabbatum: quam ob causam non perseveraverunt insequentes.</P>
<P><a name="027">27</A>&nbsp;Arma autem ipsorum, et spolia congregantes, sabbatum agebant, benedicentes Dominum, qui liberavit eos in isto die, misericordi&#230; initium stillans in eos.</P>
<P><a name="028">28</A>&nbsp;Post sabbatum vero debilibus, et orphanis, et viduis diviserunt spolia: et residua ipsi cum suis habuere.</P>
<P><a name="029">29</A>&nbsp;His itaque gestis, et communiter ab omnibus facta obsecratione, misericordem Dominum postulabant ut in finem servis suis reconciliaretur.</P>
<P><a name="030">30</A>&nbsp;Et ex his qui cum Timotheo et Bacchide erant contra se contendentes, super viginti millia interfecerunt, et munitiones excelsas obtinuerunt: et plures pr&#230;das diviserunt, &#230;quam portionem debilibus, pupillis, et viduis, sed et senioribus facientes.</P>
<P><a name="031">31</A>&nbsp;Et cum arma eorum diligenter collegissent, omnia composuerunt in locis opportunis: residua vero spolia Jerosolymam detulerunt:</P>
<P><a name="032">32</A>&nbsp;et Philarchen, qui cum Timotheo erat, interfecerunt, virum scelestum, qui in multis Jud&#230;os afflixerat.</P>
<P><a name="033">33</A>&nbsp;Et cum epinicia agerent Jerosolymis, eum qui sacras januas incenderat, id est, Callisthenem, cum in quoddam domicilium refugisset, incenderunt, digna ei mercede pro impietatibus suis reddita.</P>
<P><a name="034">34</A>&nbsp;Facinorosissimus autem Nicanor, qui mille negotiantes ad Jud&#230;orum venditionem adduxerat,</P>
<P><a name="035">35</A>&nbsp;humiliatus auxilio Domini ab his quos nullos existimaverat, deposita veste glori&#230;, per mediterranea fugiens, solus venit Antiochiam, summam infelicitatem de interitu sui exercitus consecutus.</P>
<P><a name="036">36</A>&nbsp;Et qui promiserat Romanis se tributum restituere de captivitate Jerosolymorum, pr&#230;dicabat nunc protectorem Deum habere Jud&#230;os, et ob ipsum invulnerabiles esse, eo quod sequerentur leges ab ipso constitutas.</P>
<P><HR>
<CENTER>
<A HREF="ma2009">Next: 2 Macabees Chapter 9</A></CENTER>
</BODY>
</HTML>
