[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir043)  [Apo](../apo/sir043) 
[Sep](../sep/sir043)   
  
[Sirach Index](sir)  
  [Previous](sir042)  [Next](sir044) 

------------------------------------------------------------------------

### Vulgate (Latin): Sirach Chapter 43

<span id="001">1</span> \[Altitudinis firmamentum pulchritudo ejus
est,  
species cæli in visione gloriæ.  

<span id="002">2</span> Sol in aspectu annuntians in exitu,  
vas admirabile, opus Excelsi.  

<span id="003">3</span> In meridiano exurit terram,  
et in conspectu ardoris ejus quis poterit sustinere?  
fornacem custodiens in operibus ardoris:  

<span id="004">4</span> tripliciter sol exurens montes,  
radios igneos exsufflans,  
et refulgens radiis suis obcæcat oculos.  

<span id="005">5</span> Magnus Dominus qui fecit illum,  
et in sermonibus ejus festinavit iter.\]  

<span id="006">6</span> \[Et luna in omnibus in tempore suo,  
ostensio temporis, et signum ævi.  

<span id="007">7</span> A luna signum diei festi:  
luminare quod minuitur in consummatione.  

<span id="008">8</span> Mensis secundum nomen ejus est,  
crescens mirabiliter in consummatione.  

<span id="009">9</span> Vas castrorum in excelsis,  
in firmamento cæli resplendens gloriose.  

<span id="010">10</span> Species cæli gloria stellarum:  
mundum illuminans in excelsis Dominus.  

<span id="011">11</span> In verbis Sancti stabunt ad judicium,  
et non deficient in vigiliis suis.\]  

<span id="012">12</span> \[Vide arcum, et benedic eum qui fecit illum:  
valde speciosus est in splendore suo.  

<span id="013">13</span> Gyravit cælum in circuitu gloriæ suæ:  
manus Excelsi aperuerunt illum.  

<span id="014">14</span> Imperio suo acceleravit nivem,  
et accelerat coruscationes emittere judicii sui.  

<span id="015">15</span> Propterea aperti sunt thesauri,  
et evolaverunt nebulæ sicut aves.  

<span id="016">16</span> In magnitudine sua posuit nubes,  
et confracti sunt lapides grandinis.  

<span id="017">17</span> In conspectu ejus commovebuntur montes,  
et in voluntate ejus aspirabit notus.  

<span id="018">18</span> Vox tonitrui ejus verberavit terram,  
tempestas aquilonis, et congregatio spiritus:  

<span id="019">19</span> et sicut avis deponens ad sedendum, aspergit
nivem,  
et sicut locusta demergens descensus ejus.  

<span id="020">20</span> Pulchritudinem candoris ejus admirabitur
oculus,  
et super imbrem ejus expavescet cor.  

<span id="021">21</span> Gelu sicut salem effundet super terram:  
et dum gelaverit, fiet tamquam cacumina tribuli.  

<span id="022">22</span> Frigidus ventus aquilo flavit,  
et gelavit crystallus ab aqua:  
super omnem congregationem aquarum requiescet,  
et sicut lorica induet se aquis:  

<span id="023">23</span> et devorabit montes, et exuret desertum,  
et extinguet viride, sicut igne.  

<span id="024">24</span> Medicina omnium in festinatione nebulæ:  
et ros obvians ab ardore venienti humilem efficiet eum.  

<span id="025">25</span> In sermone ejus siluit ventus,  
et cogitatione sua placavit abyssum:  
et plantavit in illa Dominus insulas.  

<span id="026">26</span> Qui navigant mare enarrent pericula ejus,  
et audientes auribus nostris admirabimur.  

<span id="027">27</span> Illic præclara opera et mirabilia,  
varia bestiarum genera, et omnium pecorum, et creatura belluarum.  

<span id="028">28</span> Propter ipsum confirmatus est itineris finis,  
et in sermone ejus composita sunt omnia.\]  

<span id="029">29</span> \[Multa dicemus, et deficiemus in verbis:  
consummatio autem sermonum ipse est in omnibus.  

<span id="030">30</span> Gloriantes ad quid valebimus?  
ipse enim omnipotens super omnia opera sua.  

<span id="031">31</span> Terribilis Dominus, et magnus vehementer,  
et mirabilis potentia ipsius.  

<span id="032">32</span> Glorificantes Dominum quantumcumque
potueritis,  
supervalebit enim adhuc: et admirabilis magnificentia ejus.  

<span id="033">33</span> Benedicentes Dominum, exaltate illum quantum
potestis:  
major enim est omni laude.  

<span id="034">34</span> Exaltantes eum, replemini virtute, ne
laboretis,  
non enim comprehendetis.  

<span id="035">35</span> Quis videbit eum et enarrabit?  
et quis magnificabit eum sicut est ab initio?  

<span id="036">36</span> Multa abscondita sunt majora his:  
pauca enim vidimus operum ejus.  

<span id="037">37</span> Omnia autem Dominus fecit,  
et pie agentibus dedit sapientiam.\]

------------------------------------------------------------------------

[Next: Sirach Chapter 44](sir044)
