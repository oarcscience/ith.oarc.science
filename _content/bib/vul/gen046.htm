<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Genesis: Genesis Chapter 46</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/gen046">Polyglot</A>&nbsp;
<A HREF="../kjv/gen046">KJV</A>&nbsp;
<A HREF="../sep/gen046">Sep</A>&nbsp;
<A HREF="../tan/gen046">Tan</A>&nbsp;

<BR>
<BR><A HREF="gen">Genesis Index</A><BR>
&nbsp;
<A HREF="gen045">Previous</A>&nbsp;
<A HREF="gen047">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Genesis Chapter 46</H3><P><a name="001">1</A>&nbsp;Profectusque Isra&#235;l cum omnibus qu&#230; habebat, venit ad Puteum juramenti: et mactatis ibi victimis Deo patris sui Isaac,</P>
<P><a name="002">2</A>&nbsp;audivit eum per visionem noctis vocantem se, et dicentem sibi: Jacob, Jacob. Cui respondit: Ecce adsum.</P>
<P><a name="003">3</A>&nbsp;Ait illi Deus: Ego sum fortissimus Deus patris tui: noli timere, descende in &#198;gyptum, quia in gentem magnam faciam te ibi.</P>
<P><a name="004">4</A>&nbsp;Ego descendam tecum illuc, et ego inde adducam te revertentem: Joseph quoque ponet manus suas super oculos tuos.</P>
<P><a name="005">5</A>&nbsp;Surrexit autem Jacob a Puteo juramenti: tuleruntque eum filii cum parvulis et uxoribus suis in plaustris qu&#230; miserat Pharao ad portandum senem,</P>
<P><a name="006">6</A>&nbsp;et omnia qu&#230; possederat in terra Chanaan: venitque in &#198;gyptum cum omni semine suo,</P>
<P><a name="007">7</A>&nbsp;filii ejus, et nepotes, fili&#230;, et cuncta simul progenies.</P>
<P><a name="008">8</A>&nbsp;H&#230;c sunt autem nomina filiorum Isra&#235;l, qui ingressi sunt in &#198;gyptum, ipse cum liberis suis. Primogenitus Ruben.</P>
<P><a name="009">9</A>&nbsp;Filii Ruben: Henoch et Phallu et Hesron et Charmi.</P>
<P><a name="010">10</A>&nbsp;Filii Simeon: Jamuel et Jamin et Ahod, et Jachin et Sohar, et Saul filius Chanaanitidis.</P>
<P><a name="011">11</A>&nbsp;Filii Levi: Gerson et Caath et Merari.</P>
<P><a name="012">12</A>&nbsp;Filii Juda: Her et Onan et Sela et Phares et Zara; mortui sunt autem Her et Onan in terra Chanaan. Natique sunt filii Phares: Hesron et Hamul.</P>
<P><a name="013">13</A>&nbsp;Filii Issachar: Thola et Phua et Job et Semron.</P>
<P><a name="014">14</A>&nbsp;Filii Zabulon: Sared et Elon et Jahelel.</P>
<P><a name="015">15</A>&nbsp;Hi filii Li&#230; quos genuit in Mesopotamia Syri&#230; cum Dina filia sua: omnes anim&#230; filiorum ejus et filiarum, triginta tres.</P>
<P><a name="016">16</A>&nbsp;Filii Gad: Sephion et Haggi et Suni et Esebon et Heri et Arodi et Areli.</P>
<P><a name="017">17</A>&nbsp;Filii Aser: Jamne et Jesua et Jessui et Beria, Sara quoque soror eorum. Filii Beria: Heber et Melchiel.</P>
<P><a name="018">18</A>&nbsp;Hi filii Zelph&#230;, quam dedit Laban Li&#230; fili&#230; su&#230;: et hos genuit Jacob sedecim animas.</P>
<P><a name="019">19</A>&nbsp;Filii Rachel uxoris Jacob: Joseph et Benjamin.</P>
<P><a name="020">20</A>&nbsp;Natique sunt Joseph filii in terra &#198;gypti, quos genuit ei Aseneth filia Putiphare sacerdotis Heliopoleos: Manasses et Ephraim.</P>
<P><a name="021">21</A>&nbsp;Filii Benjamin: Bela et Bechor et Asbel et Gera et Naaman et Echi et Ros et Mophim et Ophim et Ared.</P>
<P><a name="022">22</A>&nbsp;Hi filii Rachel quos genuit Jacob: omnes anim&#230;, quatuordecim.</P>
<P><a name="023">23</A>&nbsp;Filii Dan: Husim.</P>
<P><a name="024">24</A>&nbsp;Filii Nephthali: Jasiel et Guni et Jeser et Sallem.</P>
<P><a name="025">25</A>&nbsp;Hi filii Bal&#230;, quam dedit Laban Racheli fili&#230; su&#230;: et hos genuit Jacob: omnes anim&#230;, septem.</P>
<P><a name="026">26</A>&nbsp;Cunct&#230; anim&#230;, qu&#230; ingress&#230; sunt cum Jacob in &#198;gyptum, et egress&#230; sunt de femore illius, absque uxoribus filiorum ejus, sexaginta sex.</P>
<P><a name="027">27</A>&nbsp;Filii autem Joseph, qui nati sunt ei in terra &#198;gypti, anim&#230; du&#230;. Omnes anim&#230; domus Jacob, qu&#230; ingress&#230; sunt in &#198;gyptum, fuere septuaginta.<BR>
</P>
<P><a name="028">28</A>&nbsp;Misit autem Judam ante se ad Joseph, ut nuntiaret ei, et occurreret in Gessen.</P>
<P><a name="029">29</A>&nbsp;Quo cum pervenisset, juncto Joseph curro suo, ascendit obviam patri suo ad eumdem locum: vidensque eum, irruit super collum ejus, et inter amplexus flevit.</P>
<P><a name="030">30</A>&nbsp;Dixitque pater ad Joseph: Jam l&#230;tus moriar, quia vidi faciem tuam, et superstitem te relinquo.</P>
<P><a name="031">31</A>&nbsp;At ille locutus est ad fratres suos, et ad omnem domum patris sui: Ascendam, et nuntiabo Pharaoni, dicamque ei: Fratres mei, et domus patris mei, qui erant in terra Chanaan, venerunt ad me:</P>
<P><a name="032">32</A>&nbsp;et sunt viri pastores ovium, curamque habent alendorum gregum: pecora sua, et armenta, et omnia qu&#230; habere potuerunt, adduxerunt secum.</P>
<P><a name="033">33</A>&nbsp;Cumque vocaverit vos, et dixerit: Quod est opus vestrum?</P>
<P><a name="034">34</A>&nbsp;respondebitis: Viri pastores sumus servi tui, ab infantia nostra usque in pr&#230;sens, et nos et patres nostri. H&#230;c autem dicetis, ut habitare possitis in terra Gessen: quia detestantur &#198;gyptii omnes pastores ovium.</P>
<P><HR>
<CENTER>
<A HREF="gen047">Next: Genesis Chapter 47</A></CENTER>
</BODY>
</HTML>
