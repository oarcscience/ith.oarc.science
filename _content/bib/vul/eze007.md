[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eze007)  [KJV](../kjv/eze007)  [Sep](../sep/eze007) 
[Tan](../tan/eze007)   
  
[Ezekiel Index](eze)  
  [Previous](eze006)  [Next](eze008) 

------------------------------------------------------------------------

### Vulgate (Latin): Ezekiel Chapter 7

<span id="001">1</span> Et factus est sermo Domini ad me, dicens:

<span id="002">2</span> Et tu, fili hominis, hæc dicit Dominus Deus
terræ Israël: \[Finis venit: venit finis super quatuor plagas terræ.  

<span id="003">3</span> Nunc finis super te, et immittam furorem meum in
te:  
et judicabo te juxta vias tuas,  
et ponam contra te omnes abominationes tuas.  

<span id="004">4</span> Et non parcet oculus meus super te, et non
miserebor:  
sed vias tuas ponam super te, et abominationes tuæ in medio tui erunt,  
et scietis quia ego Dominus.  

<span id="005">5</span> Hæc dicit Dominus Deus:  
Afflictio una, afflictio ecce venit.  

<span id="006">6</span> Finis venit, venit finis:  
evigilavit adversum te, ecce venit.  

<span id="007">7</span> Venit contritio super te, qui habitas in
terra:  
venit tempus, prope est dies occisionis,  
et non gloriæ montium.  

<span id="008">8</span> Nunc de propinquo effundam iram meam super te,  
et complebo furorem meum in te:  
et judicabo te juxta vias tuas,  
et imponam tibi omnia scelera tua,  

<span id="009">9</span> et non parcet oculus meus,  
nec miserebor:  
sed vias tuas imponam tibi,  
et abominationes tuæ in medio tui erunt,  
et scietis quia ego sum Dominus percutiens.  

<span id="010">10</span> Ecce dies, ecce venit:  
egressa est contritio,  
floruit virga, germinavit superbia,  

<span id="011">11</span> iniquitas surrexit in virga impietatis:  
non ex eis, et non ex populo,  
neque ex sonitu eorum:  
et non erit requies in eis.  

<span id="012">12</span> Venit tempus, appropinquavit dies:  
qui emit, non lætetur,  
et qui vendit, non lugeat:  
quia ira super omnem populum ejus.  

<span id="013">13</span> Quia qui vendit, ad id quod vendidit non
revertetur:  
et adhuc in viventibus vita eorum:  
visio enim ad omnem multitudinem ejus non regredietur,  
et vir in iniquitate vitæ suæ non confortabitur.\]  

<span id="014">14</span> \[Canite tuba, præparentur omnes:  
et non est qui vadat ad prælium:  
ira enim mea super universum populum ejus.  

<span id="015">15</span> Gladium foris, et pestis et fames
intrinsecus:  
qui in agro est, gladio morietur,  
et qui in civitate, pestilentia et fame devorabuntur.  

<span id="016">16</span> Et salvabuntur qui fugerint ex eis:  
et erunt in montibus quasi columbæ convallium omnes trepidi,  
unusquisque in iniquitate sua.  

<span id="017">17</span> Omnes manus dissolventur,  
et omnia genua fluent aquis.  

<span id="018">18</span> Et accingent se ciliciis,  
et operiet eos formido:  
et in omni facie confusio,  
et in universis capitibus eorum calvitium.  

<span id="019">19</span> Argentum eorum foras projicietur,  
et aurum eorum in sterquilinium erit:  
argentum eorum et aurum eorum  
non valebit liberare eos in die furoris Domini:  
animam suam non saturabunt,  
et ventres eorum non implebuntur,  
quia scandalum iniquitatis eorum factum est.  

<span id="020">20</span> Et ornamentum monilium suorum in superbiam
posuerunt,  
et imagines abominationum suarum et simulacrorum fecerunt ex eo:  
propter hoc dedi eis illud in immunditiam.  

<span id="021">21</span> Et dabo illud in manus alienorum ad
diripiendum,  
et impiis terræ in prædam,  
et contaminabunt illud.  

<span id="022">22</span> Et avertam faciem meam ab eis,  
et violabunt arcanum meum:  
et introibunt in illud emissarii,  
et contaminabunt illud.  

<span id="023">23</span> Fac conclusionem,  
quoniam terra plena est judicio sanguinum,  
et civitas plena iniquitate.  

<span id="024">24</span> Et adducam pessimos de gentibus,  
et possidebunt domos eorum:  
et quiescere faciam superbiam potentium,  
et possidebunt sanctuaria eorum.  

<span id="025">25</span> Angustia superveniente, requirent pacem,  
et non erit.  

<span id="026">26</span> Conturbatio super conturbationem veniet,  
et auditus super auditum:  
et quærent visionem de propheta,  
et lex peribit a sacerdote,  
et consilium a senioribus.  

<span id="027">27</span> Rex lugebit, et princeps induetur mœrore,  
et manus populi terræ conturbabuntur:  
secundum viam eorum faciam eis,  
et secundum judicia eorum judicabo eos,  
et scient quia ego Dominus.\]

------------------------------------------------------------------------

[Next: Ezekiel Chapter 8](eze008)
