<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 1 Thessalonians: 1 Thessalonians Chapter 5</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/th1005">Polyglot</A>&nbsp;
<A HREF="../gnt/th1005">GNT</A>&nbsp;
<A HREF="../kjv/th1005">KJV</A>&nbsp;

<BR>
<BR><A HREF="th1">1 Thessalonians Index</A><BR>
&nbsp;
<A HREF="th1004">Previous</A>&nbsp;
<A HREF="th2001">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 1 Thessalonians Chapter 5</H3><P><a name="001">1</A>&nbsp;De temporibus autem, et momentis, fratres, non indigetis ut scribamus vobis.</P>
<P><a name="002">2</A>&nbsp;Ipsi enim diligenter scitis quia dies Domini, sicut fur in nocte, ita veniet:</P>
<P><a name="003">3</A>&nbsp;cum enim dixerint: Pax et securitas: tunc repentinus eis superveniet interitus, sicut dolor in utero habenti, et non effugient.</P>
<P><a name="004">4</A>&nbsp;Vos autem, fratres, non estis in tenebris, ut vos die illa tamquam fur comprehendat:</P>
<P><a name="005">5</A>&nbsp;omnes enim vos filii lucis estis, et filii diei: non sumus noctis, neque tenebrarum.</P>
<P><a name="006">6</A>&nbsp;Igitur non dormiamus sicut et ceteri, sed vigilemus, et sobrii simus.</P>
<P><a name="007">7</A>&nbsp;Qui enim dormiunt, nocte dormiunt: et qui ebrii sunt, nocte ebrii sunt.</P>
<P><a name="008">8</A>&nbsp;Nos autem, qui diei sumus, sobrii simus, induti loricam fidei et caritatis, et galeam spem salutis:</P>
<P><a name="009">9</A>&nbsp;quoniam non posuit nos Deus in iram, sed in acquisitionem salutis per Dominum nostrum Jesum Christum,</P>
<P><a name="010">10</A>&nbsp;qui mortuus est pro nobis: ut sive vigilemus, sive dormiamus, simul cum illo vivamus.</P>
<P><a name="011">11</A>&nbsp;Propter quod consolamini invicem, et &#230;dificate alterutrum, sicut et facitis.<BR>
</P>
<P><a name="012">12</A>&nbsp;Rogamus autem vos, fratres, ut noveritis eos qui laborant inter vos, et pr&#230;sunt vobis in Domino, et monent vos,</P>
<P><a name="013">13</A>&nbsp;ut habeatis illos abundantius in caritate propter opus illorum: pacem habete cum eis.</P>
<P><a name="014">14</A>&nbsp;Rogamus autem vos, fratres, corripite inquietos, consolamini pusillanimes, suscipite infirmos, patientes estote ad omnes.</P>
<P><a name="015">15</A>&nbsp;Videte ne quis malum pro malo alicui reddat: sed semper quod bonum est sectamini in invicem, et in omnes.</P>
<P><a name="016">16</A>&nbsp;Semper gaudete.</P>
<P><a name="017">17</A>&nbsp;Sine intermissione orate.</P>
<P><a name="018">18</A>&nbsp;In omnibus gratias agite: h&#230;c est enim voluntas Dei in Christo Jesu in omnibus vobis.</P>
<P><a name="019">19</A>&nbsp;Spiritum nolite extinguere.</P>
<P><a name="020">20</A>&nbsp;Prophetias nolite spernere.</P>
<P><a name="021">21</A>&nbsp;Omnia autem probate: quod bonum est tenete.</P>
<P><a name="022">22</A>&nbsp;Ab omni specie mala abstinete vos.</P>
<P><a name="023">23</A>&nbsp;Ipse autem Deus pacis sanctificet vos per omnia: ut integer spiritus vester, et anima, et corpus sine querela in adventu Domini nostri Jesu Christi servetur.</P>
<P><a name="024">24</A>&nbsp;Fidelis est, qui vocavit vos: qui etiam faciet.<BR>
</P>
<P><a name="025">25</A>&nbsp;Fratres, orate pro nobis.</P>
<P><a name="026">26</A>&nbsp;Salutate fratres omnes in osculo sancto.</P>
<P><a name="027">27</A>&nbsp;Adjuro vos per Dominum ut legatur epistola h&#230;c omnibus sanctis fratribus.</P>
<P><a name="028">28</A>&nbsp;Gratia Domini nostri Jesu Christi vobiscum. Amen.</P>
<P></P>
<P><HR>
<CENTER>
<A HREF="th2001">Next: 2 Thessalonians Chapter 1</A></CENTER>
</BODY>
</HTML>
