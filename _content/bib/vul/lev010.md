[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/lev010)  [KJV](../kjv/lev010)  [Sep](../sep/lev010) 
[Tan](../tan/lev010)   
  
[Leviticus Index](lev)  
  [Previous](lev009)  [Next](lev011) 

------------------------------------------------------------------------

### Vulgate (Latin): Leviticus Chapter 10

<span id="001">1</span> Arreptisque Nadab et Abiu filii Aaron
thuribulis, posuerunt ignem, et incensum desuper, offerentes coram
Domino ignem alienum: quod eis præceptum non erat.

<span id="002">2</span> Egressusque ignis a Domino, devoravit eos, et
mortui sunt coram Domino.

<span id="003">3</span> Dixitque Moyses ad Aaron: Hoc est quod locutus
est Dominus: Sanctificabor in iis qui appropinquant mihi, et in
conspectu omnis populi glorificabor. Quod audiens tacuit Aaron.

<span id="004">4</span> Vocatis autem Moyses Misaële et Elisaphan filiis
Oziel, patrui Aaron, ait ad eos: Ite, et tollite fratres vestros de
conspectu sanctuarii, et asportate extra castra.

<span id="005">5</span> Confestimque pergentes, tulerunt eos sicut
jacebant, vestitos lineis tunicis, et ejecerunt foras, ut sibi fuerat
imperatum.

<span id="006">6</span> Locutusque est Moyses ad Aaron, et ad Eleazar,
et Ithamar, filios ejus: Capita vestra nolite nudare, et vestimenta
nolite scindere, ne forte moriamini, et super omnem cœtum oriatur
indignatio. Fratres vestri, et omnis domus Israël, plangant incendium
quod Dominus suscitavit:

<span id="007">7</span> vos autem non egrediemini fores tabernaculi,
alioquin peribitis: oleum quippe sanctæ unctionis est super vos. Qui
fecerunt omnia juxta præceptum Moysi.

<span id="008">8</span> Dixit quoque Dominus ad Aaron:

<span id="009">9</span> Vinum, et omne quod inebriare potest, non
bibetis tu et filii tui, quando intratis in tabernaculum testimonii, ne
moriamini: quia præceptum sempiternum est in generationes vestras:

<span id="010">10</span> et ut habeatis scientiam discernendi inter
sanctum et profanum, inter pollutum et mundum;

<span id="011">11</span> doceatisque filios Israël omnia legitima mea
quæ locutus est Dominus ad eos per manum Moysi.  

<span id="012">12</span> Locutusque est Moyses ad Aaron, et ad Eleazar,
et Ithamar, filios ejus, qui erant residui: Tollite sacrificium, quod
remansit de oblatione Domini, et comedite illud absque fermento juxta
altare, quia Sanctum sanctorum est.

<span id="013">13</span> Comedetis autem in loco sancto: quod datum est
tibi et filiis tuis de oblationibus Domini, sicut præceptum est mihi.

<span id="014">14</span> Pectusculum quoque quod oblatum est, et armum
qui separatus est, edetis in loco mundissimo tu et filii tui, et filiæ
tuæ tecum: tibi enim ac liberis tuis reposita sunt de hostiis
salutaribus filiorum Israël:

<span id="015">15</span> eo quod armum et pectus, et adipes qui
cremantur in altari, elevaverunt coram Domino, et pertineant ad te, et
ad filios tuos, lege perpetua, sicut præcepit Dominus.

<span id="016">16</span> Inter hæc, hircum, qui oblatus fuerat pro
peccato, cum quæreret Moyses, exustum reperit: iratusque contra Eleazar
et Ithamar filios Aaron, qui remanserant, ait:

<span id="017">17</span> Cur non comedistis hostiam pro peccato in loco
sancto, quæ Sancta sanctorum est, et data vobis ut portetis iniquitatem
multitudinis, et rogetis pro ea in conspectu Domini,

<span id="018">18</span> præsertim cum de sanguine illius non sit
illatum intra sancta, et comedere debueritis eam in Sanctuario, sicut
præceptum est mihi?

<span id="019">19</span> Respondit Aaron: Oblata est hodie victima pro
peccato, et holocaustum coram Domino: mihi autem accidit quod vides;
quomodo potui comedere eam, aut placere Domino in cæremoniis mente
lugubri?

<span id="020">20</span> Quod cum audisset Moyses, recepit
satisfactionem.

------------------------------------------------------------------------

[Next: Leviticus Chapter 11](lev011)
