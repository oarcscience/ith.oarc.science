[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ch2015)  [KJV](../kjv/ch2015)  [Sep](../sep/ch2015) 
[Tan](../tan/ch2015)   
  
[2 Chronicles Index](ch2)  
  [Previous](ch2014)  [Next](ch2016) 

------------------------------------------------------------------------

### Vulgate (Latin): 2 Chronicles Chapter 15

<span id="001">1</span> Azarias autem filius Oded, facto in se spiritu
Dei,

<span id="002">2</span> egressus est in occursum Asa, et dixit ei:
Audite me, Asa, et omnis Juda et Benjamin: Dominus vobiscum, quia
fuistis cum eo. Si quæsieritis eum, invenietis: si autem dereliqueritis
eum, derelinquet vos.

<span id="003">3</span> Transibant autem multi dies in Israël absque Deo
vero, et absque sacerdote doctore, et absque lege.

<span id="004">4</span> Cumque reversi fuerint in angustia sua ad
Dominum Deum Israël, et quæsierint eum, reperient eum.

<span id="005">5</span> In tempore illo, non erit pax egredienti et
ingredienti, sed terrores undique in cunctis habitatoribus terrarum:

<span id="006">6</span> pugnavit enim gens contra gentem, et civitas
contra civitatem, quia Dominus conturbabit eos in omni angustia.

<span id="007">7</span> Vos ergo confortamini, et non dissolvantur manus
vestræ: erit enim merces operi vestro.

<span id="008">8</span> Quod cum audisset Asa, verba scilicet, et
prophetiam Azariæ filii Oded prophetæ, confortatus est, et abstulit
idola de omni terra Juda et de Benjamin, et ex urbibus quas ceperat,
montis Ephraim: et dedicavit altare Domini quod erat ante porticum
Domini.

<span id="009">9</span> Congregavitque universum Judam et Benjamin, et
advenas cum eis de Ephraim, et de Manasse, et de Simeon: plures enim ad
eum confugerant ex Israël, videntes quod Dominus Deus illius esset cum
eo.

<span id="010">10</span> Cumque venissent in Jerusalem mense tertio,
anno decimoquinto regni Asa,

<span id="011">11</span> immolaverunt Domino in die illa de manubiis et
præda quam adduxerant, boves septingentos, et arietes septem millia.

<span id="012">12</span> Et intravit ex more ad corroborandum fœdus ut
quærerent Dominum Deum patrum suorum in toto corde, et in tota anima
sua.

<span id="013">13</span> Si quis autem, inquit, non quæsierit Dominum
Deum Israël, moriatur, a minimo usque ad maximum, a viro usque ad
mulierem.

<span id="014">14</span> Juraveruntque Domino voce magna in jubilo, et
in clangore tubæ, et in sonitu buccinarum,

<span id="015">15</span> omnes qui erant in Juda, cum execratione: in
omni enim corde suo juraverunt, et in tota voluntate quæsierunt eum, et
invenerunt: præstititque eis Dominus requiem per circuitum.

<span id="016">16</span> Sed et Maacham matrem Asa regis ex augusto
deposuit imperio, eo quod fecisset in luco simulacrum Priapi: quod omne
contrivit, et in frustra comminuens combussit in torrente Cedron.

<span id="017">17</span> Excelsa autem derelicta sunt in Israël: attamen
cor Asa erat perfectum cunctis diebus ejus,

<span id="018">18</span> eaque quæ voverat pater suus, et ipse, intulit
in domum Domini, argentum, et aurum, vasorumque diversam supellectilem.

<span id="019">19</span> Bellum vero non fuit usque ad trigesimum
quintum annum regni Asa.

------------------------------------------------------------------------

[Next: 2 Chronicles Chapter 16](ch2016)
