[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mat015)  [GNT](../gnt/mat015) 
[KJV](../kjv/mat015)   
  
[Matthew Index](mat)  
  [Previous](mat014)  [Next](mat016) 

------------------------------------------------------------------------

### Vulgate (Latin): Matthew Chapter 15

<span id="001">1</span> Tunc accesserunt ad eum ab Jerosolymis scribæ et
pharisæi, dicentes:

<span id="002">2</span> Quare discipuli tui transgrediuntur traditionem
seniorum? non enim lavant manus suas cum panem manducant.

<span id="003">3</span> Ipse autem respondens ait illis: Quare et vos
transgredimini mandatum Dei propter traditionem vestram? Nam Deus dixit:

<span id="004">4</span> Honora patrem, et matrem: et, Qui maledixerit
patri, vel matri, morte moriatur.

<span id="005">5</span> Vos autem dicitis: Quicumque dixerit patri, vel
matri: Munus, quodcumque est ex me, tibi proderit:

<span id="006">6</span> et non honorificavit patrem suum, aut matrem
suam: et irritum fecistis mandatum Dei propter traditionem vestram.

<span id="007">7</span> Hypocritæ, bene prophetavit de vobis Isaias,
dicens:

<span id="008">8</span> \[Populus hic labiis me honorat:  
cor autem eorum longe est a me.  

<span id="009">9</span> Sine causa autem colunt me,  
docentes doctrinas et mandata hominum.\]  

<span id="010">10</span> Et convocatis ad se turbis, dixit eis: Audite,
et intelligite.

<span id="011">11</span> Non quod intrat in os, coinquinat hominem: sed
quod procedit ex ore, hoc coinquinat hominem.

<span id="012">12</span> Tunc accedentes discipuli ejus, dixerunt ei:
Scis quia pharisæi audito verbo hoc, scandalizati sunt?

<span id="013">13</span> At ille respondens ait: Omnis plantatio, quam
non plantavit Pater meus cælestis, eradicabitur.

<span id="014">14</span> Sinite illos: cæci sunt, et duces cæcorum;
cæcus autem si cæco ducatum præstet, ambo in foveam cadunt.

<span id="015">15</span> Respondens autem Petrus dixit ei: Edissere
nobis parabolam istam.

<span id="016">16</span> At ille dixit: Adhuc et vos sine intellectu
estis?

<span id="017">17</span> Non intelligitis quia omne quod in os intrat,
in ventrem vadit, et in secessum emittitur?

<span id="018">18</span> Quæ autem procedunt de ore, de corde exeunt, et
ea coinquinant hominem:

<span id="019">19</span> de corde enim exeunt cogitationes malæ,
homicidia, adulteria, fornicationes, furta, falsa testimonia,
blasphemiæ:

<span id="020">20</span> hæc sunt, quæ coinquinant hominem. Non lotis
autem manibus manducare, non coinquinat hominem.  

<span id="021">21</span> Et egressus inde Jesus secessit in partes Tyri
et Sidonis.

<span id="022">22</span> Et ecce mulier chananæa a finibus illis egressa
clamavit, dicens ei: Miserere mei, Domine fili David: filia mea male a
dæmonio vexatur.

<span id="023">23</span> Qui non respondit ei verbum. Et accedentes
discipuli ejus rogabant eum dicentes: Dimitte eam: quia clamat post nos.

<span id="024">24</span> Ipse autem respondens ait: Non sum missus nisi
ad oves, quæ perierunt domus Israël.

<span id="025">25</span> At illa venit, et adoravit eum, dicens: Domine,
adjuva me.

<span id="026">26</span> Qui respondens ait: Non est bonum sumere panem
filiorum, et mittere canibus.

<span id="027">27</span> At illa dixit: Etiam Domine: nam et catelli
edunt de micis quæ cadunt de mensa dominorum suorum.

<span id="028">28</span> Tunc respondens Jesus, ait illi: O mulier,
magna est fides tua: fiat tibi sicut vis. Et sanata est filia ejus ex
illa hora.  

<span id="029">29</span> Et cum transisset inde Jesus, venit secus mare
Galilææ: et ascendens in montem, sedebat ibi.

<span id="030">30</span> Et accesserunt ad eum turbæ multæ, habentes
secum mutos, cæcos, claudos, debiles, et alios multos: et projecerunt
eos ad pedes ejus, et curavit eos,

<span id="031">31</span> ita ut turbæ mirarentur, videntes mutos
loquentes, claudos ambulantes, cæcos videntes: et magnificabant Deum
Israël.

<span id="032">32</span> Jesus autem, convocatis discipulis suis, dixit:
Misereor turbæ, quia triduo jam perseverant mecum, et non habent quod
manducent: et dimittere eos jejunos nolo, ne deficiant in via.

<span id="033">33</span> Et dicunt ei discipuli: Unde ergo nobis in
deserto panes tantos, ut saturemus turbam tantam?

<span id="034">34</span> Et ait illis Jesus: Quot habetis panes? At illi
dixerunt: Septem, et paucos pisciculos.

<span id="035">35</span> Et præcepit turbæ ut discumberent super terram.

<span id="036">36</span> Et accipiens septem panes, et pisces, et
gratias agens, fregit, et dedit discipulis suis, et discipuli dederunt
populo.

<span id="037">37</span> Et comederunt omnes, et saturati sunt. Et quod
superfuit de fragmentis, tulerunt septem sportas plenas.

<span id="038">38</span> Erant autem qui manducaverunt quatuor millia
hominum, extra parvulos et mulieres.

<span id="039">39</span> Et, dimissa turba, ascendit in naviculam: et
venit in fines Magedan.

------------------------------------------------------------------------

[Next: Matthew Chapter 16](mat016)
