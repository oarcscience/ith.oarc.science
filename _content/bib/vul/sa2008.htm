<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Samuel: 2 Samuel Chapter 8</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/sa2008.htm">Polyglot</A>&nbsp;
<A HREF="../kjv/sa2008.htm">KJV</A>&nbsp;
<A HREF="../sep/sa2008.htm">Sep</A>&nbsp;
<A HREF="../tan/sa2008.htm">Tan</A>&nbsp;

<BR>
<BR><A HREF="sa2.htm">2 Samuel Index</A><BR>
&nbsp;
<A HREF="sa2007.htm">Previous</A>&nbsp;
<A HREF="sa2009.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Samuel Chapter 8</H3><P><a name="001">1</A>&nbsp;Factum est autem post h&#230;c, percussit David Philisthiim, et humiliavit eos, et tulit David frenum tributi de manu Philisthiim.</P>
<P><a name="002">2</A>&nbsp;Et percussit Moab, et mensus est eos funiculo, co&#230;quans terr&#230;: mensus est autem duos funiculos, unum ad occidendum, et unum ad vivificandum: factusque est Moab David serviens sub tributo.</P>
<P><a name="003">3</A>&nbsp;Et percussit David Adarezer filium Rohob regem Soba, quando profectus est ut dominaretur super flumen Euphraten.</P>
<P><a name="004">4</A>&nbsp;Et captis David ex parte ejus mille septingentis equitibus, et viginti millibus peditum, subnervavit omnes jugales curruum: dereliquit autem ex eis centum currus.</P>
<P><a name="005">5</A>&nbsp;Venit quoque Syria Damasci, ut pr&#230;sidium ferret Adarezer regi Soba: et percussit David de Syria viginti duo millia virorum.</P>
<P><a name="006">6</A>&nbsp;Et posuit David pr&#230;sidium in Syria Damasci: factaque est Syria David serviens sub tributo: servavitque Dominus David in omnibus ad qu&#230;cumque profectus est.</P>
<P><a name="007">7</A>&nbsp;Et tulit David arma aurea qu&#230; habebant servi Adarezer, et detulit ea in Jerusalem.</P>
<P><a name="008">8</A>&nbsp;Et de Bete et de Beroth, civitatibus Adarezer, tulit rex David &#230;s multum nimis.</P>
<P><a name="009">9</A>&nbsp;Audivit autem Thou rex Emath quod percussisset David omne robur Adarezer,</P>
<P><a name="010">10</A>&nbsp;et misit Thou Joram filium suum ad regem David, ut salutaret eum congratulans, et gratias ageret: eo quod expugnasset Adarezer, et percussisset eum. Hostis quippe erat Thou Adarezer, et in manu ejus erant vasa aurea, et vasa argentea, et vasa &#230;rea:</P>
<P><a name="011">11</A>&nbsp;qu&#230; et ipsa sanctificavit rex David Domino cum argento et auro qu&#230; sanctificaverat de universis gentibus quas subegerat,</P>
<P><a name="012">12</A>&nbsp;de Syria, et Moab, et filiis Ammon, et Philisthiim, et Amalec, et de manubiis Adarezer filii Rohob regis Soba.</P>
<P><a name="013">13</A>&nbsp;Fecit quoque sibi David nomen cum reverteretur capta Syria in valle Salinarum, c&#230;sis decem et octo millibus:</P>
<P><a name="014">14</A>&nbsp;et posuit in Idum&#230;a custodes, statuitque pr&#230;sidium: et facta est universa Idum&#230;a serviens David, et servavit Dominus David in omnibus ad qu&#230;cumque profectus est.</P>
<P><a name="015">15</A>&nbsp;Et regnavit David super omnem Isra&#235;l: faciebat quoque David judicium et justitiam omni populo suo.</P>
<P><a name="016">16</A>&nbsp;Joab autem filius Sarvi&#230; erat super exercitum: porro Josaphat filius Ahilud erat a commentariis:</P>
<P><a name="017">17</A>&nbsp;et Sadoc filius Achitob, et Achimelech filius Abiathar, erant sacerdotes: et Saraias, scriba:</P>
<P><a name="018">18</A>&nbsp;Banaias autem filius Jojad&#230; super Cerethi et Phelethi: filii autem David sacerdotes erant.</P>
<P><HR>
<CENTER>
<A HREF="sa2009.htm">Next: 2 Samuel Chapter 9</A></CENTER>
</BODY>
</HTML>
