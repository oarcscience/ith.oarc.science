<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Daniel: Daniel Chapter 6</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/dan006.htm">Polyglot</A>&nbsp;
<A HREF="../kjv/dan006.htm">KJV</A>&nbsp;
<A HREF="../sep/dan006.htm">Sep:Dan</A>&nbsp;
<A HREF="../sep/dat006.htm">Sep:DaT</A>&nbsp;
<A HREF="../tan/dan006.htm">Tan</A>&nbsp;

<BR>
<BR><A HREF="dan.htm">Daniel Index</A><BR>
&nbsp;
<A HREF="dan005.htm">Previous</A>&nbsp;
<A HREF="dan007.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Daniel Chapter 6</H3><P><a name="001">1</A>&nbsp;Placuit Dario, et constituit super regnum satrapas centum viginti ut essent in toto regno suo.</P>
<P><a name="002">2</A>&nbsp;Et super eos principes tres, ex quibus Daniel unus erat: ut satrap&#230; illis redderent rationem, et rex non sustineret molestiam.</P>
<P><a name="003">3</A>&nbsp;Igitur Daniel superabat omnes principes et satrapas, quia spiritus Dei amplior erat in illo.</P>
<P><a name="004">4</A>&nbsp;Porro rex cogitabat constituere eum super omne regnum: unde principes, et satrap&#230; qu&#230;rebant occasionem ut invenirent Danieli ex latere regis: nullamque causam, et suspicionem reperire potuerunt, eo quod fidelis esset, et omnis culpa, et suspicio non inveniretur in eo.</P>
<P><a name="005">5</A>&nbsp;Dixerunt ergo viri illi: Non inveniemus Danieli huic aliquam occasionem, nisi forte in lege Dei sui.</P>
<P><a name="006">6</A>&nbsp;Tunc principes et satrap&#230; surripuerunt regi, et sic locuti sunt ei: Dari rex, in &#230;ternum vive!</P>
<P><a name="007">7</A>&nbsp;consilium inierunt omnes principes regni tui, magistratus, et satrap&#230;, senatores, et judices, ut decretum imperatorium exeat, et edictum: ut omnis, qui petierit aliquam petitionem a quocumque deo et homine usque ad triginta dies, nisi a te, rex, mittatur in lacum leonum.</P>
<P><a name="008">8</A>&nbsp;Nunc itaque rex, confirma sententiam, et scribe decretum: ut non immutetur quod statutum est a Medis et Persis, nec pr&#230;varicari cuiquam liceat.</P>
<P><a name="009">9</A>&nbsp;Porro rex Darius proposuit edictum, et statuit.<BR>
</P>
<P><a name="010">10</A>&nbsp;Quod cum Daniel comperisset, id est, constitutam legem, ingressus est domum suam: et fenestris apertis in c&#156;naculo suo contra Jerusalem tribus temporibus in die flectebat genua sua, et adorabat, confitebaturque coram Deo suo sicut et ante facere consueverat.</P>
<P><a name="011">11</A>&nbsp;Viri ergo illi curiosius inquirentes invenerunt Danielem orantem, et obsecrantem Deum suum.</P>
<P><a name="012">12</A>&nbsp;Et accedentes locuti sunt regi super edicto: Rex, numquid non constituisti ut omnis homo qui rogaret quemquam de diis et hominibus usque ad dies triginta, nisi te, rex, mitteretur in lacum leonum? Ad quos respondens rex, ait: Verus est sermo juxta decretum Medorum atque Persarum, quod pr&#230;varicari non licet.</P>
<P><a name="013">13</A>&nbsp;Tunc respondentes dixerunt coram rege: Daniel de filiis captivitatis Juda, non curavit de lege tua, et de edicto quod constituisti: sed tribus temporibus per diem orat obsecratione sua.</P>
<P><a name="014">14</A>&nbsp;Quod verbum cum audisset rex, satis contristatus est: et pro Daniele posuit cor ut liberaret eum, et usque ad occasum solis laborabat ut erueret illum.</P>
<P><a name="015">15</A>&nbsp;Viri autem illi, intelligentes regem, dixerunt ei: Scito, rex, quia lex Medorum atque Persarum est ut omne decretum, quod constituerit rex, non liceat immutari.</P>
<P><a name="016">16</A>&nbsp;Tunc rex pr&#230;cepit, et adduxerunt Danielem, et miserunt eum in lacum leonum. Dixitque rex Danieli: Deus tuus, quem colis semper, ipse liberabit te.</P>
<P><a name="017">17</A>&nbsp;Allatusque est lapis unus, et positus est super os laci: quem obsignavit rex annulo suo, et annulo optimatum suorum, ne quid fieret contra Danielem.<BR>
</P>
<P><a name="018">18</A>&nbsp;Et abiit rex in domum suam, et dormivit inc&#156;natus, cibique non sunt allati coram eo, insuper et somnus recessit ab eo.</P>
<P><a name="019">19</A>&nbsp;Tunc rex primo diluculo consurgens, festinus ad lacum leonum perrexit:</P>
<P><a name="020">20</A>&nbsp;appropinquansque lacui, Danielem voce lacrimabili inclamavit, et affatus est eum: Daniel serve Dei viventis, Deus tuus, cui tu servis semper, putasne valuit te liberare a leonibus?</P>
<P><a name="021">21</A>&nbsp;Et Daniel regi respondens ait: Rex, in &#230;ternum vive!</P>
<P><a name="022">22</A>&nbsp;Deus meus misit angelum suum, et conclusit ora leonum, et non nocuerunt mihi: quia coram eo justitia inventa est in me: sed et coram te, rex, delictum non feci.</P>
<P><a name="023">23</A>&nbsp;Tunc vehementer rex gavisus est super eo, et Danielem pr&#230;cepit educi de lacu: eductusque est Daniel de lacu, et nulla l&#230;sio inventa est in eo, quia credidit Deo suo.</P>
<P><a name="024">24</A>&nbsp;Jubente autem rege, adducti sunt viri illi, qui accusaverant Danielem: et in lacum leonum missi sunt, ipsi, et filii, et uxores eorum: et non pervenerunt usque ad pavimentum laci, donec arriperent eos leones, et omnia ossa eorum comminuerunt.</P>
<P><a name="025">25</A>&nbsp;Tunc Darius rex scripsit universis populis, tribubus, et linguis habitantibus in universa terra: Pax vobis multiplicetur.</P>
<P><a name="026">26</A>&nbsp;A me constitutum est decretum, ut in universo imperio et regno meo, tremiscant et paveant Deum Danielis: ipse est enim Deus vivens, et &#230;ternus in s&#230;cula, et regnum ejus non dissipabitur, et potestas ejus usque in &#230;ternum.</P>
<P><a name="027">27</A>&nbsp;Ipse liberator atque salvator, faciens signa et mirabilia in c&#230;lo et in terra: qui liberavit Danielem de lacu leonum.</P>
<P><a name="028">28</A>&nbsp;Porro Daniel perseveravit usque ad regnum Darii, regnumque Cyri Pers&#230;.</P>
<P><HR>
<CENTER>
<A HREF="dan007.htm">Next: Daniel Chapter 7</A></CENTER>
</BODY>
</HTML>
