<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Jeremiah: Jeremiah Chapter 36</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/jer036">Polyglot</A>&nbsp;
<A HREF="../kjv/jer036">KJV</A>&nbsp;
<A HREF="../sep/jer036">Sep</A>&nbsp;
<A HREF="../tan/jer036">Tan</A>&nbsp;

<BR>
<BR><A HREF="jer">Jeremiah Index</A><BR>
&nbsp;
<A HREF="jer035">Previous</A>&nbsp;
<A HREF="jer037">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Jeremiah Chapter 36</H3><P><a name="001">1</A>&nbsp;Et factum est in anno quarto Joakim filii Josi&#230; regis Juda, factum est verbum hoc ad Jeremiam a Domino, dicens:</P>
<P><a name="002">2</A>&nbsp;Tolle volumen libri, et scribes in eo omnia verba qu&#230; locutus sum tibi adversum Isra&#235;l et Judam, et adversum omnes gentes, a die qua locutus sum ad te ex diebus Josi&#230; usque ad diem hanc:</P>
<P><a name="003">3</A>&nbsp;si forte, audiente domo Juda universa mala qu&#230; ego cogito facere eis, revertatur unusquisque a via sua pessima, et propitius ero iniquitati et peccato eorum.</P>
<P><a name="004">4</A>&nbsp;Vocavit ergo Jeremias Baruch filium Neri&#230;: et scripsit Baruch ex ore Jeremi&#230; omnes sermones Domini quos locutus est ad eum, in volumine libri:</P>
<P><a name="005">5</A>&nbsp;et pr&#230;cepit Jeremias Baruch, dicens: Ego clausus sum, nec valeo ingredi domum Domini.</P>
<P><a name="006">6</A>&nbsp;Ingredere ergo tu, et lege de volumine in quo scripsisti ex ore meo verba Domini, audiente populo in domo Domini, in die jejunii: insuper et audiente universo Juda qui veniunt de civitatibus suis, leges eis,</P>
<P><a name="007">7</A>&nbsp;si forte cadat oratio eorum in conspectu Domini, et revertatur unusquisque a via sua pessima: quoniam magnus furor et indignatio est quam locutus est Dominus adversus populum hunc.</P>
<P><a name="008">8</A>&nbsp;Et fecit Baruch filius Neri&#230; juxta omnia qu&#230; pr&#230;ceperat ei Jeremias propheta, legens ex volumine sermones Domini in domo Domini.</P>
<P><a name="009">9</A>&nbsp;Factum est autem in anno quinto Joakim filii Josi&#230; regis Juda, in mense nono: pr&#230;dicaverunt jejunium in conspectu Domini omni populo in Jerusalem, et univers&#230; multitudini qu&#230; confluxerat de civitatibus Juda in Jerusalem.</P>
<P><a name="010">10</A>&nbsp;Legitque Baruch ex volumine sermones Jeremi&#230; in domo Domini, in gazophylacio Gamari&#230; filii Saphan scrib&#230;, in vestibulo superiori, in introitu port&#230; nov&#230; domus Domini, audiente omni populo.</P>
<P><a name="011">11</A>&nbsp;Cumque audisset Mich&#230;as filius Gamari&#230; filii Saphan omnes sermones Domini ex libro,</P>
<P><a name="012">12</A>&nbsp;descendit in domum regis, ad gazophylacium scrib&#230;, et ecce ibi omnes principes sedebant: Elisama scriba, et Dalaias filius Semei&#230;, et Elnathan filius Achobor, et Gamarias filius Saphan, et Sedecias filius Hanani&#230;, et universi principes:</P>
<P><a name="013">13</A>&nbsp;et nuntiavit eis Mich&#230;as omnia verba qu&#230; audivit, legente Baruch ex volumine in auribus populi.</P>
<P><a name="014">14</A>&nbsp;Miserunt itaque omnes principes ad Baruch Judi filium Nathani&#230; filii Selemi&#230; filii Chusi, dicentes: Volumen ex quo legisti, audiente populo, sume in manu tua, et veni. Tulit ergo Baruch filius Neri&#230; volumen in manu sua, et venit ad eos:</P>
<P><a name="015">15</A>&nbsp;et dixerunt ad eum: Sede, et lege h&#230;c in auribus nostris. Et legit Baruch in auribus eorum.</P>
<P><a name="016">16</A>&nbsp;Igitur cum audissent omnia verba, obstupuerunt unusquisque ad proximum suum, et dixerunt ad Baruch: Nuntiare debemus regi omnes sermones istos.</P>
<P><a name="017">17</A>&nbsp;Et interrogaverunt eum, dicentes: Indica nobis quomodo scripsisti omnes sermones istos ex ore ejus.</P>
<P><a name="018">18</A>&nbsp;Dixit autem eis Baruch: Ex ore suo loquebatur quasi legens ad me omnes sermones istos, et ego scribebam in volumine atramento.</P>
<P><a name="019">19</A>&nbsp;Et dixerunt principes ad Baruch: Vade, et abscondere, tu et Jeremias, et nemo sciat ubi sitis.</P>
<P><a name="020">20</A>&nbsp;Et ingressi sunt ad regem in atrium: porro volumen commendaverunt in gazophylacio Elisam&#230; scrib&#230;, et nuntiaverunt, audiente rege, omnes sermones.</P>
<P><a name="021">21</A>&nbsp;Misitque rex Judi ut sumeret volumen: qui tollens illud de gazophylacio Elisam&#230; scrib&#230;, legit, audiente rege et universis principibus qui stabant circa regem.</P>
<P><a name="022">22</A>&nbsp;Rex autem sedebat in domo hiemali, in mense nono, et posita erat arula coram eo plena prunis.</P>
<P><a name="023">23</A>&nbsp;Cumque legisset Judi tres pagellas vel quatuor, scidit illud scalpello scrib&#230;, et projecit in ignem qui erat super arulam, donec consumeretur omne volumen igni qui erat in arula.</P>
<P><a name="024">24</A>&nbsp;Et non timuerunt, neque sciderunt vestimenta sua, rex et omnes servi ejus qui audierunt universos sermones istos.</P>
<P><a name="025">25</A>&nbsp;Verumtamen Elnathan, et Dalaias, et Gamarias, contradixerunt regi, ne combureret librum: et non audivit eos.</P>
<P><a name="026">26</A>&nbsp;Et pr&#230;cepit rex Jeremiel filio Amelech, et Sarai&#230; filio Ezriel, et Selemi&#230; filio Abdeel, ut comprehenderent Baruch scribam, et Jeremiam prophetam: abscondit autem eos Dominus.<BR>
</P>
<P><a name="027">27</A>&nbsp;Et factum est verbum Domini ad Jeremiam prophetam, postquam combusserat rex volumen et sermones quos scripserat Baruch ex ore Jeremi&#230;, dicens:</P>
<P><a name="028">28</A>&nbsp;Rursum tolle volumen aliud, et scribe in eo omnes sermones priores qui erant in primo volumine, quod combussit Joakim rex Juda.</P>
<P><a name="029">29</A>&nbsp;Et ad Joakim regem Juda dices: H&#230;c dicit Dominus: Tu combussisti volumen illud, dicens: Quare scripsisti in eo annuntians: Festinus veniet rex Babylonis, et vastabit terram hanc, et cessare faciet ex illa hominem et jumentum?</P>
<P><a name="030">30</A>&nbsp;Propterea h&#230;c dicit Dominus contra Joakim regem Juda: Non erit ex eo qui sedeat super solium David: et cadaver ejus projicietur ad &#230;stum per diem, et ad gelu per noctem.</P>
<P><a name="031">31</A>&nbsp;Et visitabo contra eum, et contra semen ejus, et contra servos ejus, iniquitates suas: et adducam super eos, et super habitatores Jerusalem, et super viros Juda, omne malum quod locutus sum ad eos, et non audierunt.</P>
<P><a name="032">32</A>&nbsp;Jeremias autem tulit volumen aliud, et dedit illud Baruch filio Neri&#230; scrib&#230;: qui scripsit in eo ex ore Jeremi&#230; omnes sermones libri quem combusserat Joakim rex Juda igni: et insuper additi sunt sermones multo plures quam antea fuerant.</P>
<P><HR>
<CENTER>
<A HREF="jer037">Next: Jeremiah Chapter 37</A></CENTER>
</BODY>
</HTML>
