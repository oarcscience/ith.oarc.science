<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Chronicles: 2 Chronicles Chapter 10</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/ch2010.htm">Polyglot</A>&nbsp;
<A HREF="../kjv/ch2010.htm">KJV</A>&nbsp;
<A HREF="../sep/ch2010.htm">Sep</A>&nbsp;
<A HREF="../tan/ch2010.htm">Tan</A>&nbsp;

<BR>
<BR><A HREF="ch2.htm">2 Chronicles Index</A><BR>
&nbsp;
<A HREF="ch2009.htm">Previous</A>&nbsp;
<A HREF="ch2011.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Chronicles Chapter 10</H3><P><a name="001">1</A>&nbsp;Profectus est autem Roboam in Sichem: illuc enim cunctus Isra&#235;l convenerat ut constituerent eum regem.</P>
<P><a name="002">2</A>&nbsp;Quod cum audisset Jeroboam filius Nabat, qui erat in &#198;gypto (fugerat quippe illuc ante Salomonem), statim reversus est.</P>
<P><a name="003">3</A>&nbsp;Vocaveruntque eum, et venit cum universo Isra&#235;l: et locuti sunt ad Roboam, dicentes:</P>
<P><a name="004">4</A>&nbsp;Pater tuus durissimo jugo nos pressit: tu leviora impera patre tuo, qui nobis imposuit gravem servitutem, et paululum de onere subleva, ut serviamus tibi.</P>
<P><a name="005">5</A>&nbsp;Qui ait: Post tres dies revertimini ad me. Cumque abiisset populus,</P>
<P><a name="006">6</A>&nbsp;iniit consilium cum senibus qui steterant coram patre ejus Salomone dum adhuc viveret, dicens: Quid datis consilii ut respondeam populo?</P>
<P><a name="007">7</A>&nbsp;Qui dixerunt ei: Si placueris populo huic, et leniveris eos verbis clementibus, servient tibi omni tempore.</P>
<P><a name="008">8</A>&nbsp;At ille reliquit consilium senum, et cum juvenibus tractare c&#156;pit, qui cum eo nutriti fuerant, et erant in comitatu illius.</P>
<P><a name="009">9</A>&nbsp;Dixitque ad eos: Quid vobis videtur? vel respondere quid debeo populo huic, qui dixit mihi: Subleva jugum quod imposuit nobis pater tuus?</P>
<P><a name="010">10</A>&nbsp;At illi responderunt ut juvenes, et nutriti cum eo in deliciis, atque dixerunt: Sic loqueris populo qui dixit tibi: Pater tuus aggravavit jugum nostrum, tu subleva: et sic respondebis ei: Minimus digitus meus grossior est lumbis patris mei.</P>
<P><a name="011">11</A>&nbsp;Pater meus imposuit vobis grave jugum, et ego majus pondus apponam; pater meus cecidit vos flagellis, ego vero c&#230;dam vos scorpionibus.</P>
<P><a name="012">12</A>&nbsp;Venit ergo Jeroboam et universus populus ad Roboam die tertio, sicut pr&#230;ceperat eis.</P>
<P><a name="013">13</A>&nbsp;Responditque rex dura, derelicto consilio seniorum:</P>
<P><a name="014">14</A>&nbsp;locutusque est juxta juvenum voluntatem: Pater meus grave vobis imposuit jugum, quod ego gravius faciam; pater meus cecidit vos flagellis, ego vero c&#230;dam vos scorpionibus.</P>
<P><a name="015">15</A>&nbsp;Et non acquievit populi precibus: erat enim voluntatis Dei ut compleretur sermo ejus quem locutus fuerat per manum Ahi&#230; Silonitis ad Jeroboam filium Nabat.</P>
<P><a name="016">16</A>&nbsp;Populus autem universus rege duriora dicente, sic locutus est ad eum: Non est nobis pars in David, neque h&#230;reditas in filio Isai. Revertere in tabernacula tua, Isra&#235;l; tu autem pasce domum tuam David. Et abiit Isra&#235;l in tabernacula sua.</P>
<P><a name="017">17</A>&nbsp;Super filios autem Isra&#235;l qui habitabant in civitatibus Juda, regnavit Roboam.</P>
<P><a name="018">18</A>&nbsp;Misitque rex Roboam Aduram, qui pr&#230;erat tributis, et lapidaverunt eum filii Isra&#235;l, et mortuus est: porro rex Roboam currum festinavit ascendere, et fugit in Jerusalem.</P>
<P><a name="019">19</A>&nbsp;Recessitque Isra&#235;l a domo David, usque ad diem hanc.</P>
<P><HR>
<CENTER>
<A HREF="ch2011.htm">Next: 2 Chronicles Chapter 11</A></CENTER>
</BODY>
</HTML>
