[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/act016)  [GNT](../gnt/act016) 
[KJV](../kjv/act016)   
  
[Acts Index](act)  
  [Previous](act015)  [Next](act017) 

------------------------------------------------------------------------

### Vulgate (Latin): Acts Chapter 16

<span id="001">1</span> Pervenit autem Derben et Lystram. Et ecce
discipulus quidam erat ibi nomine Timotheus, filius mulieris Judææ
fidelis, patre gentili.

<span id="002">2</span> Huic testimonium bonum reddebant qui in Lystris
erant et Iconio fratres.

<span id="003">3</span> Hunc voluit Paulus secum proficisci: et assumens
circumcidit eum propter Judæos qui erant in illis locis. Sciebant enim
omnes quod pater ejus erat gentilis.

<span id="004">4</span> Cum autem pertransirent civitates, tradebant eis
custodiri dogmata quæ erant decreta ab Apostolis et senioribus qui erant
Jerosolymis.

<span id="005">5</span> Et ecclesiæ quidem confirmabantur fide, et
abundabunt numero quotidie.

<span id="006">6</span> Transeuntes autem Phrygiam et Galatiæ regionem,
vetati sunt a Spiritu Sancto loqui verbum Dei in Asia.

<span id="007">7</span> Cum venissent autem in Mysiam, tentabant ire in
Bithyniam: et non permisit eos Spiritus Jesu.

<span id="008">8</span> Cum autem pertransissent Mysiam, descenderunt
Troadem:

<span id="009">9</span> et visio per noctem Paulo ostensa est: vir
Macedo quidam erat stans et deprecans eum, et dicens: Transiens in
Macedoniam, adjuva nos.  

<span id="010">10</span> Ut autem visum vidit, statim quæsivimus
proficisci in Macedoniam, certi facti quod vocasset nos Deus
evangelizare eis.

<span id="011">11</span> Navigantes autem a Troade, recto cursu venimus
Samothraciam, et sequenti die Neapolim:

<span id="012">12</span> et inde Philippos, quæ est prima partis
Macedoniæ civitas, colonia. Eramus autem in hac urbe diebus aliquot,
conferentes.

<span id="013">13</span> Die autem sabbatorum egressi sumus foras portam
juxta flumen, ubi videbatur oratio esse: et sedentes loquebamur
mulieribus quæ convenerant.

<span id="014">14</span> Et quædam mulier nomine Lydia, purpuraria
civitatis Thyatirenorum, colens Deum, audivit: cujus Dominus aperuit cor
intendere his quæ dicebantur a Paulo.

<span id="015">15</span> Cum autem baptizata esset, et domus ejus,
deprecata est, dicens: Si judicastis me fidelem Domino esse, introite in
domum meam, et manete. Et coëgit nos.

<span id="016">16</span> Factum est autem euntibus nobis ad orationem,
puellam quamdam habentem spiritum pythonem obviare nobis, quæ quæstum
magnum præstabat dominis suis divinando.

<span id="017">17</span> Hæc subsecuta Paulum et nos, clamabat dicens:
Isti homines servi Dei excelsi sunt, qui annuntiant vobis viam salutis.

<span id="018">18</span> Hoc autem faciebat multis diebus. Dolens autem
Paulus, et conversus, spiritui dixit: Præcipio tibi in nomine Jesu
Christi exire ab ea. Et exiit eadem hora.

<span id="019">19</span> Videntes autem domini ejus quia exivit spes
quæstus eorum, apprehendentes Paulum et Silam, perduxerunt in forum ad
principes:

<span id="020">20</span> et offerentes eos magistratibus, dixerunt: Hi
homines conturbant civitatem nostram, cum sint Judæi:

<span id="021">21</span> et annuntiant morem quem non licet nobis
suscipere neque facere, cum simus Romani.  

<span id="022">22</span> Et cucurrit plebs adversus eos: et magistratus,
scissis tunicis eorum, jusserunt eos virgis cædi.

<span id="023">23</span> Et cum multas plagas eis imposuissent, miserunt
eos in carcerem, præcipientes custodi ut diligenter custodiret eos.

<span id="024">24</span> Qui cum tale præceptum accepisset, misit eos in
interiorem carcerem, et pedes eorum strinxit ligno.

<span id="025">25</span> Media autem nocte Paulus et Silas orantes,
laudabant Deum: et audiebant eos qui in custodia erant.

<span id="026">26</span> Subito vero terræmotus factus est magnus, ita
ut moverentur fundamenta carceris. Et statim aperta sunt omnia ostia: et
universorum vincula soluta sunt.

<span id="027">27</span> Expergefactus autem custos carceris, et videns
januas apertas carceris, evaginato gladio volebat se interficere,
æstimans fugisse vinctos.

<span id="028">28</span> Clamavit autem Paulus voce magna, dicens: Nihil
tibi mali feceris: universi enim hic sumus.

<span id="029">29</span> Petitoque lumine, introgressus est: et
tremefactus procidit Paulo et Silæ ad pedes:

<span id="030">30</span> et producens eos foras, ait: Domini, quid me
oportet facere, ut salvus fiam?

<span id="031">31</span> At illi dixerunt: Crede in Dominum Jesum, et
salvus eris tu, et domus tua.

<span id="032">32</span> Et locuti sunt ei verbum Domini cum omnibus qui
erant in domo ejus.

<span id="033">33</span> Et tollens eos in illa hora noctis, lavit
plagas eorum: et baptizatus est ipse, et omnis domus ejus continuo.

<span id="034">34</span> Cumque perduxisset eos in domum suam, apposuit
eis mensam, et lætatus est cum omni domo sua credens Deo.  

<span id="035">35</span> Et cum dies factus esset, miserunt magistratus
lictores, dicentes: Dimitte homines illos.

<span id="036">36</span> Nuntiavit autem custos carceris verba hæc
Paulo: Quia miserunt magistratus ut dimittamini: nunc igitur exeuntes,
ite in pace.

<span id="037">37</span> Paulus autem dixit eis: Cæsos nos publice,
indemnatos homines Romanos, miserunt in carcerem: et nunc occulte nos
ejiciunt? Non ita: sed veniant,

<span id="038">38</span> et ipsi nos ejiciant. Nuntiaverunt autem
magistratibus lictores verba hæc. Timueruntque audito quod Romani
essent:

<span id="039">39</span> et venientes deprecati sunt eos, et educentes
rogabant ut egrederentur de urbe.

<span id="040">40</span> Exeuntes autem de carcere, introierunt ad
Lydiam: et visis fratribus consolati sunt eos, et profecti sunt.

------------------------------------------------------------------------

[Next: Acts Chapter 17](act017)
