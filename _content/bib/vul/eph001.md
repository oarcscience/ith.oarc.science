[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/eph001)  [GNT](../gnt/eph001) 
[KJV](../kjv/eph001)   
  
[Ephesians Index](eph)  
  [Previous](gal006)  [Next](eph002) 

------------------------------------------------------------------------

### Vulgate (Latin): Ephesians Chapter 1

<span id="001">1</span> Paulus Apostolus Jesu Christi per voluntatem
Dei, omnibus sanctis qui sunt Ephesi, et fidelibus in Christo Jesu.

<span id="002">2</span> Gratia vobis, et pax a Deo Patre nostro, et
Domino Jesu Christo.  

<span id="003">3</span> Benedictus Deus et Pater Domini nostri Jesu
Christi, qui benedixit nos in omni benedictione spirituali in cælestibus
in Christo,

<span id="004">4</span> sicut elegit nos in ipso ante mundi
constitutionem, ut essemus sancti et immaculati in conspectu ejus in
caritate.

<span id="005">5</span> Qui prædestinavit nos in adoptionem filiorum per
Jesum Christum in ipsum: secundum propositum voluntatis suæ,

<span id="006">6</span> in laudem gloriæ gratiæ suæ, in qua gratificavit
nos in dilecto Filio suo.

<span id="007">7</span> In quo habemus redemptionem per sanguinem ejus,
remissionem peccatorum secundum divitias gratiæ ejus,

<span id="008">8</span> quæ superabundavit in nobis in omni sapientia et
prudentia:

<span id="009">9</span> ut notum faceret nobis sacramentum voluntatis
suæ, secundum beneplacitum ejus, quod proposuit in eo,

<span id="010">10</span> in dispensatione plenitudinis temporum,
instaurare omnia in Christo, quæ in cælis et quæ in terra sunt, in ipso;

<span id="011">11</span> in quo etiam et nos sorte vocati sumus
prædestinati secundum propositum ejus qui operatur omnia secundum
consilium voluntatis suæ:

<span id="012">12</span> ut simus in laudem gloriæ ejus nos, qui ante
speravimus in Christo;

<span id="013">13</span> in quo et vos, cum audissetis verbum veritatis,
Evangelium salutis vestræ, in quo et credentes signati estis Spiritu
promissionis Sancto,

<span id="014">14</span> qui est pignus hæreditatis nostræ, in
redemptionem acquisitionis, in laudem gloriæ ipsius.  

<span id="015">15</span> Propterea et ego audiens fidem vestram, quæ est
in Domino Jesu, et dilectionem in omnes sanctos,

<span id="016">16</span> non cesso gratias agens pro vobis, memoriam
vestri faciens in orationibus meis:

<span id="017">17</span> ut Deus Domini nostri Jesu Christi, Pater
gloriæ, det vobis spiritum sapientiæ et revelationis in agnitione ejus,

<span id="018">18</span> illuminatos oculos cordis vestri, ut sciatis
quæ sit spes vocationis ejus, et quæ divitiæ gloriæ hæreditatis ejus in
sanctis,

<span id="019">19</span> et quæ sit supereminens magnitudo virtutis ejus
in nos, qui credimus secundum operationem potentiæ virtutis ejus,

<span id="020">20</span> quam operatus est in Christo, suscitans illum a
mortuis, et constituens ad dexteram suam in cælestibus:

<span id="021">21</span> supra omnem principatum, et potestatem, et
virtutem, et dominationem, et omne nomen, quod nominatur non solum in
hoc sæculo, sed etiam in futuro.

<span id="022">22</span> Et omnia subjecit sub pedibus ejus: et ipsum
dedit caput supra omnem ecclesiam,

<span id="023">23</span> quæ est corpus ipsius, et plenitudo ejus, qui
omnia in omnibus adimpletur.

------------------------------------------------------------------------

[Next: Ephesians Chapter 2](eph002)
