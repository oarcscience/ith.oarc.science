<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Baruch: Baruch Chapter 4</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/bar004">Polyglot</A>&nbsp;
<A HREF="../apo/bar004">Apo</A>&nbsp;
<A HREF="../sep/bar004">Sep</A>&nbsp;

<BR>
<BR><A HREF="bar">Baruch Index</A><BR>
&nbsp;
<A HREF="bar003">Previous</A>&nbsp;
<A HREF="bar005">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Baruch Chapter 4</H3><P><a name="001">1</A>&nbsp;[Hic liber mandatorum Dei,<BR> et lex qu&#230; est in &#230;ternum:<BR> omnes qui tenent eam pervenient ad vitam:<BR> qui autem dereliquerunt eam, in mortem.<BR></P>
<P><a name="002">2</A>&nbsp;Convertere, Jacob, et apprehende eam:<BR> ambula per viam ad splendorem ejus contra lumen ejus.<BR></P>
<P><a name="003">3</A>&nbsp;Ne tradas alteri gloriam tuam,<BR> et dignitatem tuam genti alien&#230;.<BR></P>
<P><a name="004">4</A>&nbsp;Beati sumus, Isra&#235;l,<BR> quia qu&#230; Deo placent manifesta sunt nobis.]<BR>
</P>
<P><a name="005">5</A>&nbsp;[Anim&#230;quior esto, populus Dei, memorabilis Isra&#235;l:<BR></P>
<P><a name="006">6</A>&nbsp;venundati estis gentibus non in perditionem:<BR> sed propter quod in ira ad iracundiam provocastis Deum,<BR> traditi estis adversariis.<BR></P>
<P><a name="007">7</A>&nbsp;Exacerbastis enim eum qui fecit vos, Deum &#230;ternum,<BR> immolantes d&#230;moniis, et non Deo.<BR></P>
<P><a name="008">8</A>&nbsp;Obliti enim estis Deum qui nutrivit vos,<BR> et contristastis nutricem vestram Jerusalem.<BR></P>
<P><a name="009">9</A>&nbsp;Vidit enim iracundiam a Deo venientem vobis, et dixit:<BR> Audite, confines Sion:<BR> adduxit enim mihi Deus luctum magnum.<BR></P>
<P><a name="010">10</A>&nbsp;Vidi enim captivitatem populi mei,<BR> filiorum meorum et filiarum,<BR> quam superduxit illis &#198;ternus.<BR></P>
<P><a name="011">11</A>&nbsp;Nutrivi enim illos cum jucunditate;<BR> dimisi autem illos cum fletu et luctu.<BR></P>
<P><a name="012">12</A>&nbsp;Nemo gaudeat super me viduam et desolatam:<BR> a multis derelicta sum propter peccata filiorum meorum,<BR> quia declinaverunt a lege Dei.<BR></P>
<P><a name="013">13</A>&nbsp;Justitias autem ipsius nescierunt,<BR> nec ambulaverunt per vias mandatorum Dei,<BR> neque per semitas veritatis ejus cum justitia ingressi sunt.<BR></P>
<P><a name="014">14</A>&nbsp;Veniant confines Sion,<BR> et memorentur captivitatem filiorum et filiarum mearum,<BR> quam superduxit illis &#198;ternus.<BR></P>
<P><a name="015">15</A>&nbsp;Adduxit enim super illos gentem de longinquo,<BR> gentem improbam, et alterius lingu&#230;,<BR></P>
<P><a name="016">16</A>&nbsp;qui non sunt reveriti senem,<BR> neque puerorum miserti sunt,<BR> et abduxerunt dilectos vidu&#230;,<BR> et a filiis unicam desolaverunt.<BR></P>
<P><a name="017">17</A>&nbsp;Ego autem, quid possum adjuvare vos?<BR></P>
<P><a name="018">18</A>&nbsp;qui enim adduxit super vos mala,<BR> ipse vos eripiet de manibus inimicorum vestrorum.<BR></P>
<P><a name="019">19</A>&nbsp;Ambulate, filii, ambulate:<BR> ego enim derelicta sum sola.<BR></P>
<P><a name="020">20</A>&nbsp;Exui me stola pacis,<BR> indui autem me sacco obsecrationis,<BR> et clamabo ad Altissimum in diebus meis.<BR></P>
<P><a name="021">21</A>&nbsp;Anim&#230;quiores estote, filii; clamate ad Dominum,<BR> et eripiet vos de manu principum inimicorum.<BR></P>
<P><a name="022">22</A>&nbsp;Ego enim speravi in &#230;ternum salutem vestram,<BR> et venit mihi gaudium a Sancto, super misericordia<BR> qu&#230; veniet vobis ab &#230;terno salutari nostro.<BR></P>
<P><a name="023">23</A>&nbsp;Emisi enim vos cum luctu et ploratu:<BR> reducet autem vos mihi Dominus<BR> cum gaudio et jucunditate in sempiternum.<BR></P>
<P><a name="024">24</A>&nbsp;Sicut enim viderunt vicin&#230; Sion captivitatem vestram a Deo,<BR> sic videbunt et in celeritate salutem vestram a Deo,<BR> qu&#230; superveniet vobis cum honore magno et splendore &#230;terno.<BR></P>
<P><a name="025">25</A>&nbsp;Filii, patienter sustinete iram qu&#230; supervenit vobis:<BR> persecutus est enim te inimicus tuus:<BR> sed cito videbis perditionem ipsius,<BR> et super cervices ipsius ascendes.<BR></P>
<P><a name="026">26</A>&nbsp;Delicati mei ambulaverunt vias asperas:<BR> ducti sunt enim ut grex direptus ab inimicis.<BR></P>
<P><a name="027">27</A>&nbsp;Anim&#230;quiores estote, filii, et proclamate ad Dominum:<BR> erit enim memoria vestra ab eo qui duxit vos.<BR></P>
<P><a name="028">28</A>&nbsp;Sicut enim fuit sensus vester ut erraretis a Deo,<BR> decies tantum iterum convertentes requiretis eum:<BR></P>
<P><a name="029">29</A>&nbsp;qui enim induxit vobis mala,<BR> ipse rursum adducet vobis sempiternam jucunditatem cum salute vestra.]<BR>
</P>
<P><a name="030">30</A>&nbsp;[Anim&#230;quior esto, Jerusalem:<BR> exhortatur enim te, qui te nominavit.<BR></P>
<P><a name="031">31</A>&nbsp;Nocentes peribunt, qui te vexaverunt:<BR> et qui gratulati sunt in tua ruina, punientur.<BR></P>
<P><a name="032">32</A>&nbsp;Civitates quibus servierunt filii tui, punientur,<BR> et qu&#230; accepit filios tuos.<BR></P>
<P><a name="033">33</A>&nbsp;Sicut enim gavisa est in tua ruina, et l&#230;tata est in casu tuo,<BR> sic contristabitur in sua desolatione,<BR></P>
<P><a name="034">34</A>&nbsp;et amputabitur exsultatio multitudinis ejus,<BR> et gaudimonium ejus erit in luctum.<BR></P>
<P><a name="035">35</A>&nbsp;Ignis enim superveniet ei ab &#198;terno in longiturnis diebus,<BR> et habitabitur a d&#230;moniis in multitudine temporis.<BR></P>
<P><a name="036">36</A>&nbsp;Circumspice, Jerusalem, ad orientem,<BR> et vide jucunditatem a Deo tibi venientem.<BR></P>
<P><a name="037">37</A>&nbsp;Ecce enim veniunt filii tui, quos dimisisti dispersos:<BR> veniunt collecti ab oriente usque ad occidentem, in verbo Sancti,<BR> gaudentes in honorem Dei.]</P>
<P><HR>
<CENTER>
<A HREF="bar005">Next: Baruch Chapter 5</A></CENTER>
</BODY>
</HTML>
