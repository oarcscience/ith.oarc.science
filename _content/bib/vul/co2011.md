[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/co2011)  [GNT](../gnt/co2011) 
[KJV](../kjv/co2011)   
  
[2 Corinthians Index](co2)  
  [Previous](co2010)  [Next](co2012) 

------------------------------------------------------------------------

### Vulgate (Latin): 2 Corinthians Chapter 11

<span id="001">1</span> Utinam sustineretis modicum quid insipientiæ
meæ, sed et supportare me:

<span id="002">2</span> æmulor enim vos Dei æmulatione. Despondi enim
vos uni viro, virginem castam exhibere Christo.

<span id="003">3</span> Timeo autem ne sicut serpens Hevam seduxit
astutia sua, ita corrumpantur sensus vestri, et excidant a simplicitate,
quæ est in Christo.

<span id="004">4</span> Nam si is qui venit, alium Christum prædicat,
quem non prædicavimus, aut alium spiritum accipitis, quem non
accepistis: aut aliud Evangelium, quod non recepistis: recte pateremini.

<span id="005">5</span> Existimo enim nihil me minus fecisse a magnis
Apostolis.

<span id="006">6</span> Nam etsi imperitus sermone, sed non scientia, in
omnibus autem manifestati sumus vobis.  

<span id="007">7</span> Aut numquid peccatum feci, meipsum humilians, ut
vos exaltemini? quoniam gratis Evangelium Dei evangelizavi vobis?

<span id="008">8</span> Alias ecclesias expoliavi, accipiens stipendium
ad ministerium vestrum.

<span id="009">9</span> Et cum essem apud vos, et egerem, nulli onerosus
fui: nam quod mihi deerat, suppleverunt fratres, qui venerunt a
Macedonia: et in omnibus sine onere me vobis servavi, et servabo.

<span id="010">10</span> Est veritas Christi in me, quoniam hæc
gloriatio non infringetur in me in regionibus Achaiæ.

<span id="011">11</span> Quare? quia non diligo vos? Deus scit.

<span id="012">12</span> Quod autem facio, et faciam: ut amputem
occasionem eorum qui volunt occasionem, ut in quo gloriantur,
inveniantur sicut et nos.

<span id="013">13</span> Nam ejusmodi pseudoapostoli sunt operarii
subdoli, transfigurantes se in apostolos Christi.

<span id="014">14</span> Et non mirum: ipse enim Satanas transfigurat se
in angelum lucis.

<span id="015">15</span> Non est ergo magnum, si ministri ejus
transfigurentur velut ministri justitiæ: quorum finis erit secundum
opera ipsorum.  

<span id="016">16</span> Iterum dico (ne quis me putet insipientem esse,
alioquin velut insipientem accipite me, ut et ego modicum quid glorier),

<span id="017">17</span> quod loquor, non loquor secundum Deum, sed
quasi in insipientia, in hac substantia gloriæ.

<span id="018">18</span> Quoniam multi gloriantur secundum carnem: et
ego gloriabor.

<span id="019">19</span> Libenter enim suffertis insipientes, cum sitis
ipsi sapientes.

<span id="020">20</span> Sustinetis enim si quis vos in servitutem
redigit, si quis devorat, si quis accipit, si quis extollitur, si quis
in faciem vos cædit.

<span id="021">21</span> Secundum ignobilitatem dico, quasi nos infirmi
fuerimus in hac parte. In quo quis audet (in insipientia dico) audeo et
ego:

<span id="022">22</span> Hebræi sunt, et ego: Israëlitæ sunt, et ego:
semen Abrahæ sunt, et ego.  

<span id="023">23</span> Ministri Christi sunt (ut minus sapiens dico),
plus ego: in laboribus plurimis, in carceribus abundantius, in plagis
supra modum, in mortibus frequenter.

<span id="024">24</span> A Judæis quinquies, quadragenas, una minus,
accepi.

<span id="025">25</span> Ter virgis cæsus sum, semel lapidatus sum: ter
naufragium feci, nocte et die in profundo maris fui,

<span id="026">26</span> in itineribus sæpe, periculis fluminum,
periculis latronum, periculis ex genere, periculis ex gentibus,
periculis in civitate, periculis in solitudine, periculis in mari,
periculis in falsis fratribus:

<span id="027">27</span> in labore et ærumna, in vigiliis multis, in
fame et siti, in jejuniis multis, in frigore et nuditate,

<span id="028">28</span> præter illa quæ extrinsecus sunt, instantia mea
quotidiana, sollicitudo omnium ecclesiarum.

<span id="029">29</span> Quis infirmatur, et ego non infirmor? quis
scandalizatur, et ego non uror?

<span id="030">30</span> Si gloriari oportet, quæ infirmitatis meæ sunt,
gloriabor.

<span id="031">31</span> Deus et Pater Domini nostri Jesu Christi, qui
est benedictus in sæcula, scit quod non mentior.

<span id="032">32</span> Damasci præpositus gentis Aretæ regis
custodiebat civitatem Damascenorum ut me comprehenderet:

<span id="033">33</span> et per fenestram in sporta dimissus sum per
murum, et sic effugi manus ejus.

------------------------------------------------------------------------

[Next: 2 Corinthians Chapter 12](co2012)
