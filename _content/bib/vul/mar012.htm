<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Mark: Mark Chapter 12</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/mar012.htm">Polyglot</A>&nbsp;
<A HREF="../gnt/mar012.htm">GNT</A>&nbsp;
<A HREF="../kjv/mar012.htm">KJV</A>&nbsp;

<BR>
<BR><A HREF="mar.htm">Mark Index</A><BR>
&nbsp;
<A HREF="mar011.htm">Previous</A>&nbsp;
<A HREF="mar013.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Mark Chapter 12</H3><P><a name="001">1</A>&nbsp;Et c&#156;pit illis in parabolis loqui: Vineam pastinavit homo, et circumdedit sepem, et fodit lacum, et &#230;dificavit turrim, et locavit eam agricolis, et peregre profectus est.</P>
<P><a name="002">2</A>&nbsp;Et misit ad agricolas in tempore servum ut ab agricolis acciperet de fructu vine&#230;.</P>
<P><a name="003">3</A>&nbsp;Qui apprehensum eum ceciderunt, et dimiserunt vacuum.</P>
<P><a name="004">4</A>&nbsp;Et iterum misit ad illos alium servum: et illum in capite vulneraverunt, et contumeliis affecerunt.</P>
<P><a name="005">5</A>&nbsp;Et rursum alium misit, et illum occiderunt: et plures alios: quosdam c&#230;dentes, alios vero occidentes.</P>
<P><a name="006">6</A>&nbsp;Adhuc ergo unum habens filium carissimum, et illum misit ad eos novissimum, dicens: Quia reverebuntur filium meum.</P>
<P><a name="007">7</A>&nbsp;Coloni autem dixerunt ad invicem: Hic est h&#230;res: venite, occidamus eum: et nostra erit h&#230;reditas.</P>
<P><a name="008">8</A>&nbsp;Et apprehendentes eum, occiderunt: et ejecerunt extra vineam.</P>
<P><a name="009">9</A>&nbsp;Quid ergo faciet dominus vine&#230;? Veniet, et perdet colonos, et dabit vineam aliis.</P>
<P><a name="010">10</A>&nbsp;Nec scripturam hanc legistis: Lapidem quem reprobaverunt &#230;dificantes, hic factus est in caput anguli:</P>
<P><a name="011">11</A>&nbsp;a Domino factum est istud, et est mirabile in oculis nostris?</P>
<P><a name="012">12</A>&nbsp;Et qu&#230;rebant eum tenere: et timuerunt turbam: cognoverunt enim quoniam ad eos parabolam hanc dixerit. Et relicto eo abierunt.<BR>
</P>
<P><a name="013">13</A>&nbsp;Et mittunt ad eum quosdam ex pharis&#230;is, et herodianis, ut eum caperent in verbo.</P>
<P><a name="014">14</A>&nbsp;Qui venientes dicunt ei: Magister, scimus quia verax es, et non curas quemquam: nec enim vides in faciem hominum, sed in veritate viam Dei doces. Licet dari tributum C&#230;sari, an non dabimus?</P>
<P><a name="015">15</A>&nbsp;Qui sciens versutiam illorum, ait illos: Quid me tentatis? afferte mihi denarium ut videam.</P>
<P><a name="016">16</A>&nbsp;At illi attulerunt ei. Et ait illis: Cujus est imago h&#230;c, et inscriptio? Dicunt ei: C&#230;saris.</P>
<P><a name="017">17</A>&nbsp;Respondens autem Jesus dixit illis: Reddite igitur qu&#230; sunt C&#230;saris, C&#230;sari: et qu&#230; sunt Dei, Deo. Et mirabantur super eo.<BR>
</P>
<P><a name="018">18</A>&nbsp;Et venerunt ad eum sadduc&#230;i, qui dicunt resurrectionem non esse: et interrogabant eum, dicentes:</P>
<P><a name="019">19</A>&nbsp;Magister, Moyses nobis scripsit, ut si cujus frater mortuus fuerit, et dimiserit uxorem, et filios non reliquerit, accipiat frater ejus uxorem ipsius, et resuscitet semen fratri suo.</P>
<P><a name="020">20</A>&nbsp;Septem ergo fratres erant: et primus accepit uxorem, et mortuus est non relicto semine.</P>
<P><a name="021">21</A>&nbsp;Et secundus accepit eam, et mortuus est: et nec iste reliquit semen. Et tertius similiter.</P>
<P><a name="022">22</A>&nbsp;Et acceperunt eam similiter septem: et non reliquerunt semen. Novissima omnium defuncta est et mulier.</P>
<P><a name="023">23</A>&nbsp;In resurrectione ergo cum resurrexerint, cujus de his erit uxor? septem enim habuerunt eam uxorem.</P>
<P><a name="024">24</A>&nbsp;Et respondens Jesus, ait illis: Nonne ideo erratis, non scientes Scripturas, neque virtutem Dei?</P>
<P><a name="025">25</A>&nbsp;Cum enim a mortuis resurrexerint, neque nubent, neque nubentur, sed sunt sicut angeli in c&#230;lis.</P>
<P><a name="026">26</A>&nbsp;De mortuis autem quod resurgant, non legistis in libro Moysi, super rubum, quomodo dixerit illi Deus, inquiens: Ego sum Deus Abraham, et Deus Isaac, et Deus Jacob?</P>
<P><a name="027">27</A>&nbsp;Non est Deus mortuorum, sed vivorum. Vos ergo multum erratis.<BR>
</P>
<P><a name="028">28</A>&nbsp;Et accessit unus de scribis, qui audierat illos conquirentes, et videns quoniam bene illis responderit, interrogavit eum quod esset primum omnium mandatum.</P>
<P><a name="029">29</A>&nbsp;Jesus autem respondit ei: Quia primum omnium mandatum est: Audi Isra&#235;l, Dominus Deus tuus, Deus unus est:</P>
<P><a name="030">30</A>&nbsp;et diliges Dominum Deum tuum ex tota corde tuo, et ex tota anima tua, et ex tota mente tua, et ex tota virtute tua. Hoc est primum mandatum.</P>
<P><a name="031">31</A>&nbsp;Secundum autem simile est illi: Diliges proximum tuum tamquam teipsum. Majus horum aliud mandatum non est.</P>
<P><a name="032">32</A>&nbsp;Et ait illi scriba: Bene, Magister, in veritate dixisti, quia unus est Deus, et non est alius pr&#230;ter eum.</P>
<P><a name="033">33</A>&nbsp;Et ut diligatur ex toto corde, et ex toto intellectu, et ex tota anima, et ex tota fortitudine, et diligere proximum tamquam seipsum, majus est omnibus holocautomatibus, et sacrificiis.</P>
<P><a name="034">34</A>&nbsp;Jesus autem videns quod sapienter respondisset, dixit illi: Non es longe a regno Dei. Et nemo jam audebat eum interrogare.<BR>
</P>
<P><a name="035">35</A>&nbsp;Et respondens Jesus dicebat, docens in templo: Quomodo dicunt scrib&#230; Christum filium esse David?</P>
<P><a name="036">36</A>&nbsp;Ipse enim David dicit in Spiritu Sancto: Dixit Dominus Domino meo: Sede a dextris meis, donec ponam inimicos tuos scabellum pedum tuorum.</P>
<P><a name="037">37</A>&nbsp;Ipse ergo David dicit eum Dominum, et unde est filius ejus? Et multa turba eum libenter audivit.</P>
<P><a name="038">38</A>&nbsp;Et dicebat eis in doctrina sua: Cavete a scribis, qui volunt in stolis ambulare, et salutari in foro,</P>
<P><a name="039">39</A>&nbsp;et in primis cathedris sedere in synagogis, et primos discubitus in c&#156;nis:</P>
<P><a name="040">40</A>&nbsp;qui devorant domos viduarum sub obtentu prolix&#230; orationis: hi accipient prolixius judicium.<BR>
</P>
<P><a name="041">41</A>&nbsp;Et sedens Jesus contra gazophylacium, aspiciebat quomodo turba jactaret &#230;s in gazophylacium, et multi divites jactabant multa.</P>
<P><a name="042">42</A>&nbsp;Cum venisset autem vidua una pauper, misit duo minuta, quod est quadrans,</P>
<P><a name="043">43</A>&nbsp;et convocans discipulos suos, ait illis: Amen dico vobis, quoniam vidua h&#230;c pauper plus omnibus misit, qui miserunt in gazophylacium.</P>
<P><a name="044">44</A>&nbsp;Omnes enim ex eo, quod abundabat illis, miserunt: h&#230;c vero de penuria sua omnia qu&#230; habuit misit totum victum suum.</P>
<P><HR>
<CENTER>
<A HREF="mar013.htm">Next: Mark Chapter 13</A></CENTER>
</BODY>
</HTML>
