[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen026)  [KJV](../kjv/gen026)  [Sep](../sep/gen026) 
[Tan](../tan/gen026)   
  
[Genesis Index](gen)  
  [Previous](gen025)  [Next](gen027) 

------------------------------------------------------------------------

### Vulgate (Latin): Genesis Chapter 26

<span id="001">1</span> Orta autem fame super terram post eam
sterilitatem, quæ acciderat in diebus Abraham, abiit Isaac ad Abimelech
regem Palæstinorum in Gerara.

<span id="002">2</span> Apparuitque ei Dominus, et ait: Ne descendas in
Ægyptum, sed quiesce in terra quam dixero tibi,

<span id="003">3</span> et peregrinare in ea: eroque tecum, et benedicam
tibi: tibi enim et semini tuo dabo universas regiones has, complens
juramentum quod spopondi Abraham patri tuo.

<span id="004">4</span> Et multiplicabo semen tuum sicut stellas cæli:
daboque posteris tuis universas regiones has: et benedicentur in semine
tuo omnes gentes terræ,

<span id="005">5</span> eo quod obedierit Abraham voci meæ, et
custodierit præcepta et mandata mea, et cæremonias legesque servaverit.

<span id="006">6</span> Mansit itaque Isaac in Geraris.  

<span id="007">7</span> Qui cum interrogaretur a viris loci illius super
uxore sua, respondit: Soror mea est: timuerat enim confiteri quod sibi
esset sociata conjugio, reputans ne forte interficerent eum propter
illius pulchritudinem.

<span id="008">8</span> Cumque pertransissent dies plurimi, et ibidem
moraretur, prospiciens Abimelech rex Palæstinorum per fenestram, vidit
eum jocantem cum Rebecca uxore sua.

<span id="009">9</span> Et accersito eo, ait: Perspicuum est quod uxor
tua sit: cur mentitus es eam sororem tuam esse? Respondit: Timui ne
morerer propter eam.

<span id="010">10</span> Dixitque Abimelech: Quare imposuisti nobis?
potuit coire quispiam de populo cum uxore tua, et induxeras super nos
grande peccatum. Præcepitque omni populo, dicens:

<span id="011">11</span> Qui tetigerit hominis hujus uxorem, morte
morietur.  

<span id="012">12</span> Sevit autem Isaac in terra illa, et invenit in
ipso anno centuplum: benedixitque ei Dominus.

<span id="013">13</span> Et locupletatus est homo, et ibat proficiens
atque succrescens, donec magnus vehementer effectus est:

<span id="014">14</span> habuit quoque possessiones ovium et armentorum,
et familiæ plurimum. Ob hoc invidentes ei Palæstini,

<span id="015">15</span> omnes puteos, quos foderant servi patris illius
Abraham, illo tempore obstruxerunt, implentes humo:

<span id="016">16</span> in tantum, ut ipse Abimelech diceret ad Isaac:
Recede a nobis, quoniam potentior nobis factus es valde.

<span id="017">17</span> Et ille discedens, ut veniret ad torrentem
Geraræ, habitaretque ibi,

<span id="018">18</span> rursum fodit alios puteos, quos foderant servi
patris sui Abraham, et quos, illo mortuo, olim obstruxerant Philisthiim:
appellavitque eos eisdem nominibus quibus ante pater vocaverat.

<span id="019">19</span> Foderuntque in torrente, et repererunt aquam
vivam.

<span id="020">20</span> Sed et ibi jurgium fuit pastorum Geraræ
adversus pastores Isaac, dicentium: Nostra est aqua, quam ob rem nomen
putei ex eo, quod acciderat, vocavit Calumniam.

<span id="021">21</span> Foderunt autem et alium: et pro illo quoque
rixati sunt, appellavitque eum Inimicitias.

<span id="022">22</span> Profectus inde fodit alium puteum, pro quo non
contenderunt: itaque vocavit nomen ejus Latitudo, dicens: Nunc dilatavit
nos Dominus, et fecit crescere super terram.  

<span id="023">23</span> Ascendit autem ex illo loco in Bersabee,

<span id="024">24</span> ubi apparuit ei Dominus in ipsa nocte, dicens:
Ego sum Deus Abraham patris tui: noli timere, quia ego tecum sum:
benedicam tibi, et multiplicabo semen tuum propter servum meum Abraham.

<span id="025">25</span> Itaque ædificavit ibi altare: et invocato
nomine Domini, extendit tabernaculum, præcepitque servis suis ut
foderunt puteum.

<span id="026">26</span> Ad quem locum cum venissent de Geraris
Abimelech, et Ochozath amicus illius, et Phicol dux militum,

<span id="027">27</span> locutus est eis Isaac: Quid venistis ad me,
hominem quem odistis, et expulistis a vobis?

<span id="028">28</span> Qui responderunt: Vidimus tecum esse Dominum,
et idcirco nos diximus: Sit juramentum inter nos, et ineamus fœdus,

<span id="029">29</span> ut non facias nobis quidquam mali, sicut et nos
nihil tuorum attigimus, nec fecimus quod te læderet: sed cum pace
dimisimus auctum benedictione Domini.

<span id="030">30</span> Fecit ergo eis convivium, et post cibum et
potum

<span id="031">31</span> surgentes mane, juraverunt sibi mutuo:
dimisitque eos Isaac pacifice in locum suum.

<span id="032">32</span> Ecce autem venerunt in ipso die servi Isaac
annuntiantes ei de puteo, quem foderant, atque dicentes: Invenimus
aquam.

<span id="033">33</span> Unde appellavit eum Abundantiam: et nomen urbi
impositum est Bersabee, usque in præsentem diem.

<span id="034">34</span> Esau vero quadragenarius duxit uxores, Judith
filiam Beeri Hethæi, et Basemath filiam Elon ejusdem loci:

<span id="035">35</span> quæ ambæ offenderant animum Isaac et Rebeccæ.

------------------------------------------------------------------------

[Next: Genesis Chapter 27](gen027)
