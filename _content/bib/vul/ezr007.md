[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ezr007)  [KJV](../kjv/ezr007) 
[Tan](../tan/ezr007)   
  
[Ezra Index](ezr)  
  [Previous](ezr006)  [Next](ezr008) 

------------------------------------------------------------------------

### Vulgate (Latin): Ezra Chapter 7

<span id="001">1</span> Post hæc autem verba in regno Artaxerxis regis
Persarum, Esdras filius Saraiæ, filii Azariæ, filii Helciæ,

<span id="002">2</span> filii Sellum, filii Sadoc, filii Achitob,

<span id="003">3</span> filii Amariæ, filii Azariæ, filii Maraioth,

<span id="004">4</span> filii Zarahiæ, filii Ozi, filii Bocci,

<span id="005">5</span> filii Abisue, filii Phinees, filii Eleazar,
filii Aaron sacerdotis ab initio.

<span id="006">6</span> Ipse Esdras ascendit de Babylone, et ipse scriba
velox in lege Moysi, quam Dominus Deus dedit Israël: et dedit ei rex
secundum manum Domini Dei ejus super eum, omnem petitionem ejus.

<span id="007">7</span> Et ascenderunt de filiis Israël, et de filiis
sacerdotum, et de filiis Levitarum, et de cantoribus, et de janitoribus,
et de Nathinæis, in Jerusalem, anno septimo Artaxerxis regis.

<span id="008">8</span> Et venerunt in Jerusalem mense quinto, ipse est
annus septimus regis.

<span id="009">9</span> Quia in primo die mensis primi cœpit ascendere
de Babylone, et in primo die mensis quinti venit in Jerusalem, juxta
manum Dei sui bonam super se.

<span id="010">10</span> Esdras enim paravit cor suum, ut investigaret
legem Domini, et faceret et doceret in Israël præceptum et judicium.  

<span id="011">11</span> Hoc est autem exemplar epistolæ edicti, quod
dedit rex Artaxerxes Esdræ sacerdoti, scribæ erudito in sermonibus et
præceptis Domini, et cæremoniis ejus in Israël.

<span id="012">12</span> Artaxerxes rex regum Esdræ sacerdoti scribæ
legis Dei cæli doctissimo, salutem.

<span id="013">13</span> A me decretum est, ut cuicumque placuerit in
regno meo de populo Israël, et de sacerdotibus ejus, et de Levitis, ire
in Jerusalem, tecum vadat.

<span id="014">14</span> A facie enim regis, et septem consiliatorum
ejus, missus es, ut visites Judæam et Jerusalem in lege Dei tui, quæ est
in manu tua:

<span id="015">15</span> et ut feras argentum et aurum quod rex, et
consiliatores ejus, sponte obtulerunt Deo Israël, cujus in Jerusalem
tabernaculum est.

<span id="016">16</span> Et omne argentum et aurum quodcumque inveneris
in universa provincia Babylonis, et populus offerre voluerit, et de
sacerdotibus quæ sponte obtulerint domui Dei sui, quæ est in Jerusalem,

<span id="017">17</span> libere accipe, et studiose eme de hac pecunia
vitulos, arietes, agnos, et sacrificia, et libamina eorum, et offer ea
super altare templi Dei vestri, quod est in Jerusalem.

<span id="018">18</span> Sed et si quid tibi et fratribus tuis placuerit
de reliquo argento et auro ut faciatis, juxta voluntatem Dei vestri
facite.

<span id="019">19</span> Vasa quoque, quæ dantur tibi in ministerium
domus Dei tui, trade in conspectu Dei in Jerusalem.

<span id="020">20</span> Sed et cetera, quibus opus fuerit in domum Dei
tui, quantumcumque necesse est ut expendas, dabitur de thesauro, et de
fisco regis,

<span id="021">21</span> et a me. Ego Artaxerxes rex, statui atque
decrevi omnibus custodibus arcæ publicæ, qui sunt trans flumen, ut
quodcumque petierit a vobis Esdras sacerdos, scriba legis Dei cæli,
absque mora detis,

<span id="022">22</span> usque ad argenti talenta centum, et usque ad
frumenti coros centum, et usque ad vini batos centum, et usque ad batos
olei centum, sal vero absque mensura.

<span id="023">23</span> Omne quod ad ritum Dei cæli pertinet, tribuatur
diligenter in domo Dei cæli: ne forte irascatur contra regnum regis, et
filiorum ejus.

<span id="024">24</span> Vobis quoque notum facimus de universis
sacerdotibus, et Levitis, et cantoribus, et janitoribus, Nathinæis, et
ministris domus Dei hujus, ut vectigal, et tributum, et annonas non
habeatis potestatem imponendi super eos.

<span id="025">25</span> Tu autem Esdra, secundum sapientiam Dei tui,
quæ est in manu tua, constitue judices et præsides, ut judicent omni
populo qui est trans flumen, his videlicet qui noverunt legem Dei tui:
sed et imperitos docete libere.

<span id="026">26</span> Et omnis qui non fecerit legem Dei tui, et
legem regis, diligenter, judicium erit de eo sive in mortem, sive in
exilium, sive in condemnationem substantiæ ejus, vel certe in
carcerem.  

<span id="027">27</span> Benedictus Dominus Deus patrum nostrorum, qui
dedit hoc in corde regis ut glorificaret domum Domini quæ est in
Jerusalem,

<span id="028">28</span> et in me inclinavit misericordiam suam coram
rege et consiliatoribus ejus, et universis principibus regis potentibus:
et ego confortatus manu Domini Dei mei, quæ erat in me, congregavi de
Israël principes qui ascenderent mecum.

------------------------------------------------------------------------

[Next: Ezra Chapter 8](ezr008)
