[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/sir004)  [Apo](../apo/sir004) 
[Sep](../sep/sir004)   
  
[Sirach Index](sir)  
  [Previous](sir003)  [Next](sir005) 

------------------------------------------------------------------------

### Vulgate (Latin): Sirach Chapter 4

<span id="001">1</span> \[Fili, eleemosynam pauperis ne defraudes,  
et oculos tuos ne transvertas a paupere.  

<span id="002">2</span> Animam esurientem ne despexeris,  
et non exasperes pauperem in inopia sua.  

<span id="003">3</span> Cor inopis ne afflixeris,  
et non protrahas datum angustianti.  

<span id="004">4</span> Rogationem contribulati ne abjicias,  
et non avertas faciem tuam ab egeno.  

<span id="005">5</span> Ab inope ne avertas oculos tuos propter iram:  
et non relinquas quærentibus tibi retro maledicere.  

<span id="006">6</span> Maledicentis enim tibi in amaritudine animæ,  
exaudietur deprecatio illius:  
exaudiet autem eum qui fecit illum.  

<span id="007">7</span> Congregationi pauperum affabilem te facito:  
et presbytero humilia animam tuam,  
et magnato humilia caput tuum.  

<span id="008">8</span> Declina pauperi sine tristitia aurem tuam,  
et redde debitum tuum,  
et responde illi pacifica in mansuetudine.  

<span id="009">9</span> Libera eum qui injuriam patitur de manu
superbi,  
et non acide feras in anima tua.  

<span id="010">10</span> In judicando esto pupillis misericors ut
pater,  
et pro viro matri illorum:  

<span id="011">11</span> et eris tu velut filius Altissimi obediens,  
et miserebitur tui magis quam mater.\]  

<span id="012">12</span> \[Sapientia filiis suis vitam inspirat:  
et suscipit inquirentes se,  
et præibit in via justitiæ.  

<span id="013">13</span> Et qui illam diligit, diligit vitam,  
et qui vigilaverint ad illam complectentur placorem ejus.  

<span id="014">14</span> Qui tenuerint illam, vitam hæreditabunt:  
et quo introibit benedicet Deus.  

<span id="015">15</span> Qui serviunt ei obsequentes erunt sancto:  
et eos qui diligunt illam, diligit Deus.  

<span id="016">16</span> Qui audit illam judicabit gentes:  
et qui intuetur illam permanebit confidens.  

<span id="017">17</span> Si crediderit ei, hæreditabit illam,  
et erunt in confirmatione creaturæ illius:  

<span id="018">18</span> quoniam in tentatione ambulat cum eo,  
et in primis eligit eum.  

<span id="019">19</span> Timorem, et metum, et probationem inducet super
illum:  
et cruciabit illum in tribulatione doctrinæ suæ,  
donec tentet eum in cogitationibus suis,  
et credat animæ illius.  

<span id="020">20</span> Et firmabit illum, et iter adducet directum ad
illum,  
et lætificabit illum:  

<span id="021">21</span> et denudabit absconsa sua illi,  
et thesaurizabit super illum scientiam et intellectum justitiæ.  

<span id="022">22</span> Si autem oberraverit, derelinquet eum,  
et tradet eum in manus inimici sui.\]  

<span id="023">23</span> \[Fili, conserva tempus,  
et devita a malo.  

<span id="024">24</span> Pro anima tua ne confundaris dicere verum:  

<span id="025">25</span> est enim confusio adducens peccatum,  
et est confusio adducens gloriam et gratiam.  

<span id="026">26</span> Ne accipias faciem adversus faciem tuam,  
nec adversus animam tuam mendacium.  

<span id="027">27</span> Ne reverearis proximum tuum in casu suo,  

<span id="028">28</span> nec retineas verbum in tempore salutis.  
Non abscondas sapientiam tuam in decore suo:  

<span id="029">29</span> in lingua enim sapientia dignoscitur:  
et sensus, et scientia, et doctrina in verbo sensati,  
et firmamentum in operibus justitiæ.  

<span id="030">30</span> Non contradicas verbo veritatis ullo modo,  
et de mendacio ineruditionis tuæ confundere.  

<span id="031">31</span> Non confundaris confiteri peccata tua,  
et ne subjicias te omni homini pro peccato.  

<span id="032">32</span> Noli resistere contra faciem potentis,  
nec coneris contra ictum fluvii.  

<span id="033">33</span> Pro justitia agonizare pro anima tua,  
et usque ad mortem certa pro justitia:  
et Deus expugnabit pro te inimicos tuos.  

<span id="034">34</span> Noli citatus esse in lingua tua,  
et inutilis, et remissus in operibus tuis.  

<span id="035">35</span> Noli esse sicut leo in domo tua,  
evertens domesticos tuos, et opprimens subjectos tibi.  

<span id="036">36</span> Non sit porrecta manus tua ad accipiendum,  
et ad dandum collecta.\]

------------------------------------------------------------------------

[Next: Sirach Chapter 5](sir005)
