[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/ezr008)  [KJV](../kjv/ezr008) 
[Tan](../tan/ezr008)   
  
[Ezra Index](ezr)  
  [Previous](ezr007)  [Next](ezr009) 

------------------------------------------------------------------------

### Vulgate (Latin): Ezra Chapter 8

<span id="001">1</span> Hi sunt ergo principes familiarum, et genealogia
eorum, qui ascenderunt mecum in regno Artaxerxis regis de Babylone.

<span id="002">2</span> De filiis Phinees, Gersom. De filiis Ithamar,
Daniel. De filiis David, Hattus.

<span id="003">3</span> De filiis Secheniæ, filiis Pharos, Zacharias: et
cum eo numerati sunt viri centum quinquaginta.

<span id="004">4</span> De filiis Phahath Moab, Elioënai filius Zarehe,
et cum eo ducenti viri.

<span id="005">5</span> De filiis Secheniæ, filius Ezechiel, et cum eo
trecenti viri.

<span id="006">6</span> De filiis Adan, Abed filius Jonathan, et cum eo
quinquaginta viri.

<span id="007">7</span> De filiis Alam, Isaias filius Athaliæ, et cum eo
septuaginta viri.

<span id="008">8</span> De filiis Saphatiæ, Zebedia filius Michaël, et
cum eo octoginta viri.

<span id="009">9</span> De filiis Joab, Obedia filius Jahiel, et cum eo
ducenti decem et octo viri.

<span id="010">10</span> De filiis Selomith, filius Josphiæ, et cum eo
centum sexaginta viri.

<span id="011">11</span> De filiis Bebai, Zacharias filius Bebai, et cum
eo viginti octo viri.

<span id="012">12</span> De filiis Azgad, Johanan filius Eccetan, et cum
eo centum et decem viri.

<span id="013">13</span> De filiis Adonicam, qui erant novissimi: et hæc
nomina eorum: Elipheleth, et Jehiel, et Samaias, et cum eis sexaginta
viri.

<span id="014">14</span> De filii Begui, Uthai et Zachur, et cum eis
septuaginta viri.  

<span id="015">15</span> Congregavi autem eos ad fluvium qui decurrit ad
Ahava, et mansimus ibi tribus diebus: quæsivique in populo et in
sacerdotibus de filiis Levi, et non inveni ibi.

<span id="016">16</span> Itaque misi Eliezer, et Ariel, et Semeiam, et
Elnathan, et Jarib, et alterum Elnathan, et Nathan, et Zachariam, et
Mosollam principes: et Jojarib, et Elnathan sapientes.

<span id="017">17</span> Et misi eos ad Eddo, qui est primus in Chasphiæ
loco, et posui in ore eorum verba, quæ loquerentur ad Eddo, et fratres
ejus Nathinæos in loco Chasphiæ, ut adducerent nobis ministros domus Dei
nostri.

<span id="018">18</span> Et adduxerunt nobis per manum Dei nostri bonam
super nos, virum doctissimum de filiis Moholi filii Levi, filii Israël,
et Sarabiam et filios ejus et fratres ejus decem et octo,

<span id="019">19</span> et Hasabiam, et cum eo Isaiam de filiis Merari,
fratresque ejus, et filios ejus viginti:

<span id="020">20</span> et de Nathinæis, quos dederat David et
principes ad ministeria Levitarum, Nathinæos ducentos viginti: omnes hi
suis nominibus vocabantur.

<span id="021">21</span> Et prædicavi ibi jejunium juxta fluvium Ahava,
ut affligeremur coram Domino Deo nostro, et peteremus ab eo viam rectam
nobis et filiis nostris, universæque substantiæ nostræ.

<span id="022">22</span> Erubui enim petere a rege auxilium et equites,
qui defenderent nos ab inimico in via: quia dixeramus regi: Manus Dei
nostri est super omnes qui quærunt eum in bonitate: et imperium ejus, et
fortitudo ejus, et furor, super omnes qui derelinquunt eum.

<span id="023">23</span> Jejunavimus autem, et rogavimus Deum nostrum
per hoc: et evenit nobis prospere.

<span id="024">24</span> Et separavi de principibus sacerdotum duodecim,
Sarabiam, et Hasabiam, et cum eis de fratribus eorum decem:

<span id="025">25</span> appendique eis argentum et aurum, et vasa
consecrata domus Dei nostri, quæ obtulerat rex et consiliatores ejus, et
principes ejus, universusque Israël eorum qui inventi fuerant:

<span id="026">26</span> et appendi in manibus eorum argenti talenta
sexcenta quinquaginta, et vasa argentea centum, auri centum talenta:

<span id="027">27</span> et crateres aureos viginti, qui habebant
solidos millenos, et vasa æris fulgentis optimi duo, pulchra ut aurum.

<span id="028">28</span> Et dixi eis: Vos sancti Domini, et vasa sancta,
et argentum et aurum, quod sponte oblatum est Domino Deo patrum
nostrorum:

<span id="029">29</span> vigilate et custodite, donec appendatis coram
principibus sacerdotum, et Levitarum, et ducibus familiarum Israël in
Jerusalem, in thesaurum domus Domini.

<span id="030">30</span> Susceperunt autem sacerdotes et Levitæ pondus
argenti, et auri, et vasorum, ut deferrent Jerusalem in domum Dei
nostri.

<span id="031">31</span> Promovimus ergo a flumine Ahava duodecimo die
mensis primi ut pergeremus Jerusalem: et manus Dei nostri fuit super
nos, et liberavit nos de manu inimici et insidiatoris in via.  

<span id="032">32</span> Et venimus Jerusalem, et mansimus ibi tribus
diebus.

<span id="033">33</span> Die autem quarta appensum est argentum, et
aurum, et vasa in domo Dei nostri per manum Meremoth filii Uriæ
sacerdotis, et cum eo Eleazar filius Phinees, cumque eis Jozabed filius
Josue, et Noadaia filius Bennoi Levitæ,

<span id="034">34</span> juxta numerum et pondus omnium: descriptumque
est omne pondus in tempore illo.

<span id="035">35</span> Sed et qui venerant de captivitate filii
transmigrationis, obtulerunt holocautomata Deo Israël, vitulos duodecim
pro omni populo Israël, arietes nonaginta sex, agnos septuaginta septem,
hircos pro peccato duodecim: omnia in holocaustum Domino.

<span id="036">36</span> Dederunt autem edicta regis satrapis qui erant
de conspectu regis, et ducibus trans flumen, et elevaverunt populum et
domum Dei.

------------------------------------------------------------------------

[Next: Ezra Chapter 9](ezr009)
