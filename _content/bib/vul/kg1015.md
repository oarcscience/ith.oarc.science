[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/kg1015)  [KJV](../kjv/kg1015)  [Sep](../sep/kg1015) 
[Tan](../tan/kg1015)   
  
[1 Kings Index](kg1)  
  [Previous](kg1014)  [Next](kg1016) 

------------------------------------------------------------------------

### Vulgate (Latin): 1 Kings Chapter 15

<span id="001">1</span> Igitur in octavodecimo anno regni Jeroboam filii
Nabat, regnavit Abiam super Judam.

<span id="002">2</span> Tribus annis regnavit in Jerusalem: nomen matris
ejus Maacha filia Abessalom.

<span id="003">3</span> Ambulavitque in omnibus peccatis patris sui, quæ
fecerat ante eum: nec erat cor ejus perfectum cum Domino Deo suo, sicut
cor David patris ejus.

<span id="004">4</span> Sed propter David dedit ei Dominus Deus suus
lucernam in Jerusalem, ut suscitaret filium ejus post eum, et statueret
Jerusalem:

<span id="005">5</span> eo quod fecisset David rectum in oculis Domini,
et non declinasset ab omnibus quæ præceperat ei cunctis diebus vitæ suæ,
excepto sermone Uriæ Hethæi.

<span id="006">6</span> Attamen bellum fuit inter Roboam et Jeroboam
omni tempore vitæ ejus.

<span id="007">7</span> Reliqua autem sermonum Abiam, et omnia quæ
fecit, nonne hæc scripta sunt in libro verborum dierum regum Juda?
Fuitque prælium inter Abiam et inter Jeroboam.

<span id="008">8</span> Et dormivit Abiam cum patribus suis, et
sepelierunt eum in civitate David, regnavitque Asa filius ejus pro eo.  

<span id="009">9</span> In anno ergo vigesimo Jeroboam regis Israël
regnavit Asa rex Juda,

<span id="010">10</span> et quadraginta et uno anno regnavit in
Jerusalem. Nomen matris ejus Maacha filia Abessalom.

<span id="011">11</span> Et fecit Asa rectum ante conspectum Domini,
sicut David pater ejus:

<span id="012">12</span> et abstulit effeminatos de terra, purgavitque
universas sordes idolorum quæ fecerant patres ejus.

<span id="013">13</span> Insuper et Maacham matrem suam amovit, ne esset
princeps in sacris Priapi, et in luco ejus quem consecraverat:
subvertitque specum ejus, et confregit simulacrum turpissimum, et
combussit in torrente Cedron:

<span id="014">14</span> excelsa autem non abstulit. Verumtamen cor Asa
perfectum erat cum Domino cunctis diebus suis:

<span id="015">15</span> et intulit ea quæ sanctificaverat pater suus,
et voverat, in domum Domini, argentum, et aurum, et vasa.  

<span id="016">16</span> Bellum autem erat inter Asa, et Baasa regem
Israël cunctis diebus eorum.

<span id="017">17</span> Ascendit quoque Baasa rex Israël in Judam, et
ædificavit Rama, ut non posset quispiam egredi vel ingredi de parte Asa
regis Juda.

<span id="018">18</span> Tollens itaque Asa omne argentum et aurum quod
remanserat in thesauris domus Domini, et in thesauris domus regiæ, et
dedit illud in manus servorum suorum: et misit ad Benadad filium
Tabremon filii Hezion, regem Syriæ, qui habitabat in Damasco, dicens:

<span id="019">19</span> Fœdus est inter me et te, et inter patrem meum
et patrem tuum: ideo misi tibi munera, argentum et aurum: et peto ut
venias, et irritum facias fœdus quod habes cum Baasa rege Israël, et
recedat a me.

<span id="020">20</span> Acquiescens Benadad regi Asa, misit principes
exercitus sui in civitates Israël, et percusserunt Ahion, et Dan, et
Abeldomum Maacha, et universam Cenneroth, omnem scilicet terram
Nephthali.

<span id="021">21</span> Quod cum audisset Baasa, intermisit ædificare
Rama, et reversus est in Thersa.

<span id="022">22</span> Rex autem Asa nuntium misit in omnem Judam,
dicens: Nemo sit excusatus. Et tulerunt lapides de Rama, et ligna ejus,
quibus ædificaverat Baasa, et exstruxit de eis rex Asa Gabaa Benjamin,
et Maspha.

<span id="023">23</span> Reliqua autem omnium sermonum Asa, et universæ
fortitudines ejus, et cuncta quæ fecit, et civitates quas exstruxit,
nonne hæc scripta sunt in libro verborum dierum regum Juda? Verumtamen
in tempore senectutis suæ doluit pedes.

<span id="024">24</span> Et dormivit cum patribus suis, et sepultus est
cum eis in civitate David patris sui. Regnavitque Josaphat filius ejus
pro eo.  

<span id="025">25</span> Nadab vero filius Jeroboam regnavit super
Israël anno secundo Asa regis Juda: regnavitque super Israël duobus
annis.

<span id="026">26</span> Et fecit quod malum est in conspectu Domini, et
ambulavit in viis patris sui, et in peccatis ejus quibus peccare fecit
Israël.

<span id="027">27</span> Insidiatus est autem ei Baasa filius Ahiæ de
domo Issachar, et percussit eum in Gebbethon, quæ est urbs
Philisthinorum: siquidem Nadab et omnis Israël obsidebant Gebbethon.

<span id="028">28</span> Interfecit ergo illum Baasa in anno tertio Asa
regis Juda, et regnavit pro eo.

<span id="029">29</span> Cumque regnasset, percussit omnem domum
Jeroboam: non dimisit ne unam quidem animam de semine ejus donec deleret
eum, juxta verbum Domini quod locutus fuerat in manu servi sui Ahiæ
Silonitis,

<span id="030">30</span> propter peccata Jeroboam, quæ peccaverat, et
quibus peccare fecerat Israël: et propter delictum quo irritaverat
Dominum Deum Israël.

<span id="031">31</span> Reliqua autem sermonum Nadab, et omnia quæ
operatus est, nonne hæc scripta sunt in libro verborum dierum regum
Israël?

<span id="032">32</span> Fuitque bellum inter Asa, et Baasa regem
Israël, cunctis diebus eorum.  

<span id="033">33</span> Anno tertio Asa regis Juda, regnavit Baasa
filius Ahiæ super omnem Israël in Thersa, viginti quatuor annis.

<span id="034">34</span> Et fecit malum coram Domino, ambulavitque in
via Jeroboam, et in peccatis ejus quibus peccare fecit Israël.

------------------------------------------------------------------------

[Next: 1 Kings Chapter 16](kg1016)
