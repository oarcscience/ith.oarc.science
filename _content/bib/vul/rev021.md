[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/rev021)  [GNT](../gnt/rev021) 
[KJV](../kjv/rev021)   
  
[Revelation Index](rev)  
  [Previous](rev020)  [Next](rev022) 

------------------------------------------------------------------------

### Vulgate (Latin): Revelation Chapter 21

<span id="001">1</span> Et vidi cælum novum et terram novam. Primum enim
cælum, et prima terra abiit, et mare jam non est.

<span id="002">2</span> Et ego Joannes vidi sanctam civitatem Jerusalem
novam descendentem de cælo a Deo, paratam sicut sponsam ornatam viro
suo.

<span id="003">3</span> Et audivi vocem magnam de throno dicentem: Ecce
tabernaculum Dei cum hominibus, et habitabit cum eis. Et ipsi populus
ejus erunt, et ipse Deus cum eis erit eorum Deus:

<span id="004">4</span> et absterget Deus omnem lacrimam ab oculis
eorum: et mors ultra non erit, neque luctus, neque clamor, neque dolor
erit ultra, quia prima abierunt.

<span id="005">5</span> Et dixit qui sedebat in throno: Ecce nova facio
omnia. Et dixit mihi: Scribe, quia hæc verba fidelissima sunt, et vera.

<span id="006">6</span> Et dixit mihi: Factum est: ego sum alpha et
omega, initium et finis. Ego sitienti dabo de fonte aquæ vitæ, gratis.

<span id="007">7</span> Qui vicerit, possidebit hæc: et ero illi Deus,
et ille erit mihi filius.

<span id="008">8</span> Timidis autem, et incredulis, et execratis, et
homicidis, et fornicatoribus, et veneficis, et idolatris, et omnibus
mendacibus, pars illorum erit in stagno ardenti igne et sulphure: quod
est mors secunda.

<span id="009">9</span> Et venit unus de septem angelis habentibus
phialas plenas septem plagis novissimis, et locutus est mecum, dicens:
Veni, et ostendam tibi sponsam, uxorem Agni.

<span id="010">10</span> Et sustulit me in spiritu in montem magnum et
altum, et ostendit mihi civitatem sanctam Jerusalem descendentem de cælo
a Deo,

<span id="011">11</span> habentem claritatem Dei: et lumen ejus simile
lapidi pretioso tamquam lapidi jaspidis, sicut crystallum.

<span id="012">12</span> Et habebat murum magnum, et altum, habentem
portas duodecim: et in portis angelos duodecim, et nomina inscripta, quæ
sunt nomina duodecim tribuum filiorum Israël:

<span id="013">13</span> ab oriente portæ tres, et ab aquilone portæ
tres, et ab austro portæ tres, et ab occasu portæ tres.

<span id="014">14</span> Et murus civitatis habens fundamenta duodecim,
et in ipsis duodecim nomina duodecim apostolorum Agni.

<span id="015">15</span> Et qui loquebatur mecum, habebat mensuram
arundineam auream, ut metiretur civitatem, et portas ejus, et murum.

<span id="016">16</span> Et civitas in quadro posita est, et longitudo
ejus tanta est quanta et latitudo: et mensus est civitatem de arundine
aurea per stadia duodecim millia: et longitudo, et altitudo, et latitudo
ejus æqualia sunt.

<span id="017">17</span> Et mensus est murum ejus centum quadraginta
quatuor cubitorum, mensura hominis, quæ est angeli.

<span id="018">18</span> Et erat structura muri ejus ex lapide jaspide:
ipsa vero civitas aurum mundum simile vitro mundo.

<span id="019">19</span> Et fundamenta muri civitatis omni lapide
pretioso ornata. Fundamentum primum, jaspis: secundum, sapphirus:
tertium, calcedonius: quartum, smaragdus:

<span id="020">20</span> quintum, sardonyx: sextum, sardius: septimum,
chrysolithus: octavum, beryllus: nonum, topazius: decimum, chrysoprasus:
undecimum, hyacinthus: duodecimum, amethystus.

<span id="021">21</span> Et duodecim portæ, duodecim margaritæ sunt, per
singulas: et singulæ portæ erant ex singulis margaritis: et platea
civitatis aurum mundum, tamquam vitrum perlucidum.

<span id="022">22</span> Et templum non vidi in ea: Dominus enim Deus
omnipotens templum illius est, et Agnus.

<span id="023">23</span> Et civitas non eget sole neque luna ut luceant
in ea, nam claritas Dei illuminavit eam, et lucerna ejus est Agnus.

<span id="024">24</span> Et ambulabunt gentes in lumine ejus: et reges
terræ afferent gloriam suam et honorem in illam.

<span id="025">25</span> Et portæ ejus non claudentur per diem: nox enim
non erit illic.

<span id="026">26</span> Et afferent gloriam et honorem gentium in
illam.

<span id="027">27</span> Non intrabit in eam aliquod coinquinatum, aut
abominationem faciens et mendacium, nisi qui scripti sunt in libro vitæ
Agni.

------------------------------------------------------------------------

[Next: Revelation Chapter 22](rev022)
