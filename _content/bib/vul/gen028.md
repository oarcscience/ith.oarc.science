[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/gen028)  [KJV](../kjv/gen028)  [Sep](../sep/gen028) 
[Tan](../tan/gen028)   
  
[Genesis Index](gen)  
  [Previous](gen027)  [Next](gen029) 

------------------------------------------------------------------------

### Vulgate (Latin): Genesis Chapter 28

<span id="001">1</span> Vocavit itaque Isaac Jacob, et benedixit eum,
præcepitque ei dicens: Noli accipere conjugem de genere Chanaan:

<span id="002">2</span> sed vade, et proficiscere in Mesopotamiam Syriæ,
ad domum Bathuel patris matris tuæ, et accipe tibi inde uxorem de
filiabus Laban avunculi tui.

<span id="003">3</span> Deus autem omnipotens benedicat tibi, et
crescere te faciat, atque multiplicet, ut sis in turbas populorum.

<span id="004">4</span> Et det tibi benedictiones Abrahæ, et semini tuo
post te: ut possideas terram peregrinationis tuæ, quam pollicitus est
avo tuo.

<span id="005">5</span> Cumque dimisisset eum Isaac, profectus venit in
Mesopotamiam Syriæ ad Laban filium Bathuel Syri, fratrem Rebeccæ matris
suæ.

<span id="006">6</span> Videns autem Esau quod benedixisset pater suus
Jacob, et misisset eum in Mesopotamiam Syriæ, ut inde uxorem duceret; et
quod post benedictionem præcepisset ei, dicens: Non accipies uxorem de
filiabus Chanaan:

<span id="007">7</span> quodque obediens Jacob parentibus suis isset in
Syriam:

<span id="008">8</span> probans quoque quod non libenter aspiceret
filias Chanaan pater suus:

<span id="009">9</span> ivit ad Ismaëlem, et duxit uxorem absque iis,
quas prius habebat, Maheleth filiam Ismaël filii Abraham, sororem
Nabaioth.  

<span id="010">10</span> Igitur egressus Jacob de Bersabee, pergebat
Haran.

<span id="011">11</span> Cumque venisset ad quemdam locum, et vellet in
eo requiescere post solis occubitum, tulit de lapidibus qui jacebant, et
supponens capiti suo, dormivit in eodem loco.

<span id="012">12</span> Viditque in somnis scalam stantem super terram,
et cacumen illius tangens cælum: angelos quoque Dei ascendentes et
descendentes per eam,

<span id="013">13</span> et Dominum innixum scalæ dicentem sibi: Ego sum
Dominus Deus Abraham patris tui, et Deus Isaac: terram, in qua dormis,
tibi dabo et semini tuo.

<span id="014">14</span> Eritque semen tuum quasi pulvis terræ:
dilataberis ad occidentem, et orientem, et septentrionem, et meridiem:
et benedicentur in te et in semine tuo cunctæ tribus terræ.

<span id="015">15</span> Et ero custos tuus quocumque perrexeris, et
reducam te in terram hanc: nec dimittam nisi complevero universa quæ
dixi.

<span id="016">16</span> Cumque evigilasset Jacob de somno, ait: Vere
Dominus est in loco isto, et ego nesciebam.

<span id="017">17</span> Pavensque, Quam terribilis est, inquit, locus
iste! non est hic aliud nisi domus Dei, et porta cæli.

<span id="018">18</span> Surgens ergo Jacob mane, tulit lapidem quem
supposuerat capiti suo, et erexit in titulum, fundens oleum desuper.

<span id="019">19</span> Appellavitque nomen urbis Bethel, quæ prius
Luza vocabatur.

<span id="020">20</span> Vovit etiam votum, dicens: Si fuerit Deus
mecum, et custodierit me in via, per quam ego ambulo, et dederit mihi
panem ad vescendum, et vestimentum ad induendum,

<span id="021">21</span> reversusque fuero prospere ad domum patris mei:
erit mihi Dominus in Deum,

<span id="022">22</span> et lapis iste, quem erexi in titulum, vocabitur
Domus Dei: cunctorumque quæ dederis mihi, decimas offeram tibi.

------------------------------------------------------------------------

[Next: Genesis Chapter 29](gen029)
