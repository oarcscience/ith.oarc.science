[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/deu024)  [KJV](../kjv/deu024)  [Sep](../sep/deu024) 
[Tan](../tan/deu024)   
  
[Deuteronomy Index](deu)  
  [Previous](deu023)  [Next](deu025) 

------------------------------------------------------------------------

### Vulgate (Latin): Deuteronomy Chapter 24

<span id="001">1</span> Si acceperit homo uxorem, et habuerit eam, et
non invenerit gratiam ante oculos ejus propter aliquam fœditatem:
scribet libellum repudii, et dabit in manu illius, et dimittet eam de
domo sua.

<span id="002">2</span> Cumque egressa alterum maritum duxerit,

<span id="003">3</span> et ille quoque oderit eam, dederitque ei
libellum repudii, et dimiserit de domo sua, vel certe mortuus fuerit:

<span id="004">4</span> non poterit prior maritus recipere eam in
uxorem: quia polluta est, et abominabilis facta est coram Domino: ne
peccare facias terram tuam, quam Dominus Deus tuus tradiderit tibi
possidendam.  

<span id="005">5</span> Cum acceperit homo nuper uxorem, non procedet ad
bellum, nec ei quippiam necessitatis injungetur publicæ, sed vacabit
absque culpa domi suæ, ut uno anno lætetur cum uxore sua.

<span id="006">6</span> Non accipies loco pignoris inferiorem, et
superiorem molam: quia animam suam opposuit tibi.

<span id="007">7</span> Si deprehensus fuerit homo sollicitans fratrem
suum de filiis Israël, et vendito eo acceperit pretium, interficietur,
et auferes malum de medio tui.

<span id="008">8</span> Observa diligenter ne incurras plagam lepræ, sed
facies quæcumque docuerint te sacerdotes Levitici generis, juxta id quod
præcepi eis, et imple sollicite.

<span id="009">9</span> Mementote quæ fecerit Dominus Deus vester Mariæ
in via cum egrederemini de Ægypto.

<span id="010">10</span> Cum repetes a proximo tuo rem aliquam, quam
debet tibi, non ingredieris domum ejus ut pignus auferas:

<span id="011">11</span> sed stabis foris, et ille tibi proferet quod
habuerit.

<span id="012">12</span> Sin autem pauper est, non pernoctabit apud te
pignus,

<span id="013">13</span> sed statim reddes ei ante solis occasum: ut
dormiens in vestimento suo, benedicat tibi, et habeas justitiam coram
Domino Deo tuo.

<span id="014">14</span> Non negabis mercedem indigentis, et pauperis
fratris tui, sive advenæ, qui tecum moratur in terra, et intra portas
tuas est:

<span id="015">15</span> sed eadem die reddes ei pretium laboris sui
ante solis occasum, quia pauper est, et ex eo sustentat animam suam: ne
clamet contra te ad Dominum, et reputetur tibi in peccatum.

<span id="016">16</span> Non occidentur patres pro filiis, neque filii
pro patribus, sed unusquisque pro peccato suo morietur.  

<span id="017">17</span> Non pervertes judicium advenæ et pupilli, nec
auferes pignoris loco viduæ vestimentum.

<span id="018">18</span> Memento quod servieris in Ægypto, et eruerit te
Dominus Deus tuus inde. Idcirco præcipio tibi ut facias hanc rem.

<span id="019">19</span> Quando messueris segetem in agro tuo, et
oblitus manipulum reliqueris, non reverteris, ut tollas illum: sed
advenam, et pupillum, et viduam auferre patieris, ut benedicat tibi
Dominus Deus tuus in omni opere manuum tuarum.

<span id="020">20</span> Si fruges collegeris olivarum, quidquid
remanserit in arboribus, non reverteris ut colligas: sed relinques
advenæ, pupillo, ac viduæ.

<span id="021">21</span> Si vindemiaveris vineam tuam, non colliges
remanentes racemos: sed cedent in usus advenæ, pupilli, ac viduæ.

<span id="022">22</span> Memento quod et tu servieris in Ægypto, et
idcirco præcipio tibi ut facias hanc rem.

------------------------------------------------------------------------

[Next: Deuteronomy Chapter 25](deu025)
