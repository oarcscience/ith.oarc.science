[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jdt014)  [Apo](../apo/jdt014) 
[Sep](../sep/jdt014)   
  
[Judith Index](jdt)  
  [Previous](jdt013)  [Next](jdt015) 

------------------------------------------------------------------------

### Vulgate (Latin): Judith Chapter 14

<span id="001">1</span> Dixit autem Judith ad omnem populum: Audite me,
fratres: suspendite caput hoc super muros nostros:

<span id="002">2</span> et erit, cum exierit sol, accipiat unusquisque
arma sua, et exite cum impetu, non ut descendatis deorsum, sed quasi
impetum facientes.

<span id="003">3</span> Tunc exploratores necesse erit ut fugiant ad
principem suum excitandum ad pugnam.

<span id="004">4</span> Cumque duces eorum cucurrerint ad tabernaculum
Holofernis, et invenerint eum truncum in suo sanguine volutatum, decidet
super eos timor.

<span id="005">5</span> Cumque cognoveritis fugere eos, ite post illos
securi, quoniam Dominus conteret eos sub pedibus vestris.

<span id="006">6</span> Tunc Achior, videns virtutem quam fecit Deus
Israël, relicto gentilitatis ritu, credidit Deo, et circumcidit carnem
præputii sui, et appositus est ad populum Israël, et omnis successio
generis ejus usque in hodiernum diem.  

<span id="007">7</span> Mox autem ut ortus est dies, suspenderunt super
muros caput Holofernis, accepitque unusquisque vir arma sua, et egressi
sunt cum grandi strepitu et ululatu.

<span id="008">8</span> Quod videntes exploratores, ad tabernaculum
Holofernis cucurrerunt.

<span id="009">9</span> Porro hi qui in tabernaculo erant, venientes, et
ante ingressum cubiculi perstrepentes, excitandi gratia, inquietudinem
arte moliebantur, ut non ab excitantibus, sed a sonantibus Holofernes
evigilaret.

<span id="010">10</span> Nullus enim audebat cubiculum virtutis
Assyriorum pulsando aut intrando aperire.

<span id="011">11</span> Sed cum venissent ejus duces ac tribuni, et
universi majores exercitus regis Assyriorum, dixerunt cubiculariis:

<span id="012">12</span> Intrate, et excitate illum, quoniam egressi
mures de cavernis suis, ausi sunt provocare nos ad prælium.

<span id="013">13</span> Tunc ingressus Vagao cubiculum ejus, stetit
ante cortinam, et plausum fecit manibus suis: suspicabatur enim illum
cum Judith dormire.

<span id="014">14</span> Sed cum nullum motum jacentis sensu aurium
caperet, accessit proximans ad cortinam, et elevans eam, vidensque
cadaver absque capite Holofernis in suo sanguine tabefactum jacere super
terram, exclamavit voce magna cum fletu, et scidit vestimenta sua.

<span id="015">15</span> Et ingressus tabernaculum Judith, non invenit
eam, et exiliit foras ad populum,

<span id="016">16</span> et dixit: Una mulier hebræa fecit confusionem
in domo regis Nabuchodonosor: ecce enim Holofernes jacet in terra, et
caput ejus non est in illo.

<span id="017">17</span> Quod cum audissent principes virtutis
Assyriorum, sciderunt omnes vestimenta sua, et intolerabilis timor et
tremor cecidit super eos, et turbati sunt animi eorum valde.

<span id="018">18</span> Et factus est clamor incomparabilis in medio
castrorum eorum.

------------------------------------------------------------------------

[Next: Judith Chapter 15](jdt015)
