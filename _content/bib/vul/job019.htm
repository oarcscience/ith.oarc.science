<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Job: Job Chapter 19</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/job019">Polyglot</A>&nbsp;
<A HREF="../kjv/job019">KJV</A>&nbsp;
<A HREF="../sep/job019">Sep</A>&nbsp;
<A HREF="../tan/job019">Tan</A>&nbsp;

<BR>
<BR><A HREF="job">Job Index</A><BR>
&nbsp;
<A HREF="job018">Previous</A>&nbsp;
<A HREF="job020">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Job Chapter 19</H3><P><a name="001">1</A>&nbsp;Respondens autem Job, dixit:</P>
<P><a name="002">2</A>&nbsp;[Usquequo affligitis animam meam,<BR> et atteritis me sermonibus?<BR></P>
<P><a name="003">3</A>&nbsp;En decies confunditis me,<BR> et non erubescitis opprimentes me.<BR></P>
<P><a name="004">4</A>&nbsp;Nempe etsi ignoravi,<BR> mecum erit ignorantia mea.<BR></P>
<P><a name="005">5</A>&nbsp;At vos contra me erigimini,<BR> et arguitis me opprobriis meis.<BR></P>
<P><a name="006">6</A>&nbsp;Saltem nunc intelligite quia Deus non &#230;quo judicio afflixerit me,<BR> et flagellis suis me cinxerit.<BR></P>
<P><a name="007">7</A>&nbsp;Ecce clamabo, vim patiens, et nemo audiet;<BR> vociferabor, et non est qui judicet.<BR></P>
<P><a name="008">8</A>&nbsp;Semitam meam circumsepsit, et transire non possum:<BR> et in calle meo tenebras posuit.<BR></P>
<P><a name="009">9</A>&nbsp;Spoliavit me gloria mea,<BR> et abstulit coronam de capite meo.<BR></P>
<P><a name="010">10</A>&nbsp;Destruxit me undique, et pereo:<BR> et quasi evuls&#230; arbori abstulit spem meam.<BR></P>
<P><a name="011">11</A>&nbsp;Iratus est contra me furor ejus,<BR> et sic me habuit quasi hostem suum.<BR></P>
<P><a name="012">12</A>&nbsp;Simul venerunt latrones ejus,<BR> et fecerunt sibi viam per me,<BR> et obsederunt in gyro tabernaculum meum.<BR></P>
<P><a name="013">13</A>&nbsp;Fratres meos longe fecit a me,<BR> et noti mei quasi alieni recesserunt a me.<BR></P>
<P><a name="014">14</A>&nbsp;Dereliquerunt me propinqui mei,<BR> et qui me noverant obliti sunt mei.<BR></P>
<P><a name="015">15</A>&nbsp;Inquilini domus me&#230; et ancill&#230; me&#230; sicut alienum habuerunt me,<BR> et quasi peregrinus fui in oculis eorum.<BR></P>
<P><a name="016">16</A>&nbsp;Servum meum vocavi, et non respondit:<BR> ore proprio deprecabar illum.<BR></P>
<P><a name="017">17</A>&nbsp;Halitum meum exhorruit uxor mea,<BR> et orabam filios uteri mei.<BR></P>
<P><a name="018">18</A>&nbsp;Stulti quoque despiciebant me:<BR> et cum ab eis recessissem, detrahebant mihi.<BR></P>
<P><a name="019">19</A>&nbsp;Abominati sunt me quondam consiliarii mei,<BR> et quem maxime diligebam, aversatus est me.<BR></P>
<P><a name="020">20</A>&nbsp;Pelli me&#230;, consumptis carnibus, adh&#230;sit os meum,<BR> et derelicta sunt tantummodo labia circa dentes meos.<BR></P>
<P><a name="021">21</A>&nbsp;Miseremini mei, miseremini mei saltem vos, amici mei,<BR> quia manus Domini tetigit me.<BR></P>
<P><a name="022">22</A>&nbsp;Quare persequimini me sicut Deus,<BR> et carnibus meis saturamini?<BR></P>
<P><a name="023">23</A>&nbsp;Quis mihi tribuat ut scribantur sermones mei?<BR> quis mihi det ut exarentur in libro<BR></P>
<P><a name="024">24</A>&nbsp;stylo ferreo et plumbi lamina,<BR> vel celte sculpantur in silice?<BR></P>
<P><a name="025">25</A>&nbsp;Scio enim quod redemptor meus vivit,<BR> et in novissimo die de terra surrecturus sum:<BR></P>
<P><a name="026">26</A>&nbsp;et rursum circumdabor pelle mea,<BR> et in carne mea videbo Deum meum:<BR></P>
<P><a name="027">27</A>&nbsp;quem visurus sum ego ipse,<BR> et oculi mei conspecturi sunt, et non alius:<BR> reposita est h&#230;c spes mea in sinu meo.<BR></P>
<P><a name="028">28</A>&nbsp;Quare ergo nunc dicitis: Persequamur eum,<BR> et radicem verbi inveniamus contra eum?<BR></P>
<P><a name="029">29</A>&nbsp;Fugite ergo a facie gladii,<BR> quoniam ultor iniquitatum gladius est:<BR> et scitote esse judicium.]</P>
<P><HR>
<CENTER>
<A HREF="job020">Next: Job Chapter 20</A></CENTER>
</BODY>
</HTML>
