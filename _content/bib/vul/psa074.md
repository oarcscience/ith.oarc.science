[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/psa074)  [KJV](../kjv/psa074)  [Sep](../sep/psa074) 
[Tan](../tan/psa074)   
  
[Psalms Index](psa)  
  [Previous](psa073)  [Next](psa075) 

------------------------------------------------------------------------

### Vulgate (Latin): Psalms Chapter 74

<span id="001">1</span> In finem, ne corrumpas. Psalmus cantici Asaph.

<span id="002">2</span> \[Confitebimur tibi, Deus, confitebimur,  
et invocabimus nomen tuum;  
narrabimus mirabilia tua.  

<span id="003">3</span> Cum accepero tempus,  
ego justitias judicabo.  

<span id="004">4</span> Liquefacta est terra et omnes qui habitant in
ea:  
ego confirmavi columnas ejus.  

<span id="005">5</span> Dixi iniquis: Nolite inique agere:  
et delinquentibus: Nolite exaltare cornu:  

<span id="006">6</span> nolite extollere in altum cornu vestrum;  
nolite loqui adversus Deum iniquitatem.  

<span id="007">7</span> Quia neque ab oriente, neque ab occidente,  
neque a desertis montibus:  

<span id="008">8</span> quoniam Deus judex est.  
Hunc humiliat, et hunc exaltat:  

<span id="009">9</span> quia calix in manu Domini vini meri, plenus
misto.  
Et inclinavit ex hoc in hoc;  
verumtamen fæx ejus non est exinanita:  
bibent omnes peccatores terræ.  

<span id="010">10</span> Ego autem annuntiabo in sæculum;  
cantabo Deo Jacob:  

<span id="011">11</span> et omnia cornua peccatorum confringam,  
et exaltabuntur cornua justi.\]

------------------------------------------------------------------------

[Next: Psalms Chapter 75](psa075)
