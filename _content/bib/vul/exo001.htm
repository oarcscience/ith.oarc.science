<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Exodus: Exodus Chapter 1</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/exo001.htm">Polyglot</A>&nbsp;
<A HREF="../kjv/exo001.htm">KJV</A>&nbsp;
<A HREF="../sep/exo001.htm">Sep</A>&nbsp;
<A HREF="../tan/exo001.htm">Tan</A>&nbsp;

<BR>
<BR><A HREF="exo.htm">Exodus Index</A><BR>
&nbsp;
<A HREF="gen050.htm">Previous</A>&nbsp;
<A HREF="exo002.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Exodus Chapter 1</H3><P><a name="001">1</A>&nbsp;H&#230;c sunt nomina filiorum Isra&#235;l qui ingressi sunt in &#198;gyptum cum Jacob: singuli cum domibus suis introierunt:</P>
<P><a name="002">2</A>&nbsp;Ruben, Simeon, Levi, Judas,</P>
<P><a name="003">3</A>&nbsp;Issachar, Zabulon et Benjamin,</P>
<P><a name="004">4</A>&nbsp;Dan et Nephthali, Gad et Aser.</P>
<P><a name="005">5</A>&nbsp;Erant igitur omnes anim&#230; eorum qui egressi sunt de femore Jacob, septuaginta: Joseph autem in &#198;gypto erat.</P>
<P><a name="006">6</A>&nbsp;Quo mortuo, et universis fratribus ejus, omnique cognatione illa,</P>
<P><a name="007">7</A>&nbsp;filii Isra&#235;l creverunt, et quasi germinantes multiplicati sunt: ac roborati nimis, impleverunt terram.<BR>
</P>
<P><a name="008">8</A>&nbsp;Surrexit interea rex novus super &#198;gyptum, qui ignorabat Joseph.</P>
<P><a name="009">9</A>&nbsp;Et ait ad populum suum: Ecce, populus filiorum Isra&#235;l multus, et fortior nobis est.</P>
<P><a name="010">10</A>&nbsp;Venite, sapienter opprimamus eum, ne forte multiplicetur: et si ingruerit contra nos bellum, addatur inimicis nostris, expugnatisque nobis egrediatur de terra.</P>
<P><a name="011">11</A>&nbsp;Pr&#230;posuit itaque eis magistros operum, ut affligerent eos oneribus: &#230;dificaveruntque urbes tabernaculorum Pharaoni, Phithom et Ramesses.</P>
<P><a name="012">12</A>&nbsp;Quantoque opprimebant eos, tanto magis multiplicabantur, et crescebant:</P>
<P><a name="013">13</A>&nbsp;oderantque filios Isra&#235;l &#198;gyptii, et affligebant illudentes eis,</P>
<P><a name="014">14</A>&nbsp;atque ad amaritudinem perducebant vitam eorum operibus duris luti et lateris, omnique famulatu, quo in terr&#230; operibus premebantur.</P>
<P><a name="015">15</A>&nbsp;Dixit autem rex &#198;gypti obstetricibus Hebr&#230;orum, quarum una vocabatur Sephora, altera Phua,</P>
<P><a name="016">16</A>&nbsp;pr&#230;cipiens eis: Quando obstetricabitis Hebr&#230;as, et partus tempus advenerit: si masculus fuerit, interficite eum: si femina, reservate.</P>
<P><a name="017">17</A>&nbsp;Timuerunt autem obstetrices Deum, et non fecerunt juxta pr&#230;ceptum regis &#198;gypti, sed conservabant mares.</P>
<P><a name="018">18</A>&nbsp;Quibus ad se accersitis, rex ait: Quidnam est hoc quod facere voluistis, ut pueros servaretis?</P>
<P><a name="019">19</A>&nbsp;Qu&#230; responderunt: Non sunt Hebre&#230; sicut &#230;gypti&#230; mulieres: ips&#230; enim obstetricandi habent scientiam, et priusquam veniamus ad eas, pariunt.</P>
<P><a name="020">20</A>&nbsp;Bene ergo fecit Deus obstetricibus: et crevit populus, confortatusque est nimis.</P>
<P><a name="021">21</A>&nbsp;Et quia timuerunt obstetrices Deum, &#230;dificavit eis domos.</P>
<P><a name="022">22</A>&nbsp;Pr&#230;cepit ergo Pharao omni populo suo, dicens: Quidquid masculini sexus natum fuerit, in flumen projicite: quidquid feminini, reservate.</P>
<P><HR>
<CENTER>
<A HREF="exo002.htm">Next: Exodus Chapter 2</A></CENTER>
</BODY>
</HTML>
