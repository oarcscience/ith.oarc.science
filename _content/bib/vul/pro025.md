[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/pro025)  [KJV](../kjv/pro025) 
[Tan](../tan/pro025)   
  
[Proverbs Index](pro)  
  [Previous](pro024)  [Next](pro026) 

------------------------------------------------------------------------

### Vulgate (Latin): Proverbs Chapter 25

<span id="001">1</span> Hæ quoque parabolæ Salomonis, quas transtulerunt
viri Ezechiæ regis Juda.

<span id="002">2</span> \[Gloria Dei est celare verbum,  
et gloria regum investigare sermonem.  

<span id="003">3</span> Cælum sursum, et terra deorsum,  
et cor regum inscrutabile.  

<span id="004">4</span> Aufer rubiginem de argento,  
et egredietur vas purissimum.  

<span id="005">5</span> Aufer impietatem de vultu regis,  
et firmabitur justitia thronus ejus.  

<span id="006">6</span> Ne gloriosus appareas coram rege,  
et in loco magnorum ne steteris.  

<span id="007">7</span> Melius est enim ut dicatur tibi: Ascende huc,  
quam ut humilieris coram principe.\]  

<span id="008">8</span> \[Quæ viderunt oculi tui ne proferas in jurgio
cito,  
ne postea emendare non possis,  
cum dehonestaveris amicum tuum.  

<span id="009">9</span> Causam tuam tracta cum amico tuo,  
et secretum extraneo ne reveles:  

<span id="010">10</span> ne forte insultet tibi cum audierit,  
et exprobrare non cesset.  
Gratia et amicitia liberant:  
quas tibi serva, ne exprobrabilis fias.  

<span id="011">11</span> Mala aurea in lectis argenteis,  
qui loquitur verbum in tempore suo.  

<span id="012">12</span> Inauris aurea, et margaritum fulgens,  
qui arguit sapientem et aurem obedientem.  

<span id="013">13</span> Sicut frigus nivis in die messis,  
ita legatus fidelis ei qui misit eum:  
animam ipsius requiescere facit.  

<span id="014">14</span> Nubes, et ventus, et pluviæ non sequentes,  
vir gloriosus et promissa non complens.  

<span id="015">15</span> Patientia lenietur princeps,  
et lingua mollis confringet duritiam.\]  

<span id="016">16</span> \[Mel invenisti: comede quod sufficit tibi,  
ne forte satiatus evomas illud.  

<span id="017">17</span> Subtrahe pedem tuum de domo proximi tui,  
nequando satiatus oderit te.  

<span id="018">18</span> Jaculum, et gladius, et sagitta acuta,  
homo qui loquitur contra proximum suum falsum testimonium.  

<span id="019">19</span> Dens putridus, et pes lassus,  
qui sperat super infideli in die angustiæ,  

<span id="020">20</span> et amittit pallium in die frigoris.  
Acetum in nitro,  
qui cantat carmina cordi pessimo.  
Sicut tinea vestimento, et vermis ligno,  
ita tristitia viri nocet cordi.  

<span id="021">21</span> Si esurierit inimicus tuus, ciba illum;  
si sitierit, da ei aquam bibere:  

<span id="022">22</span> prunas enim congregabis super caput ejus,  
et Dominus reddet tibi.  

<span id="023">23</span> Ventus aquilo dissipat pluvias,  
et facies tristis linguam detrahentem.  

<span id="024">24</span> Melius est sedere in angulo domatis  
quam cum muliere litigiosa et in domo communi.  

<span id="025">25</span> Aqua frigida animæ sitienti,  
et nuntius bonus de terra longinqua.  

<span id="026">26</span> Fons turbatus pede et vena corrupta,  
justus cadens coram impio.  

<span id="027">27</span> Sicut qui mel multum comedit non est ei
bonum,  
sic qui scrutator est majestatis opprimetur a gloria.  

<span id="028">28</span> Sicut urbs patens et absque murorum ambitu,  
ita vir qui non potest in loquendo cohibere spiritum suum.\]

------------------------------------------------------------------------

[Next: Proverbs Chapter 26](pro026)
