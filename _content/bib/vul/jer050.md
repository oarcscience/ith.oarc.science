[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer050)  [KJV](../kjv/jer050)  [Sep](../sep/jer050) 
[Tan](../tan/jer050)   
  
[Jeremiah Index](jer)  
  [Previous](jer049)  [Next](jer051) 

------------------------------------------------------------------------

### Vulgate (Latin): Jeremiah Chapter 50

<span id="001">1</span> Verbum quod locutus est Dominus de Babylone et
de terra Chaldæorum, in manu Jeremiæ prophetæ.

<span id="002">2</span> \[Annuntiate in gentibus, et auditum facite:  
levate signum, prædicate, et nolite celare:  
dicite: Capta est Babylon,  
confusus est Bel, victus est Merodach,  
confusa sunt sculptilia ejus,  
superata sunt idola eorum.  

<span id="003">3</span> Quoniam ascendit contra eam gens ab aquilone,  
quæ ponet terram ejus in solitudinem,  
et non erit qui habitet in ea ab homine usque ad pecus:  
et moti sunt, et abierunt.  

<span id="004">4</span> In diebus illis, et in tempore illo, ait
Dominus,  
venient filii Israël ipsi et filii Juda simul:  
ambulantes et flentes properabunt,  
et Dominum Deum suum quærent:  

<span id="005">5</span> in Sion interrogabunt viam, huc facies eorum:  
venient, et apponentur ad Dominum fœdere sempiterno,  
quod nulla oblivione delebitur.  

<span id="006">6</span> Grex perditus factus est populus meus:  
pastores eorum seduxerunt eos,  
feceruntque vagari in montibus:  
de monte in collem transierunt;  
obliti sunt cubilis sui.  

<span id="007">7</span> Omnes qui invenerunt comederunt eos,  
et hostes eorum dixerunt: Non peccavimus:  
pro eo quod peccaverunt Domino decori justitiæ,  
et exspectationi patrum eorum Domino.  

<span id="008">8</span> Recedite de medio Babylonis,  
et de terra Chaldæorum egredimini,  
et estote quasi hædi ante gregem.  

<span id="009">9</span> Quoniam ecce ego suscito,  
et adducam in Babylonem  
congregationem gentium magnarum de terra aquilonis,  
et præparabuntur adversus eam, et inde capietur:  
sagitta ejus quasi viri fortis interfectoris:  
non revertetur vacua.  

<span id="010">10</span> Et erit Chaldæa in prædam:  
omnes vastantes eam replebuntur, ait Dominus.  

<span id="011">11</span> Quoniam exsultatis, et magna loquimini,  
diripientes hæreditatem meam:  
quoniam effusi estis sicut vituli super herbam,  
et mugistis sicut tauri:  

<span id="012">12</span> confusa est mater vestra nimis,  
et adæquata pulveri, quæ genuit vos:  
ecce novissima erit in gentibus,  
deserta, invia, et arens.  

<span id="013">13</span> Ab ira Domini non habitabitur,  
sed redigetur tota in solitudinem:  
omnis qui transibit per Babylonem stupebit,  
et sibilabit super universis plagis ejus.  

<span id="014">14</span> Præparamini contra Babylonem per circuitum,  
omnes qui tenditis arcum:  
debellate eam, non parcatis jaculis,  
quia Domino peccavit.  

<span id="015">15</span> Clamate adversus eam,  
ubique dedit manum:  
ceciderunt fundamenta ejus,  
destructi sunt muri ejus,  
quoniam ultio Domini est:  
ultionem accipite de ea:  
sicut fecit, facite ei.  

<span id="016">16</span> Disperdite satorem de Babylone,  
et tenentem falcem in tempore messis:  
a facie gladii columbæ  
unusquisque ad populum suum convertetur,  
et singuli ad terram suam fugient.  

<span id="017">17</span> Grex dispersus Israël:  
leones ejecerunt eum.  
Primus comedit eum rex Assur:  
iste novissimus exossavit eum  
Nabuchodonosor rex Babylonis.  

<span id="018">18</span> Propterea hæc dicit Dominus exercituum, Deus
Israël:  
Ecce ego visitabo regem Babylonis et terram ejus,  
sicut visitavi regem Assur:  

<span id="019">19</span> et reducam Israël ad habitaculum suum:  
et pascetur Carmelum et Basan,  
et in monte Ephraim et Galaad saturabitur anima ejus.  

<span id="020">20</span> In diebus illis, et in tempore illo, ait
Dominus,  
quæretur iniquitas Israël, et non erit,  
et peccatum Juda, et non invenietur:  
quoniam propitius ero eis quos reliquero.  

<span id="021">21</span> Super terram dominantium ascende,  
et super habitatores ejus visita:  
dissipa, et interfice quæ post eos sunt, ait Dominus,  
et fac juxta omnia quæ præcepi tibi.  

<span id="022">22</span> Vox belli in terra, et contritio magna.  

<span id="023">23</span> Quomodo confractus est et contritus malleus
universæ terræ?  
quomodo versa est in desertum Babylon in gentibus?  

<span id="024">24</span> Illaqueavi te, et capta es, Babylon,  
et nesciebas:  
inventa es et apprehensa,  
quoniam Dominum provocasti.  

<span id="025">25</span> Aperuit Dominus thesaurum suum,  
et protulit vasa iræ suæ,  
quoniam opus est Domino Deo exercituum,  
in terra Chaldæorum.  

<span id="026">26</span> Venite ad eam ab extremis finibus;  
aperite ut exeant qui conculcent eam:  
tollite de via lapides, et redigite in acervos:  
et interficite eam, nec sit quidquam reliquum.  

<span id="027">27</span> Dissipate universos fortes ejus:  
descendant in occisionem:  
væ eis, quia venit dies eorum,  
tempus visitationis eorum!  

<span id="028">28</span> Vox fugientium,  
et eorum qui evaserunt de terra Babylonis,  
ut annuntient in Sion ultionem Domini Dei nostri,  
ultionem templi ejus.  

<span id="029">29</span> Annuntiate in Babylonem plurimis,  
omnibus qui tendunt arcum:  
consistite adversus eam per gyrum,  
et nullus evadat:  
reddite ei secundum opus suum:  
juxta omnia quæ fecit, facite illi,  
quia contra Dominum erecta est,  
adversum Sanctum Israël.  

<span id="030">30</span> Idcirco cadent juvenes ejus in plateis ejus,  
et omnes viri bellatores ejus conticescent in die illa,  
ait Dominus.  

<span id="031">31</span> Ecce ego ad te, superbe!  
dicit Dominus Deus exercituum:  
quia venit dies tuus,  
tempus visitationis tuæ.  

<span id="032">32</span> Et cadet superbus, et corruet,  
et non erit qui suscitet eum:  
et succendam ignem in urbibus ejus,  
et devorabit omnia in circuitu ejus.  

<span id="033">33</span> Hæc dicit Dominus exercituum:  
Calumniam sustinent filii Israël,  
et filii Juda simul:  
omnes qui ceperunt eos, tenent:  
nolunt dimittere eos.  

<span id="034">34</span> Redemptor eorum fortis,  
Dominus exercituum nomen ejus:  
judicio defendet causam eorum,  
ut exterreat terram,  
et commoveat habitatores Babylonis.  

<span id="035">35</span> Gladius ad Chaldæos, ait Dominus,  
et ad habitatores Babylonis,  
et ad principes, et ad sapientes ejus.  

<span id="036">36</span> Gladius ad divinos ejus, qui stulti erunt:  
gladius ad fortes illius, qui timebunt.  

<span id="037">37</span> Gladius ad equos ejus, et ad currus ejus,  
et ad omne vulgus quod est in medio ejus:  
et erunt quasi mulieres:  
gladius ad thesauros ejus, qui diripientur.  

<span id="038">38</span> Siccitas super aquas ejus erit, et arescent,  
quia terra sculptilium est, et in portentis gloriantur.  

<span id="039">39</span> Propterea habitabunt dracones cum faunis
ficariis,  
et habitabunt in ea struthiones:  
et non inhabitabitur ultra usque in sempiternum,  
nec exstruetur usque ad generationem et generationem.  

<span id="040">40</span> Sicut subvertit Dominus Sodomam et Gomorrham,  
et vicinas ejus, ait Dominus,  
non habitabit ibi vir,  
et non incolet eam filius hominis.  

<span id="041">41</span> Ecce populus venit ab aquilone,  
et gens magna, et reges multi  
consurgent a finibus terræ.  

<span id="042">42</span> Arcum et scutum apprehendent:  
crudeles sunt, et immisericordes:  
vox eorum quasi mare sonabit,  
et super equos ascendent,  
sicut vir paratus ad prælium contra te, filia Babylon.  

<span id="043">43</span> Audivit rex Babylonis famam eorum,  
et dissolutæ sunt manus ejus:  
angustia apprehendit eum,  
dolor quasi parturientem.  

<span id="044">44</span> Ecce quasi leo ascendet,  
de superbia Jordanis ad pulchritudinem robustam,  
quia subito currere faciam eum ad illam.  
Et quis erit electus, quem præponam ei?  
quis est enim similis mei?  
et quis sustinebit me?  
et quis est iste pastor, qui resistat vultui meo?  

<span id="045">45</span> Propterea audite consilium Domini  
quod mente concepit adversum Babylonem,  
et cogitationes ejus  
quas cogitavit super terram Chaldæorum:  
nisi detraxerint eos parvuli gregum,  
nisi dissipatum fuerit cum ipsis habitaculum eorum.  

<span id="046">46</span> A voce captivitatis Babylonis commota est
terra,  
et clamor inter gentes auditus est.\]

------------------------------------------------------------------------

[Next: Jeremiah Chapter 51](jer051)
