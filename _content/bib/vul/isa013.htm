<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Isaiah: Isaiah Chapter 13</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/isa013">Polyglot</A>&nbsp;
<A HREF="../kjv/isa013">KJV</A>&nbsp;
<A HREF="../sep/isa013">Sep</A>&nbsp;
<A HREF="../tan/isa013">Tan</A>&nbsp;

<BR>
<BR><A HREF="isa">Isaiah Index</A><BR>
&nbsp;
<A HREF="isa012">Previous</A>&nbsp;
<A HREF="isa014">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Isaiah Chapter 13</H3><P><a name="001">1</A>&nbsp;Onus Babylonis, quod vidit Isaias, filius Amos.</P>
<P><a name="002">2</A>&nbsp;[Super montem caliginosum levate signum:<BR> exaltate vocem,<BR> levate manum,<BR> et ingrediantur portas duces.<BR></P>
<P><a name="003">3</A>&nbsp;Ego mandavi sanctificatis meis,<BR> et vocavi fortes meos in ira mea,<BR> exsultantes in gloria mea.<BR></P>
<P><a name="004">4</A>&nbsp;Vox multitudinis in montibus,<BR> quasi populorum frequentium;<BR> vox sonitus regum,<BR> gentium congregatarum.<BR> Dominus exercituum pr&#230;cepit<BR> militi&#230; belli,<BR></P>
<P><a name="005">5</A>&nbsp;venientibus de terra procul,<BR> a summitate c&#230;li;<BR> Dominus, et vasa furoris ejus,<BR> ut disperdat omnem terram.<BR></P>
<P><a name="006">6</A>&nbsp;Ululate, quia prope est dies Domini;<BR> quasi vastitas a Domino veniet.<BR></P>
<P><a name="007">7</A>&nbsp;Propter hoc omnes manus dissolventur,<BR> et omne cor hominis contabescet,<BR></P>
<P><a name="008">8</A>&nbsp;et conteretur.<BR> Torsiones et dolores tenebunt;<BR> quasi parturiens dolebunt:<BR> unusquisque ad proximum suum stupebit,<BR> facies combust&#230; vultus eorum.<BR></P>
<P><a name="009">9</A>&nbsp;Ecce dies Domini veniet,<BR> crudelis, et indignationis plenus, et ir&#230;, furorisque,<BR> ad ponendam terram in solitudinem,<BR> et peccatores ejus conterendos de ea.<BR></P>
<P><a name="010">10</A>&nbsp;Quoniam stell&#230; c&#230;li, et splendor earum,<BR> non expandent lumen suum;<BR> obtenebratus est sol in ortu suo,<BR> et luna non splendebit in lumine suo.<BR></P>
<P><a name="011">11</A>&nbsp;Et visitabo super orbis mala,<BR> et contra impios iniquitatem eorum;<BR> et quiescere faciam superbiam infidelium,<BR> et arrogantiam fortium humiliabo.<BR></P>
<P><a name="012">12</A>&nbsp;Pretiosior erit vir auro,<BR> et homo mundo obrizo.<BR></P>
<P><a name="013">13</A>&nbsp;Super hoc c&#230;lum turbabo;<BR> et movebitur terra de loco suo,<BR> propter indignationem Domini exercituum,<BR> et propter diem ir&#230; furoris ejus.<BR></P>
<P><a name="014">14</A>&nbsp;Et erit quasi damula fugiens,<BR> et quasi ovis, et non erit qui congreget.<BR> Unusquisque ad populum suum convertetur,<BR> et singuli ad terram suam fugient.<BR></P>
<P><a name="015">15</A>&nbsp;Omnis qui inventus fuerit occidetur,<BR> et omnis qui supervenerit cadet in gladio;<BR></P>
<P><a name="016">16</A>&nbsp;infantes eorum allidentur in oculis eorum,<BR> diripientur domus eorum, et uxores eorum violabuntur.<BR></P>
<P><a name="017">17</A>&nbsp;Ecce ego suscitabo super eos Medos,<BR> qui argentum non qu&#230;rant,<BR> nec aurum velint;<BR></P>
<P><a name="018">18</A>&nbsp;sed sagittis parvulos interficient,<BR> et lactantibus uteris non miserebuntur,<BR> et super filios non parcet oculus eorum.<BR></P>
<P><a name="019">19</A>&nbsp;Et erit Babylon illa gloriosa in regnis,<BR> inclyta superbia Chald&#230;orum,<BR> sicut subvertit Dominus Sodomam et Gomorrham.<BR></P>
<P><a name="020">20</A>&nbsp;Non habitabitur usque in finem,<BR> et non fundabitur usque ad generationem et generationem;<BR> nec ponet tibi tentoria Arabs,<BR> nec pastores requiescent ibi.<BR></P>
<P><a name="021">21</A>&nbsp;Sed requiescent ibi besti&#230;,<BR> et replebuntur domus eorum draconibus,<BR> et habitabunt ibi struthiones,<BR> et pilosi saltabunt ibi;<BR></P>
<P><a name="022">22</A>&nbsp;et respondebunt ibi ulul&#230; in &#230;dibus ejus,<BR> et sirenes in delubris voluptatis.]</P>
<P><HR>
<CENTER>
<A HREF="isa014">Next: Isaiah Chapter 14</A></CENTER>
</BODY>
</HTML>
