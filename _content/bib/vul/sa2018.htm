<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: 2 Samuel: 2 Samuel Chapter 18</TITLE>
</HEAD>
<BODY>
<CENTER>
<A HREF="../../index"><IMG SRC="../../cdshop/ithlogo.png" BORDER="0"></A><BR>
<A HREF="../../index">Intangible Textual Heritage</A>&nbsp;
<A HREF="../index">Bible</A>&nbsp;
<A HREF="index">Index</A>&nbsp;

<BR>
<A HREF="../poly/sa2018">Polyglot</A>&nbsp;
<A HREF="../kjv/sa2018">KJV</A>&nbsp;
<A HREF="../sep/sa2018">Sep</A>&nbsp;
<A HREF="../tan/sa2018">Tan</A>&nbsp;

<BR>
<BR><A HREF="sa2">2 Samuel Index</A><BR>
&nbsp;
<A HREF="sa2017">Previous</A>&nbsp;
<A HREF="sa2019">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): 2 Samuel Chapter 18</H3><P><a name="001">1</A>&nbsp;Igitur considerato David populo suo, constituit super eos tribunos et centuriones,</P>
<P><a name="002">2</A>&nbsp;et dedit populi tertiam partem sub manu Joab, et tertiam partem sub manu Abisai filii Sarvi&#230; fratris Joab, et tertiam partem sub manu Ethai, qui erat de Geth. Dixitque rex ad populum: Egrediar et ego vobiscum.</P>
<P><a name="003">3</A>&nbsp;Et respondit populus: Non exibis: sive enim fugerimus, non magnopere ad eos de nobis pertinebit: sive media pars ceciderit e nobis, non satis curabunt, quia tu unus pro decem millibus computaris: melius est igitur ut sis nobis in urbe pr&#230;sidio.</P>
<P><a name="004">4</A>&nbsp;Ad quos rex ait: Quod vobis videtur rectum, hoc faciam. Stetit ergo rex juxta portam: egrediebaturque populus per turmas suas centeni et milleni.</P>
<P><a name="005">5</A>&nbsp;Et pr&#230;cepit rex Joab, et Abisai, et Ethai, dicens: Servate mihi puerum Absalom. Et omnis populus audiebat pr&#230;cipientem regem cunctis principibus pro Absalom.<BR>
</P>
<P><a name="006">6</A>&nbsp;Itaque egressus est populus in campum contra Isra&#235;l, et factum est pr&#230;lium in saltu Ephraim.</P>
<P><a name="007">7</A>&nbsp;Et c&#230;sus est ibi populus Isra&#235;l ab exercitu David, factaque est plaga magna in die illa, viginti millium.</P>
<P><a name="008">8</A>&nbsp;Fuit autem ibi pr&#230;lium dispersum super faciem omnis terr&#230;, et multo plures erant quos saltus consumpserat de populo, quam hi quos voraverat gladius in die illa.</P>
<P><a name="009">9</A>&nbsp;Accidit autem ut occurreret Absalom servis David, sedens mulo: cumque ingressus fuisset mulus subter condensam quercum et magnam, adh&#230;sit caput ejus quercui: et illo suspenso inter c&#230;lum et terram, mulus cui insederat, pertransivit.</P>
<P><a name="010">10</A>&nbsp;Vidit autem hoc quispiam, et nuntiavit Joab, dicens: Vidi Absalom pendere de quercu.</P>
<P><a name="011">11</A>&nbsp;Et ait Joab viro qui nuntiaverat ei: Si vidisti, quare non confodisti eum cum terra, et ego dedissem tibi decem argenti siclos, et unum balteum?</P>
<P><a name="012">12</A>&nbsp;Qui dixit ad Joab: Si appenderes in manibus meis mille argenteos, nequaquam mitterem manum meam in filium regis: audientibus enim nobis pr&#230;cepit rex tibi, et Abisai, et Ethai, dicens: Custodite mihi puerum Absalom.</P>
<P><a name="013">13</A>&nbsp;Sed etsi fecissem contra animam meam audacter, nequaquam hoc regem latere potuisset, et tu stares ex adverso?</P>
<P><a name="014">14</A>&nbsp;Et ait Joab: Non sicut tu vis, sed aggrediar eum coram te. Tulit ergo tres lanceas in manu sua, et infixit eas in corde Absalom: cumque adhuc palpitaret h&#230;rens in quercu,</P>
<P><a name="015">15</A>&nbsp;cucurrerunt decem juvenes armigeri Joab, et percutientes interfecerunt eum.</P>
<P><a name="016">16</A>&nbsp;Cecinit autem Joab buccina, et retinuit populum, ne persequeretur fugientem Isra&#235;l, volens parcere multitudini.</P>
<P><a name="017">17</A>&nbsp;Et tulerunt Absalom, et projecerunt eum in saltu, in foveam grandem, et comportaverunt super eum acervum lapidum magnum nimis: omnis autem Isra&#235;l fugit in tabernacula sua.</P>
<P><a name="018">18</A>&nbsp;Porro Absalom erexerat sibi, cum adhuc viveret, titulum qui est in Valle regis: dixerat enim: Non habeo filium, et hoc erit monimentum nominis mei. Vocavitque titulum nomine suo, et appellatur Manus Absalom, usque ad hanc diem.<BR>
</P>
<P><a name="019">19</A>&nbsp;Achimaas autem filius Sadoc, ait: Curram, et nuntiabo regi quia judicium fecerit ei Dominus de manu inimicorum ejus.</P>
<P><a name="020">20</A>&nbsp;Ad quem Joab dixit: Non eris nuntius in hac die, sed nuntiabis in alia: hodie nolo te nuntiare: filius enim regis est mortuus.</P>
<P><a name="021">21</A>&nbsp;Et ait Joab Chusi: Vade, et nuntia regi qu&#230; vidisti. Adoravit Chusi Joab, et cucurrit.</P>
<P><a name="022">22</A>&nbsp;Rursus autem Achimaas filius Sadoc dixit ad Joab: Quid impedit si etiam ego curram post Chusi? Dixitque ei Joab: Quid vis currere, fili mi? non eris boni nuntii bajulus.</P>
<P><a name="023">23</A>&nbsp;Qui respondit: Quid enim si cucurrero? Et ait ei: Curre. Currens ergo Achimaas per viam compendii, transivit Chusi.</P>
<P><a name="024">24</A>&nbsp;David autem sedebat inter duas portas: speculator vero, qui erat in fastigio port&#230; super murum, elevans oculos, vidit hominem currentem solum.</P>
<P><a name="025">25</A>&nbsp;Et exclamans indicavit regi: dixitque rex: Si solus est, bonus est nuntius in ore ejus. Properante autem illo, et accedente propius,</P>
<P><a name="026">26</A>&nbsp;vidit speculator hominem alterum currentem, et vociferans in culmine, ait: Apparet mihi alter homo currens solus. Dixitque rex: Et iste bonus est nuntius.</P>
<P><a name="027">27</A>&nbsp;Speculator autem: Contemplor, ait, cursum prioris, quasi cursum Achimaas filii Sadoc. Et ait rex: Vir bonus est, et nuntium portans bonum venit.</P>
<P><a name="028">28</A>&nbsp;Clamans autem Achimaas, dixit ad regem: Salve rex. Et adorans regem coram eo pronus in terram, ait: Benedictus Dominus Deus tuus, qui conclusit homines qui levaverunt manus suas contra dominum meum regem.</P>
<P><a name="029">29</A>&nbsp;Et ait rex: Estne pax puero Absalom? Dixitque Achimaas: Vidi tumultum magnum cum mitteret Joab servus tuus, o rex, me servum tuum: nescio aliud.</P>
<P><a name="030">30</A>&nbsp;Ad quem rex: Transi, ait, et sta hic. Cumque ille transisset, et staret,</P>
<P><a name="031">31</A>&nbsp;apparuit Chusi: et veniens ait: Bonum apporto nuntium, domine mi rex: judicavit enim pro te Dominus hodie de manu omnium qui surrexerunt contra te.<BR>
</P>
<P><a name="032">32</A>&nbsp;Dixit autem rex ad Chusi: Estne pax puero Absalom? Cui respondens Chusi: Fiant, inquit, sicut puer, inimici domini mei regis, et universi qui consurgunt adversus eum in malum.</P>
<P><a name="033">33</A>&nbsp;Contristatus itaque rex, ascendit c&#156;naculum port&#230;, et flevit. Et sic loquebatur, vadens: Fili mi Absalom, Absalom fili mi: quis mihi tribuat ut ego moriar pro te, Absalom fili mi, fili mi Absalom?</P>
<P><HR>
<CENTER>
<A HREF="sa2019">Next: 2 Samuel Chapter 19</A></CENTER>
</BODY>
</HTML>
