[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/bar006)   
  
[Baruch Index](bar)  
  [Previous](bar005)  [Next](eze001) 

------------------------------------------------------------------------

### Vulgate (Latin): Baruch Chapter 6

<span id="001">1</span> Propter peccata quæ peccastis ante Deum,
abducemini in Babyloniam captivi a Nabuchodonosor rege Babylonis.

<span id="002">2</span> Ingressi itaque in Babylonem, eritis ibi annis
plurimis, et temporibus longis, usque ad generationes septem: post hoc
autem educam vos inde cum pace.

<span id="003">3</span> Nunc autem videbitis in Babylonia deos aureos et
argenteos, et lapideos et ligneos, in humeris portari, ostentantes metum
gentibus.

<span id="004">4</span> Videte ergo ne et vos similes efficiamini factis
alienis, et metuatis, et metus vos capiat in ipsis.

<span id="005">5</span> Visa itaque turba de retro et ab ante, adorantes
dicite in cordibus vestris: Te oportet adorari, Domine.

<span id="006">6</span> Angelus enim meus vobiscum est: ipse autem
exquiram animas vestras.

<span id="007">7</span> Nam lingua ipsorum polita a fabro; ipsa etiam
inaurata et inargentata: falsa sunt, et non possunt loqui.

<span id="008">8</span> Et sicut virgini amanti ornamenta, ita accepto
auro fabricati sunt.

<span id="009">9</span> Coronas certe aureas habent super capita sua dii
illorum: unde subtrahunt sacerdotes ab eis aurum et argentum, et erogant
illud in semetipsos.

<span id="010">10</span> Dant autem et ex ipso prostitutis, et
meretrices ornant: et iterum cum receperint illud a meretricibus, ornant
deos suos.

<span id="011">11</span> Hi autem non liberantur ab ærugine et tinea.

<span id="012">12</span> Opertis autem illis veste purpurea, extergunt
faciem ipsorum propter pulverem domus qui est plurimus inter eos.

<span id="013">13</span> Sceptrum autem habet ut homo, sicut judex
regionis, qui in se peccantem non interficit.

<span id="014">14</span> Habet etiam in manu gladium et securim, se
autem de bello et a latronibus non liberat. Unde vobis notum sit quia
non sunt dii:

<span id="015">15</span> non ergo timueritis eos. Sicut enim vas hominis
confractum inutile efficitur, tales sunt et dii illorum.

<span id="016">16</span> Constitutis illis in domo, oculi eorum pleni
sunt pulvere a pedibus introëuntium.

<span id="017">17</span> Et sicut alicui qui regem offendit circumseptæ
sunt januæ, aut sicut ad sepulchrum adductum mortuum: ita tutantur
sacerdotes ostia clausuris et seris, ne a latronibus expolientur.

<span id="018">18</span> Lucernas accendunt illis, et quidem multas, ex
quibus nullam videre possunt: sunt autem sicut trabes in domo.

<span id="019">19</span> Corda vero eorum dicunt elingere serpentes qui
de terra sunt, dum comedunt eos, et vestimentum ipsorum, et non
sentiunt.

<span id="020">20</span> Nigræ fiunt facies eorum a fumo qui in domo
fit.

<span id="021">21</span> Supra corpus eorum et supra caput eorum volant
noctuæ, et hirundines, et aves etiam, similiter et cattæ.

<span id="022">22</span> Unde sciatis quia non sunt dii: ne ergo
timueritis eos.  

<span id="023">23</span> Aurum etiam quod habent ad speciem est: nisi
aliquis exterserit æruginem, non fulgebunt: neque enim dum conflarentur,
sentiebant.

<span id="024">24</span> Ex omni pretio empta sunt, in quibus spiritus
non inest ipsis.

<span id="025">25</span> Sine pedibus, in humeris portantur, ostentantes
ignobilitatem suam hominibus: confundantur etiam qui colunt ea.

<span id="026">26</span> Propterea si ceciderint in terram, a semetipsis
non consurgunt: neque si quis eum statuerit rectum, per semetipsum
stabit: sed sicut mortuis munera eorum illis apponentur.

<span id="027">27</span> Hostias illorum vendunt sacerdotes ipsorum, et
abutuntur: similiter et mulieres eorum decerpentes, neque infirmo, neque
mendicanti, aliquid impertiunt.

<span id="028">28</span> De sacrificiis eorum fœtæ et menstruatæ
contingunt. Sciens itaque ex his quia non sunt dii, ne timeatis eos.

<span id="029">29</span> Unde enim vocantur dii? quia mulieres apponunt
diis argenteis, et aureis, et ligneis:

<span id="030">30</span> et in domibus eorum sacerdotes sedent habentes
tunicas scissas, et capita et barbam rasam, quorum capita nuda sunt.

<span id="031">31</span> Rugiunt autem clamantes contra deos suos sicut
in cœna mortui.

<span id="032">32</span> Vestimenta eorum auferunt sacerdotes, et
vestiunt uxores suas et filios suos.

<span id="033">33</span> Neque si quid mali patiuntur ab aliquo, neque
si quid boni, poterunt retribuere: neque regem constituere possunt,
neque auferre.

<span id="034">34</span> Similiter neque dare divitias possunt, neque
malum retribuere. Si quis illis votum voverit et non reddiderit, neque
hoc requirunt.

<span id="035">35</span> Hominem a morte non liberant, neque infirmum a
potentiori eripiunt.

<span id="036">36</span> Hominem cæcum ad visum non restituunt; de
necessitate hominem non liberabunt.

<span id="037">37</span> Viduæ non miserebuntur, neque orphanis
benefacient.

<span id="038">38</span> Lapidibus de monte similes sunt dii illorum,
lignei, et lapidei, et aurei, et argentei: qui autem colunt ea,
confundentur.

<span id="039">39</span> Quomodo ergo æstimandum est aut dicendum illos
esse deos?

<span id="040">40</span> Adhuc enim ipsis Chaldæis non honorantibus ea:
qui cum audierint mutum non posse loqui, offerunt illud ad Bel,
postulantes ab eo loqui:

<span id="041">41</span> quasi possint sentire qui non habent motum! Et
ipsi, cum intellexerint, relinquent ea: sensum enim non habent ipsi dii
illorum.

<span id="042">42</span> Mulieres autem circumdatæ funibus in viis
sedent, succendentes ossa olivarum:

<span id="043">43</span> cum autem aliqua ex ipsis, attracta ab aliquo
transeunte, dormierit cum eo, proximæ suæ exprobrat quod ea non sit
digna habita, sicut ipsa, neque funis ejus diruptus sit.

<span id="044">44</span> Omnia autem quæ illi fiunt, falsa sunt: quomodo
æstimandum aut dicendum est illos esse deos?  

<span id="045">45</span> A fabris autem et ab aurificibus facta sunt:
nihil aliud erunt, nisi id quod volunt esse sacerdotes.

<span id="046">46</span> Artifices etiam ipsi, qui ea faciunt, non sunt
multi temporis: numquid ergo possunt ea, quæ fabricata sunt ab ipsis,
esse dii?

<span id="047">47</span> Reliquerunt autem falsa et opprobrium postea
futuris.

<span id="048">48</span> Nam cum supervenerit illis prælium et mala,
cogitant sacerdotes apud se ubi se abscondant cum illis.

<span id="049">49</span> Quomodo ergo sentiri debeant quoniam dii sunt,
qui nec de bello se liberant, neque de malis se eripiunt?

<span id="050">50</span> Nam cum sint lignea, inaurata et inargentata,
scietur postea quia falsa sunt ab universis gentibus et regibus: quæ
manifesta sunt quia non sunt dii, sed opera manuum hominum, et nullum
Dei opus cum illis.

<span id="051">51</span> Unde ergo notum est quia non sunt dii, sed
opera manuum hominum, et nullum Dei opus in ipsis est.

<span id="052">52</span> Regem regioni non suscitant, neque pluviam
hominibus dabunt.

<span id="053">53</span> Judicium quoque non discernent, neque regiones
liberabunt ab injuria, quia nihil possunt, sicut corniculæ inter medium
cæli et terræ.

<span id="054">54</span> Etenim cum inciderit ignis in domum deorum
ligneorum, argenteorum et aureorum, sacerdotes quidem ipsorum fugient,
et liberabuntur: ipsi vero sicut trabes in medio comburentur.

<span id="055">55</span> Regi autem et bello non resistent. Quomodo ergo
æstimandum est aut recipiendum quia dii sunt?

<span id="056">56</span> Non a furibus, neque a latronibus se liberabunt
dii lignei, et lapidei, et inaurati, et inargentati: quibus hi qui
fortiores sunt,

<span id="057">57</span> aurum et argentum, et vestimentum quo operti
sunt, auferent illis, et abibunt, nec sibi auxilium ferent.  

<span id="058">58</span> Itaque melius est esse regem ostentantem
virtutem suam, aut vas in domo utile, in quo gloriabitur qui possidet
illud, vel ostium in domo, quod custodit quæ in ipsa sunt, quam falsi
dii.

<span id="059">59</span> Sol quidem et luna ac sidera, cum sint
splendida et emissa ad utilitates, obaudiunt:

<span id="060">60</span> similiter et fulgur cum apparuerit, perspicuum
est: idipsum autem et spiritus in omni regione spirat:

<span id="061">61</span> et nubes, quibus cum imperatum fuerit a Deo
perambulare universum orbem, perficiunt quod imperatum est eis:

<span id="062">62</span> ignis etiam missus desuper, ut consumat montes
et silvas, facit quod præceptum est ei: hæc autem neque speciebus, neque
virtutibus, uni eorum similia sunt.

<span id="063">63</span> Unde neque existimandum est, neque dicendum
illos esse deos, quando non possunt neque judicium judicare, neque
quidquam facere hominibus.

<span id="064">64</span> Scientes itaque quia non sunt dii, ne ergo
timueritis eos.

<span id="065">65</span> Neque enim regibus maledicent, neque
benedicent.

<span id="066">66</span> Signa etiam in cælo gentibus non ostendunt:
neque ut sol lucebunt, neque illuminabunt ut luna.

<span id="067">67</span> Bestiæ meliores sunt illis, quæ possunt fugere
sub tectum ac prodesse sibi.

<span id="068">68</span> Nullo itaque modo nobis est manifestum quia
sunt dii: propter quod ne timeatis eos.  

<span id="069">69</span> Nam sicut in cucumerario formido nihil
custodit, ita sunt dii illorum lignei, et argentei, et inaurati.

<span id="070">70</span> Eodem modo et in horto spina alba, supra quam
omnis avis sedet, similiter et mortuo projecto in tenebris, similes sunt
dii illorum lignei, et inaurati, et inargentati.

<span id="071">71</span> A purpura quoque et murice, quæ supra illos
tineant, scietis itaque quia non sunt dii: ipsi etiam postremo
comeduntur, et erunt opprobrium in regione.

<span id="072">72</span> Melior est homo justus qui non habet simulacra,
nam erit longe ab opprobriis.

------------------------------------------------------------------------

[Next: Ezekiel Chapter 1](eze001)
