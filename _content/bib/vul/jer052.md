[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/jer052)  [KJV](../kjv/jer052)  [Sep](../sep/jer052) 
[Tan](../tan/jer052)   
  
[Jeremiah Index](jer)  
  [Previous](jer051)  [Next](lam001) 

------------------------------------------------------------------------

### Vulgate (Latin): Jeremiah Chapter 52

<span id="001">1</span> Filius viginti et unius anni erat Sedecias cum
regnare cœpisset, et undecim annis regnavit in Jerusalem. Et nomen
matris ejus Amital filia Jeremiæ de Lobna.

<span id="002">2</span> Et fecit malum in oculis Domini, juxta omnia quæ
fecerat Joakim,

<span id="003">3</span> quoniam furor Domini erat in Jerusalem et in
Juda, usquequo projiceret eos a facie sua: et recessit Sedecias a rege
Babylonis.

<span id="004">4</span> Factum est autem in anno nono regni ejus, in
mense decimo, decima mensis, venit Nabuchodonosor rex Babylonis, ipse et
omnis exercitus ejus, adversus Jerusalem: et obsederunt eam, et
ædificaverunt contra eam munitiones in circuitu.

<span id="005">5</span> Et fuit civitas obsessa usque ad undecimum annum
regis Sedeciæ.

<span id="006">6</span> Mense autem quarto, nona mensis, obtinuit fames
civitatem, et non erant alimenta populo terræ.

<span id="007">7</span> Et dirupta est civitas, et omnes viri bellatores
ejus fugerunt, exieruntque de civitate nocte, per viam portæ quæ est
inter duos muros, et ducit ad hortum regis, Chaldæis obsidentibus urbem
in gyro, et abierunt per viam quæ ducit in eremum.

<span id="008">8</span> Persecutus est autem Chadæorum exercitus regem,
et apprehenderunt Sedeciam in deserto quod est juxta Jericho: et omnis
comitatus ejus diffugit ab eo.

<span id="009">9</span> Cumque comprehendissent regem, adduxerunt eum ad
regem Babylonis in Reblatha, quæ est in terra Emath, et locutus est ad
eum judicia.

<span id="010">10</span> Et jugulavit rex Babylonis filios Sedeciæ in
oculis ejus, sed et omnes principes Juda occidit in Reblatha.

<span id="011">11</span> Et oculos Sedeciæ eruit, et vinxit eum
compedibus, et adduxit eum rex Babylonis in Babylonem, et posuit eum in
domo carceris usque ad diem mortis ejus.

<span id="012">12</span> In mense autem quinto, decima mensis, ipse est
annus nonusdecimus Nabuchodonosor regis Babylonis, venit Nabuzardan
princeps militiæ, qui stabat coram rege Babylonis, in Jerusalem,

<span id="013">13</span> et incendit domum Domini, et domum regis, et
omnes domos Jerusalem: et omnem domum magnam igni combussit:

<span id="014">14</span> et totum murum Jerusalem per circuitum
destruxit cunctus exercitus Chaldæorum qui erat cum magistro militiæ.

<span id="015">15</span> De pauperibus autem populi, et de reliquo vulgo
quod remanserat in civitate, et de perfugis qui transfugerant ad regem
Babylonis, et ceteros de multitudine transtulit Nabuzardan princeps
militiæ.

<span id="016">16</span> De pauperibus vero terræ reliquit Nabuzardan
princeps militiæ vinitores et agricolas.

<span id="017">17</span> Columnas quoque æreas quæ erant in domo Domini,
et bases, et mare æneum quod erat in domo Domini, confregerunt Chaldæi,
et tulerunt omne æs eorum in Babylonem,

<span id="018">18</span> et lebetes, et creagras, et psalteria, et
phialas, et mortariola, et omnia vasa ærea quæ in ministerio fuerant,
tulerunt:

<span id="019">19</span> et hydrias, et thymiamateria, et urceos, et
pelves, et candelabra, et mortaria, et cyathos, quotquot aurea, aurea,
et quotquot argentea, argentea, tulit magister militiæ:

<span id="020">20</span> et columnas duas, et mare unum, et vitulos
duodecim æreos qui erant sub basibus quas fecerat rex Salomon in domo
Domini. Non erat pondus æris omnium horum vasorum.

<span id="021">21</span> De columnis autem decem et octo cubiti
altitudinis erant in columna una, et funiculus duodecim cubitorum
circuibat eam: porro grossitudo ejus quatuor digitorum, et intrinsecus
cava erat.

<span id="022">22</span> Et capitella super utramque ærea: altitudo
capitelli unius quinque cubitorum, et retiacula et malogranata super
coronam in circuitu, omnia ærea: similiter columnæ secundæ, et
malogranata.

<span id="023">23</span> Et fuerunt malogranata nonaginta sex
dependentia: et omnia malogranata centum, retiaculis circumdabantur.

<span id="024">24</span> Et tulit magister militiæ Saraiam sacerdotem
primum, et Sophoniam sacerdotem secundum, et tres custodes vestibuli:

<span id="025">25</span> et de civitate tulit eunuchum unum, qui erat
præpositus super viros bellatores: et septem viros de his qui videbant
faciem regis, qui inventi sunt in civitate: et scribam principem
militum, qui probabat tyrones: et sexaginta viros de populo terræ, qui
inventi sunt in medio civitatis.

<span id="026">26</span> Tulit autem eos Nabuzardan magister militiæ, et
duxit eos ad regem Babylonis in Reblatha:

<span id="027">27</span> et percussit eos rex Babylonis, et interfecit
eos in Reblatha in terra Emath: et translatus est Juda de terra sua.

<span id="028">28</span> Iste est populus quem transtulit
Nabuchodonosor: in anno septimo, Judæos tria millia et viginti tres:

<span id="029">29</span> in anno octavodecimo Nabuchodonosor, de
Jerusalem animas octingentas triginta duas:

<span id="030">30</span> in anno vigesimo tertio Nabuchodonosor,
transtulit Nabuzardan magister militiæ animas Judæorum septingentas
quadraginta quinque. Omnes ergo animæ, quatuor millia sexcentæ.

<span id="031">31</span> Et factum est in trigesimo septimo anno
transmigrationis Joachin regis Juda, duodecimo mense, vigesima quinta
mensis, elevavit Evilmerodach rex Babylonis, ipso anno regni sui, caput
Joachin regis Juda, et eduxit eum de domo carceris.

<span id="032">32</span> Et locutus est cum eo bona, et posuit thronum
ejus super thronos regum qui erant post se in Babylone.

<span id="033">33</span> Et mutavit vestimenta carceris ejus, et
comedebat panem coram eo semper cunctis diebus vitæ suæ.

<span id="034">34</span> Et cibaria ejus, cibaria perpetua dabantur ei a
rege Babylonis, statuta per singulos dies, usque ad diem mortis suæ,
cunctis diebus vitæ ejus.

------------------------------------------------------------------------

[Next: Lamentations Chapter 1](lam001)
