<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Ezekiel: Ezekiel Chapter 4</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/eze004.htm">Polyglot</A>&nbsp;
<A HREF="../kjv/eze004.htm">KJV</A>&nbsp;
<A HREF="../sep/eze004.htm">Sep</A>&nbsp;
<A HREF="../tan/eze004.htm">Tan</A>&nbsp;

<BR>
<BR><A HREF="eze.htm">Ezekiel Index</A><BR>
&nbsp;
<A HREF="eze003.htm">Previous</A>&nbsp;
<A HREF="eze005.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Ezekiel Chapter 4</H3><P><a name="001">1</A>&nbsp;Et tu, fili hominis, sume tibi laterem, et pones eum coram te, et describes in eo civitatem Jerusalem.</P>
<P><a name="002">2</A>&nbsp;Et ordinabis adversus eam obsidionem, et &#230;dificabis munitiones, et comportabis aggerem, et dabis contra eam castra, et pones arietes in gyro.</P>
<P><a name="003">3</A>&nbsp;Et tu sume tibi sartaginem ferream, et pones eam in murum ferreum inter te et inter civitatem: et obfirmabis faciem tuam ad eam, et erit in obsidionem, et circumdabis eam: signum est domui Isra&#235;l.<BR>
</P>
<P><a name="004">4</A>&nbsp;Et tu dormies super latus tuum sinistrum, et pones iniquitates domus Isra&#235;l super eo, numero dierum quibus dormies super illud: et assumes iniquitatem eorum.</P>
<P><a name="005">5</A>&nbsp;Ego autem dedi tibi annos iniquitatis eorum, numero dierum trecentos et nonaginta dies: et portabis iniquitatem domus Isra&#235;l.</P>
<P><a name="006">6</A>&nbsp;Et cum compleveris h&#230;c, dormies super latus tuum dexterum secundo, et assumes iniquitatem domus Juda quadraginta diebus: diem pro anno, diem, inquam, pro anno, dedi tibi.</P>
<P><a name="007">7</A>&nbsp;Et ad obsidionem Jerusalem convertes faciem tuam, et brachium tuum erit extentum: et prophetabis adversus eam.</P>
<P><a name="008">8</A>&nbsp;Ecce circumdedi te vinculis: et non te convertes a latere tuo in latus aliud, donec compleas dies obsidionis tu&#230;.</P>
<P><a name="009">9</A>&nbsp;Et tu, sume tibi frumentum, et hordeum, et fabam, et lentem, et milium, et viciam: et mittes ea in vas unum, et facies tibi panes numero dierum quibus dormies super latus tuum: trecentis et nonaginta diebus comedes illud.</P>
<P><a name="010">10</A>&nbsp;Cibus autem tuus, quo vesceris, erit in pondere viginti stateres in die: a tempore usque ad tempus comedes illud.</P>
<P><a name="011">11</A>&nbsp;Et aquam in mensura bibes, sextam partem hin: a tempore usque ad tempus bibes illud.</P>
<P><a name="012">12</A>&nbsp;Et quasi subcinericium hordeaceum comedes illud, et stercore quod egreditur de homine operies illud in oculis eorum.</P>
<P><a name="013">13</A>&nbsp;Et dixit Dominus: Sic comedent filii Isra&#235;l panem suum pollutum inter gentes ad quas ejiciam eos. Et dixi:</P>
<P><a name="014">14</A>&nbsp;A, a, a, Domine Deus, ecce anima mea non est polluta: et morticinum, et laceratum a bestiis non comedi ab infantia mea usque nunc, et non est ingressa in os meum omnis caro immunda.</P>
<P><a name="015">15</A>&nbsp;Et dixit ad me: Ecce dedi tibi fimum boum pro stercoribus humanis, et facies panem tuum in eo.</P>
<P><a name="016">16</A>&nbsp;Et dixit ad me: Fili hominis, ecce ego conteram baculum panis in Jerusalem, et comedent panem in pondere et in sollicitudine, et aquam in mensura et in angustia bibent,</P>
<P><a name="017">17</A>&nbsp;ut deficientibus pane et aqua, corruat unusquisque ad fratrem suum, et contabescant in iniquitatibus suis.</P>
<P><HR>
<CENTER>
<A HREF="eze005.htm">Next: Ezekiel Chapter 5</A></CENTER>
</BODY>
</HTML>
