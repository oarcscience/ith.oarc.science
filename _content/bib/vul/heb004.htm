<HTML>
<HEAD>
<META HTTP-EQUIV="Content-Type" CONTENT="text/html; charset=UTF-8">
<META name="description" content="Vulgate, full text etext at Intangible Textual Heritage">
<META name="keywords" content="Bible Scripture Vulgate Christianity Latin">
<TITLE>Vulgate: Hebrews: Hebrews Chapter 4</TITLE>
</HEAD>
<BODY>
<CENTER>
<A HREF="../../index.htm"><IMG SRC="../../cdshop/ithlogo.png" BORDER="0"></A><BR>
<A HREF="../../index.htm">Intangible Textual Heritage</A>&nbsp;
<A HREF="../index.htm">Bible</A>&nbsp;
<A HREF="index.htm">Index</A>&nbsp;

<BR>
<A HREF="../poly/heb004.htm">Polyglot</A>&nbsp;
<A HREF="../gnt/heb004.htm">GNT</A>&nbsp;
<A HREF="../kjv/heb004.htm">KJV</A>&nbsp;

<BR>
<BR><A HREF="heb.htm">Hebrews Index</A><BR>
&nbsp;
<A HREF="heb003.htm">Previous</A>&nbsp;
<A HREF="heb005.htm">Next</A>&nbsp;
</CENTER>
<HR>
</P>
<H3 ALIGN="CENTER">Vulgate (Latin): Hebrews Chapter 4</H3><P><a name="001">1</A>&nbsp;Timeamus ergo ne forte relicta pollicitatione intro&#235;undi in requiem ejus, existimetur aliquis ex vobis deesse.</P>
<P><a name="002">2</A>&nbsp;Etenim et nobis nuntiatum est, quemadmodum et illis: sed non profuit illis sermo auditus, non admistus fidei ex iis qu&#230; audierunt.</P>
<P><a name="003">3</A>&nbsp;Ingrediemur enim in requiem, qui credidimus: quemadmodum dixit: Sicut juravi in ira mea: Si introibunt in requiem meam: et quidem operibus ab institutione mundi perfectis.</P>
<P><a name="004">4</A>&nbsp;Dixit enim in quodam loco de die septima sic: Et requievit Deus die septima ab omnibus operibus suis.</P>
<P><a name="005">5</A>&nbsp;Et in isto rursum: Si introibunt in requiem meam.</P>
<P><a name="006">6</A>&nbsp;Quoniam ergo superest introire quosdam in illam, et ii, quibus prioribus annuntiatum est, non introierunt propter incredulitatem:</P>
<P><a name="007">7</A>&nbsp;iterum terminat diem quemdam, Hodie, in David dicendo, post tantum temporis, sicut supra dictum est: Hodie si vocem ejus audieritis, nolite obdurare corda vestra.</P>
<P><a name="008">8</A>&nbsp;Nam si eis Jesus requiem pr&#230;stitisset, numquam de alia loqueretur, posthac, die.</P>
<P><a name="009">9</A>&nbsp;Itaque relinquitur sabbatismus populo Dei.</P>
<P><a name="010">10</A>&nbsp;Qui enim ingressus est in requiem ejus, etiam ipse requievit ab operibus suis, sicut a suis Deus.</P>
<P><a name="011">11</A>&nbsp;Festinemus ergo ingredi in illam requiem: ut ne in idipsum quis incidat incredulitatis exemplum.</P>
<P><a name="012">12</A>&nbsp;Vivus est enim sermo Dei, et efficax et penetrabilior omni gladio ancipiti: et pertingens usque ad divisionem anim&#230; ac spiritus: compagum quoque ac medullarum, et discretor cogitationum et intentionum cordis.</P>
<P><a name="013">13</A>&nbsp;Et non est ulla creatura invisibilis in conspectu ejus: omnia autem nuda et aperta sunt oculis ejus, ad quem nobis sermo.<BR>
</P>
<P><a name="014">14</A>&nbsp;Habentes ergo pontificem magnum qui penetravit c&#230;los, Jesum Filium Dei, teneamus confessionem.</P>
<P><a name="015">15</A>&nbsp;Non enim habemus pontificem qui non possit compati infirmitatibus nostris: tentatum autem per omnia pro similitudine absque peccato.</P>
<P><a name="016">16</A>&nbsp;Adeamus ergo cum fiducia ad thronum grati&#230;: ut misericordiam consequamur, et gratiam inveniamus in auxilio opportuno.</P>
<P><HR>
<CENTER>
<A HREF="heb005.htm">Next: Hebrews Chapter 5</A></CENTER>
</BODY>
</HTML>
